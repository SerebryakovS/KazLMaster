	Әділбек Ыбырайымұлы

	Әңгімелер





Ақкекіл




	Түзде туған соң түз тіршілігін, оның әр алуан құбылысын кім — кім де сағынатын шығар. Саяқ жүріп, боз далада еркін көсілгендіктен бе, бір кезеңі бір кезеңге жалғасатын сақара бұған ғанибет дүние болып елестейді. Ержетсе де бала сияқты аңсары ауады да тұрады. Соған қарағанда жас ұлғайғанмен, көңіл шіркін сәби қалпында қалатын болса керек.

	Сан салалы өмір оны етене жақын малшы арасынан бірте — бірте алшақтата берді, соңыра біржола қол үзіп кетті. Томаға — тұйық дала дидары бұған қаладан келді деп тосырқай қараса, Шоқан жатсынып, жатырқаған емес. Қайта, жолы түссе, қойлы ауылға бір соқпай кетпейді. Бүгін де сол әдетіне басып, жайлау төрінен табылды. Бірақ бұрындағы, өздері малда жүргендегідей емес, сай — саланың әрі тайып, құлазып тұрған тәрізді. Әйтеуір түз ажарын өзінен басқа ешкімге сезілмейтін бей — жайлық билеген. Тау — тас, тұма — бәрі қимастарынан айрылып, қаралы күй кешкен іспетті.

	Түс әлеті. ГАЗ — 53 машинасы үйге тұмсық тірей тоқтап, Шоқан қораптан секіріп түсті. Есіктің алдында ағасы күле қарсы беттеді.

	— Кеп қалдың ба, Шоқантай? — Бетінен сүйіп, кеудесіне қысып, арқасынан қақты. Осы сәтте кабинадағы мал дәрігері Ұзақ та:

	— Ассалаумағалейкум! — деп, қос қолын шопанға ұсына берді. Ыдырыс Шоқанды құшағынан босатып, Ұзақтың сәлемін алды.

	— Күнім — ай, келдің бе? — Қазандықтың қасындағы Тыныштық шешесі де мұны көре салысымен алыстан айналып — толғана елпілдей жүгіріп, дәп бір кішкене баладан да әрмен етті. Қарындастары шұрқырап, мойнына асылды. Үшеуінің де бетінен кезек сүйіп, сол шат — шадыман қалпында киіз үйге кірді.

	Кең жайылған мол дастархан жасаулы тұр. Ұзақтар шайға қарамай, әлі барар жердің алыс екенін айтып, аттанып жүре берген.

	Ыдырыс қойды өрістен жаңа әкеліп, түстенейін деген беті екен. Шоқан келгенге ағасы мен тәтесінің көңілі ағыл — тегіл. Мінезі ауыр, көп сөйлемейтін отағасының өзі жадырап, тұйық қалпынан жаңылғандай.

	Әкесінің інісі Ыдырыстың шаңырағындағы осы бір жылы шырай Шоқанның қасаңдау қабағындағы кіреукені барынша сейілтіп жіберді.

	Бетінде қаймағы қалқып, қоңыр күрең шай жетті. Дастарханның бір бүйірін ала шынтақтай жайғасқан Ыдырыс ағасы:

	— Жүдеп қалыпсың ғой бозарып, жағдайың қалай? — деді бұған назарын бөгеп.

	— Жақсы, аға. — Жігіт жымия үн қатты.

	Бұрындары күннен қошқылданған кескініне әбден көзі үйренген, енді жел мен ыстық шалмай бозаң тартқан өңін жүдеулік деп жорыса керек.

	— Алматыдан қашан келдің?

	— Бір жұмадай болып қалды.

	— Дөкей — дөкей ірі бастықтарды көріп тұрасың ба?

	Шоқанның езуіне тағы да күлкі үйірілді.

	— Апаңның денсаулығы мықты ма?

	— Жақсы. Жақында жылқы зауытына жұмысқа орналасыпты.

	— Далаға үйреніп қалған, ауылды тосырқап жүрген болар, — деп, Тыныштық тәте де сөзге араласты. — Оның үстіне мынадай ыстықта етекте қалу деген қиын — ақ.

	— Әрине, қиын ғой жыл сайын жайлаудың төрін жайлаған адамға. — Ағасы қызу қостап қояды. Бір кезде:

	— Әлгі «Саңқайдан» хат бар ма? — деп, Шоқаннан кейінгі әскерде жүрген Әлімбекті сұрады. Әлімбектің жаратылысынан әжесіне тартып, мұрнының ұшы шалқақ бітіп, таңырайып тұратындықтан Ыдырыс оны әуелден «Саңқай» деп еркелететін.

	— Иә, өткенде суретін алдық.

	— Е — е, ел іргесі аман болса, ертең — ақ ауылға оралар. Біздің Ержан да суретін салыпты, бөлімшенің командирімін дей ме, бірдеме дейді...

	Шоқан әңгіменің бетін басқаға аударды:

	— Аға, үш жылдан асып барады екен, жайлау қызығын көрген емеспін. Кейде түсіме кіреді.

	— Е — е, батыр — ай, атты сағындым де. Байыз тауып үйде отыра алмай, бері тартқан екенсің ғой. — Күнге тотыққан қызыл күрең өңі құбылып, сәл жымиды да, сүт қатқан қою шайын сораптай берді. Аз — кем үнсіздіктен кейін қайта сөзін жалғады:

	— Қойлы ауылда ауыз толтырып айта қоярлықтай өзгеріс жоқ, бұрынғы өзің көргендегідей. Біздің тірлік сол, дәупай күреңмен күнделікті қой соңындамыз. Малға қарайлаған соң не жаңалық болсын.

	Шай ішіліп, дастархан жиналды. Шоқан сыртқа шығып, құрысқан денесін жазды. Шөп биыл да бітік өсіпті, масатыдай құлпырып, көздің жауын алады. Түстікке өрістен келген отар су жағалай бытырап, жусап жатыр. Мына құнарлы жердің шүйгіні жаңа піскен майшелпектей болса керек, бырт — бырт үзеді.

	Алып — ұшқан көңілі үзеңгіге аяқ артпай басылатын емес. Керегенің ұшында ілулі тұрған жүгенді алып, тұма басындағы шыбындаған аттарға беттеді. Алыстан көз жіберіп, осы үйдің бас аты Шиқасқаны іздеді. Бөгелек тиді ме, ығы — жығы айқасқан үш — төрт қыл құйрықтының бергі жақ шетіндегі шолақ қара тай пысқырынып, орны жайсыз болғандай суды шалпылдата үйездеген жылқылардың келесі қапталына шыға берді. Сол — ақ екен, торы төбелдің шоқтығына басын асып тастап, құйрығымен екі бүйірін кезек сабалаған Шиқасқа назарға шалынды. «Тосыннан төбе көрсеткен кім бұл өзі?» дегендей құлағын тіге бейсауат адамға жатсына қарады да, ежелгі танысы екенін білді ме, қайта бей — жайлыққа түсті. Жайлауға келгелі арқасына шыбын қонбаған тәрізді — жарылғалы тұр.

	Он шақты қадамдай қалғанда «құр» деп дауыс шығарды да ептеп жақындай беріп, қолын созды. Нәтінде жуас ат селт еткен жоқ. Жүгендеп, жайдақтай ырғып мінді.

	Шоқан келген бетте үй іргесіне сүйелген ер — тоқымды Шиқасқаға ерттеді.

	Қаршадайынан ат құмар боп өскеніне әбден сыралғы Ыдырыс оның әлдеқайда қамдануының тегін емес екенін білсе керек:

	— Ал енді, Шиқасқаның басын бұл жолы қайда тартып, қайда тіремексің? — деп, ескілеу қалпағын маңдайына қарай сырғытып, желке тұсын болмашы қасыды. Өңінен күлкі табы білінеді, көзінде — сұрақ.

	— Көз көрген, дәмдес — тұздас болған әйемнің құрдастарына, шәй деспей сыйласқан жора — жолдастарына сәлем берейін деп, аға.

	Қалада сән үшін киген кроссовканың ер үстіне аужал болмасын аңдады ма, киіз үйде күйбеңдеп жүрген әйеліне отағасы:

	— Тыныштық — ей! — деп дауыстады. — Төсектің астында жатқан етікті Шоқанға бер. Әйтпесе, анауымен аяғын үзеңгі жеп қояр.

	Жап — жаңа былғары етікті киіп, мамаағашқа беттеді. Жирен ат басымен әуре, тынымсыз бөгелектейді. Айылды тартып, ерге қонды. Мініс көрмей, көбе боп қалған Шиқасқа жеңіл басып, қотаннан ұзай берді.

	Бала кезден таныс жер көптен көрмесе де көзіне оттай басылды. Мынау астаудай ғана шағын өзекті Ойжайлау деп атайды. Аумағының тарлығына қарамай суы — мол, жері — от. Ел етекке көшкенше шөбі бір бітпейді, төскейінде мыңғырған мал жатса да жұтаң тартқан жер емес. Өзі тағы да айрықша көңілді, шат күндерден бір арылмайды. Ерулік, той дегендерің бірін — бірі іліп әкетіп, жалғасын тауып жатады. Ондай жиын болған соң, көкпар тартылмауы мүмкін емес.

	Сондағы ұлан — ғайыр халықты, шұбырған көкпарды есіне алғанда сәби көңіл ме, жоқ құштарлықтан туған қомағай көңіл ме, желдей есіп, Шоқан тақымын қысып қалды. Осыны күтіп келе жатқандай жирен де ытырылып жөнелді. Ат жағдайы мәлім — еті ауыр. Қазысы жыртылар деп, көп ұзамай амалсыз тізгінін тартқан. Оның үстіне ауыл арасында жөн — жосықсыз шабуылдау — көргенсіздіктің белгісі. Ысылмаған жануар аз жер шапқанға танауы делдиіп, ентігіп, мойнынан, қолтығынан шып — шып тер шығып үлгеріпті.

	...Сонау бір жылдары аты шулы Ақкекіл атпен Шоқан Қызылдың иінінен, жері тастақты болса да, көкпарды Ойжайлау төріне бір — ақ жеткізген. Екі ортадағы құз бен шыңда талай қылқұйрықты болдырып, жолда қалды. Қазтабандылар бетімен жер басқандай болып тасырқады. Үмітін үзбеген аз ғана топ көкпар соңынан ілескен...

	Аяқ астынан ауылға сап етіп келген лақтың пұшпағынан ұстап қалмақ ниетпен, бүкіл жайлау ошарыла шықты. Ауыл адамдары алаңсыз ойнап, қызыққа батты. Қияпат дода шиеленісе түсті.

	Алдыоңғардың Жұманы көк атына үш айылды қатар тартып, көкпарды тақымына орап басып, дүйім жұртты елемей еліреді. «Осы тартыстарыңмен менен ала қоям деп тұрсыңдар ма?» дейтіндей.

	Жастық пен қайрат шіркінің не жасатпайды, бұны көріп Шоқан жанып салды.

	— Кел, байқастап көрейік.

	Ақтабан торы атты тебіне жақындаған ол лақтың алдыңғы сирағынан алып, таралғының ортасынан мейлінше молынан өткізе тақымына басты. Әбден кәнігі астындағы Ақкекіл де баққаны осы тәрізді қос тізесін бүге, шірене түсті. Орап басқанның аты орап басқан, қаншалықты тақымы тастай сірессе де лақ үзеңгі баудың арасынан сыдырылып, шығып бара жатты. Сирақтан ұстап қарысқан қос қолы қылтасына кептелді. Саусақтары барып сірі қайысқа жаншылды. Бірақ Шоқан әлеует күш жанына батса да тістеніп, жіберер көрінбейді.

	Бақса, қарсыласының да халі мүшкіл, қып — қызыл боп долыра түтіккен. Қолдары болмашы қалтырайды, әлі қашса керек. Міне, екеуінің арасы алшақтағандай, лақ сымша тартылған. Жұман бұдан ары көпке шыдай алмады. Қанша тісін тісіне қойып тырысқанымен Шоқан да, торы ат та соңғы күшін сарқа жинап, көкпарды суырып әкетті.

	Құрсаудан құтылған жануар тыңнан қосылғандай жұлдызша ағып, дөңді асып жоғалды.

	Халық арасында үлкен қашан да кішіге сыншы. Сералы қария күллі жұртты қызыққа қандырған Шоқанның өнеріне тәнті болды.

	— Е, көке — ай, тарамысша тырысып өзі қарулы екен ғой. Қалай — қалай қимылдайды, жаңа бізді шыбын шаққан құрлы көрмей тұрған зіңгіттей Жұманды ат — матымен аударып кете жаздамады ма? Торы ат та пырақ, неше құзды соңына тастап, қара суды теріс ағызып шауып келсе де болдырар сыңайы жоқ.

	Бұл кезде Шоқан батасын алайын деп, көкпарды іргеде ғана тұрған әкесінің құрдасы Қанапияның үйіне тастап еді. Әрі сол үйде осы кеш үлкендердің қасында әңгіме — дүкен құрып, отырмақ та ойында болған.

	Қас қарайған. Апақ — сапақта қайдан екені белгісіз, бейтаныс оншақты атты сау етті. Келгендер қысқа ғана амандық — саулық сұрасты. Бәрі білектерін сыбанған, намысты қолдан бермей, жайлауларынан жырақ, лағып кеткен лақты қайта алып қайтпақшы. Қанапия қария:

	— Қараңғылық қоюланып келеді, жаман айтпай жақсы жоқ, жығылып мертігерсіңдер. Кешке дейін ойнадыңдар — жетер, көкпар қалсын осында. Қазір сойып, кемпірге қуырдақ жасатамын. Келген екенсіңдер, түсіңдер, қонақ болыңдар, — деді бәйек қағып.

	Бейтаныстардың ішіндегі жауырыны күжірейген қалың қара мұрттысы астындағы шабдарын тебініп, алдыға ұмсынды.

	— Ақсақал, дұрыс қой бәрі. Ниетіңізге рахмет! Көкпар өзіміздің ауылдан шықса да, пұшпағына да қолымыз тимей арманда қалдық. Содан соң әдейілеп іздеп келіп тұрмыз. Ал сіздің мына сөзіңізден кейін маңдайымызды тасқа соғып алғандай болып...

	Өзге жігіттер де мұртты қараның сөзін іліп әкетіп:

	— Ақсақал, беріңіз енді. Опынған көңілді ең құрымағанда тақымдасып басайық та. Есеміз кетіп — ақ тұр, — деп, тұс — тұстан даурығысты.

	Қарияның есіне өзінің де талай сандалып көкпар іздеген жастық шағы түсті ме, иі жібіп:

	— Жарайды, алыңдар, — деп, лақты қотаннан ұзатып барып, ортаға тастады. «Абай болыңдар» деген сөзді де айтып үлгерді.

	Қырқысқан доданы ешкім де бұзып — жарып кете алмай, бір орында айналды да тұрды. Жаңағы шабдар мінген еңгезердей жігіт лақты тақымына басып, ер үстінде шірене шалқайған. Дәл бір осыда өші кеткендей құшырланады. Оған Жұман да жан — тәнін салып, жабысып жатыр. Бірақ шабдар атты қарулы, қалай болса да басымдығын танытты. Оңы да, солы да бір екенін батыл қимылы аңғартады.

	Ойжайлаудың әйгілі додашысы Уәли:

	— Қап, көкпар келетінін білген жоқпын, әйтпесе күрең атты мінер едім. Мына құнанда не қауқар бар дейсің? — деп өзіне өзі кейіп, санын соғады. Әле — сәле түкіре береді. Сірә, іші күйіп бара жатса керек.

	— Жетекте атты, жетекте! — Бөтен біреу екілене айқайлады.

	Ол кезде айналаны әбден қараңғылық басқан — тын. Белгісіз біреу шабдарды жетегіне алды да, керекті жағына тартты. Енді ойжайлаулықтардың салпақтап еруі ғана қалды. Әркім келіп бір жұлқып өтеді, шабдар аттының тақымы — тас шеге, міз бағатын емес.

	Шоқан торы атты жел жақта ұстап, біреуінің оңаша шығуын күтті. Бірін — бірі жетелеген топ Ойжайлаудың қақ төріне келді. Шабдар аттың да, иесінің де жаны жоқ сықылды, дырылдата сүйреп барады. Енді мына қайқаңнан көтерілсе бітті, қайта оралуы қиын.

	Бір кезде әлдекім:

	— Құлжа, барсың ба?! — деп барқырай дауыстады. Әлгі күжірейген мұртты болса керек.

	— Бармын!

	— Кел, жақында мында.

	Шоқан да бағдарлап, «кім екенін көрейін» деп таяна берді. Сол — ақ екен, атқан оқтай саңлақтанып біреу жеке кетті. «Қуғаныммен жете аламын ба?» деп дүдәмал ойда тұрды да, лажсыз тақымын қысты.

	Жаңағы әп — сәтте арқан бойы жер ұзап алған, атының шабысы перен. Екі орта біртін — біртін алшақтап бара жатқан тәрізді. Енді Шоқан көкпардан күдерін үзді, бірақ Ақкекілдің қаншалықты әлі бар екенін білгісі келді де, тежемеді. Бір абұйыры әлгі беймәлім салт атты қара жолдың табанынан аумай құйғытады.

	Ай әлі тумаған, тастай қараңғы түн. Тек сол қараңғылықты елемей, болат тұяқтар ғана жердің төсін тынымсыз төмпештейді. Көктөбеге жақындағанда Ақкекілдің бауыры жазылып, өзін еркін сезінгендей, аяғын жеңіл ала бастады.

	Әуелден — ақ осыны күткен Шоқан: «Шү — у, жануар!» — деп, жалына жабыса түседі. Жайлаудың салқын самалы бетті шарпи кеудеге ұрып, оның үстіне аттың екпіні бар, көзінен жас парлады. Аралары қайтадан бірте — бірте жақындап, алшақтық қысқарып келе жатқан сияқтанды. Екеуінен басқа тірі пенде жоқ. Тек жолда кездескен шопан үйлерінің иттері ғана әудем жерге шабалана жарысып барады да, «қой, біраз ермек жасадық, болар енді» дегендей қалып қояды.

	Дүбір таянған сайын ананың әтүйірі қашты. Қайта — қайта жалтақ — жалтақ қарай береді. Әне — міне дегенше, Ақкекіл құйрық тістесті. «Иә, сәт!» дейді ішінен Шоқан.

	Жол бұралаңдап әкеліп, оларды қайқаңға тіреді. Бұл — Ешанқан марқұм отыратын жұрттың бергі жағындағы қия бет. Бұдан асса, жеткізбей кетуі әбден мүмкін. Әйткенмен, аттар да титықтаған, жанұшыра ышқынады. Қаракөкті иесі қатты қыстап жіберді ме, әлде сойқан шабыс күшіне тиді ме, тік өрге келгенде барлықты да қалды. Сол сәт торы оған тура байлап қойғандай жеткен болатын.

	Шоқан да ұмсынып барып, шабандоздың алдындағы өңгерулі көкпарды солқ еткізіп жұлып алды. Аттың басын кері бұрып, өз еркіне жіберді. Лақты оң жақ иығына лақтырып тастай салды.

	Ақкекіл дауыл тұрғызып, бар пәрменімен ағады.

	Әуелгідей емес, еңсесі көтеріліп, көкірегі күмбірлей жөнелді.

	Ұзап шыққаннан кейін, қуғыншы жоқ екенін білген соң, торыны тежеген. Еті қызып алған жануар ауыздықты қарш — қарш шайнап, аузынан ақ көбік шашады.

	Кешеуілдеп ұясынан көтерілген ай жерді алакөлеңкеге бөктірді. Түнгі ерке самал өн бойыңды аймалап, сүйкімді күй кештіреді. Тау баурайынан құлап аққан бұлақ даусының бір сарынды сарылы құлаққа еркін естіліп тұр. Сонадайдан шопан үйінің жарығы әлсіз болса да «мен мұндалап», түн түнегін тіліп өтіп, буалдыр сәуле шашады. Аракідік еріне үрген барпылдақ төбеттердің керенау үні де қараңғылықтың қойнауына сіңіп жоқ болады.

	Осы бір маужыраған түнде засырықтан өтіп кеткен көкпарды алып оралған Шоқанның көңілі көтеріліп, кеудесін қуаныш кернеді. Торы ат әлі шабыс тілеп, аяғын алшаңдай басады. Тақымын қысса болды, желдей еспек. Ол да жеңіс туының өз жағында екенін білетіндей.

	...Осының бәрі бір сәтте көз алдынан тізбектеліп елес боп өтті. Сондағы көкпарды Қызыл жайлауынан Ойжайлауға алып келіп, одан Аюақырғанға таяп қалған жерінен қайта қайырғаны — көкірегінде жырдың қызықты хикаясындай шертіліп келе жатты. Одан бері де ұлы дүбірмен ат сабылтқан талай көкпарлар өтті ғой, шіркін. Тек Ақкекілдің ел аузына іліне бастағаны содан кейін еді.

	Былтыр қыста Шоқанның әкесі кенеттен қайтыс болған соң бағымындағы отарды көмекшісі Жетпісбай қабылдап алған. Қазір әкесі мініп жүретін ақпа бозжорға да, әйгілі Ақкекіл де соның қолында.

	Жетпісбай — Шоқандарға аралас — құралас, ежелден жекжат. Ауыл — аймақ төбелеріне көтерген сыйлы азамат.

	Шиқасқаның басын сол үйге бұрды. Алдынан шәуілдей үріп кішкене ала күшік шықты. Атағаштағы байлаулы бозжорға «келдің бе?» деп, оны танығандай мойнын бұрып, оқыранып қойды. Салған бетте Шоқан аттан қарғып түсіп, бірден бозжорғаның мойынын құшты. Жануар селт етпеді. Шексіз рахат күй кешкендей көзін жұмып, мамаағашта мүлгіп тұра берді. Балалығының ең бір кызықты шағы осы аттың үстінде өткендіктен бе, Шоқанның жүрегі алып — ұшып, мазасыз тарсылдады. Екі көзі жасаурап, кірпігін қағып қалса шарасына іркілген сағыныш жасы құйылып кетердей.

	Алыпқашты алақұйын күй билеп қанша тұрғаны белгісіз, арқасынан біреу қаққанда барып селт етіп, ұйқысынан оянғандай болды. Жетпісбай екен, төс түйістіріп амандасты. Ол Шоқанның қолынан шылбырды алып, қазықбау шалып байлап жатып:

	— Шоқантай, жігіт емессің бе, сонша егіле беріп не болды? Тәңір жаратқанын өзі алды. Ешкім де бұл пәниде жалғанды жалпағынан басып жүре алмас, әйтеуір — бір өлім. Қайта ол кісі өлмек емес, сендер бар емессіңдер ме өренін жалғастырар, — деп, жігерлендіре сөзді түйдек — түйдек ағытты.

	«Сыйымсыз қылығым әбестеу көрінді — ау?»

	Екіұдай күй билеп, қысыла үйге кірді. Ақжарқын мінезді Алтынжамал елпектеп, хал — жайын сұрап жатыр. Көңілін мұң жайлаған мейман соның бәріне самарқау тіл қатып, мең — зең күй кешіп отыр. Жүрегі езіліп барады: «Біздің жұрт, біздің қой... біздің... ең асылы әкесі жоқ».

	Алтынжамал бетінде майы қалқыған сары қымызды сапырып кесеге құйды. Күштілігі сонша, жаңағы бір — екі сапырғанға шырт — шырт сынып, сүйкімді иісі мұрын жарып барады.

	Тонның ішкі бауындай жақсы көретін ағаның шаңырағында бұлай шырқы бұзылып үнсіз томсаруды сөкет санап, оны — мұныны сұраған болады. Жайлаудың қызықты күндерін сағынып келгенін жасыра алмаған.

	Жетпісбай Шоқанның жүрегі сазып, көкірегіне құса мен сағыныштың қабат ұйысқанын топшылап, әрі қарайғы әңгіменің сәл де болса іркілгенін қаламады.

	— Ой, Шоқан, ел жайлауға көшіп — қонып бітті. Мына Қора жайлауының аузында келесі сенбіде сүндет той өтпекші. Соған баралық, шақырып кетіп еді. Демалыста жүр екенсің, оның енді той — дүрмексіз сәні кіре ме? — деп, өзін — өзі құптап, көтеріле сөйледі.

	Әлгіндегідей емес, жігіттің жүдеу көңілі марқайып, тұла бойы ширап сала берді. «Әкең өлсе де, әкеңді көрген өлмесін» деген осы екен — ау...» деп те ойлады ішінен.

	— Ақкекіл қайда?

	— Жаратып жатырмын, қазір бетегелі бетте арқандаулы тұр.

	Тезірек сыртқа шығып, торы атты көргісі келді. Тіл үйірген салқын қымыз да жүрмей қалды. Соңғы шыныны асығыс жұтып, асып — сасып:

	— Атқа барайықшы, аға! — деді.

	— Әй, Шоқан — ай, ат десе ішкен асыңды жерге қоюшы едің, әлі сол мінезіңнен арылмапсың — ау. «Қалаға кетіп, бәрі ұмытылды ма?» деп жүрсем...

	Екеуі дастархан басынан көтеріліп, есікке бет алды.

	Жеттсбайдың қолын артына айқастыра ұстап жүретін әдеті еді, сонысынан қазір де жаңылмады. Әрі асықпайды — ау сабазың. Шоқан оның жайбасарлығына шыдамай, ұшып кете жаздап келеді.

	Алыстан Ақкекіл де көрінді. Текті жылқының тұрысы да бөлек бола ма, сонадайдан басын тіктеп ұстаған қалпы екеуіне аса келісті порыммен қарады. Бұрын да кермеде тұрғанда құлағын тігіп, аңырып алысқа көп қадалушы еді. Екі көзі мөлдіреп, әппақ кекілі маңдайына төгіліп, ұлы дүбірді күні бұрын сезіп, тынышы кететін...

	«Адамнан да есті еді — ау жануар. Қазір жат қолында жүргенін сезе ме екен? Бір кез өгейсіп, мәпелеп күткен әкемді де іздеген болар. Ол сенің ақ кекіліңді «нысана» деп қасиет тұтып, сылап — сипайтын. Дүйім жұрттың арасында дүркірете атағымды шығарған сен едің, бәлкім, мені танырсың...»

	Сол сәт денесін ақпанның аязы қарып өткендей тітіркенді. Көзіне лықсып ып — ыстық жас кеп қалды. Еріксіз мөп — мөлдір меруерт моншақтар бетінің ұшымен бір — бірін қуалай домалап, үзіліп түсіп жатты...

	* * *

	Бір — екі күн Ыдырыс ағасының үйіне қонды да, Шоқан етекке қайтты. Біраз демалуға да болар еді, бірақ жалғызілікті шешесін ойлады: «Әлімбек әскерде, мен каникулда көмектеспегенде, қашан қолғабыс беремін? Есіктің алдында салынып бітпей жатқан кілет анау... Осыны біле тұра қыдырып жүру...» Асығыс жиналғаны да сол еді.

	ГАЗ — 53 бағанағы қара жолдан шығып, Ешкіөлмес тауының бауырындағы асфальтта ызғып келеді.

	Машина қорабына жайғасқан Шоқан қатты жылдамдықтан өңірін еліре жұлмалаған желдің өтіне қарсы қарап отыра берді. «Шіркін, Ақкекіл шапқанда да осындай боран тұрғызушы еді — ау». Жүрегі алып — ұшып, көңілін әлдеқандай лекіген қуаныш биледі. Жүйрік ат туралы ойлау да адамға желік бітіреді екен.

	* * *

	Той болар күн таянған сайын Жетпісбайдан дегбір кетіп, торыны айналсоқтап мың рет сылап — сипаған. Күміс кекілі үкідей үлбіреп, бір дүрмектің жақындағанын сезініп, жайылуды доғарды. Арқандап қойса, ары — бері тынымсыз айналып жүріп, арқанды шиырып тастайды.

	Жетпісбай бұл атты сырттай білгенмен, мұншама естілігінен бейхабар еді. Енді соны аңдап іштей сүйсінді әрі таңданды. «Тіл жоқ, әйтпесе кейбір адамыңнан да ақылды шығар — ау» деп те ойлады.

	Той болатын күні Ақкекілге көршісі Оразханның төртінші сыныпта оқитын Мәдібегін мінгізіп, таңғы салқынмен «күндізгі ыстыққа ұрынбайық» деп жүріп кеткен. Жол бойы Мәдібекті бәйге ережесімен таныстырумен болды. «Қорықпай шап, жұтынып тұрғанымен басы сондай жұмсақ. Шү — у дегеннен жіберіп алма, екі айналым қалғанда тізгінді босат та тиыш отыр, қалғанын Ақкекіл өзі біледі. Содан кейін атты жел жақта ұста, жанамаласып шапқанда қасыңдағы аттан алшақ жүр». Тағысын — тағы, осы тақілеттес ескертулер...

	Бұлар той иесінің үйіне жеткенде, ауыл маңын қарақұрым нөпір басып тұр екен. Кермеде үкі тағылған, жабу жабылған бәйге аттары да бар. Бірден торыны таныған жұрт:

	— Қыпшақбай марқұмның аты келе жатыр! — деп, ду ете қалды. Топ алдынан басын шұлғып тастап, аяғын кербездене басып Ақкекіл өтіп бара жатты. Еті де ояз емес, қаншырдай қатып алған. Нағыз бабында — тын. Оның әр қадамын бақылап тұрған ел сұқтана қарайды. Бір қызығы, үстінде жабу да, кекілінде үкі де жоқ еді. Қыпшақбай марқұмның өзі солай алып жүретін, ат шабар алдында ғана ақ бәтестен білтелеп жыртып алып, кекілі мен құйрығын буып байлайтын.

	Кіші бесін кезінде қалың жұрт дүрлігіп, Бәйгетөбеге қарай бет алды. Жетпісбай да солардың біреуі болып, қасында Мәдібек бар, кетіп бара жатты. Ендігі ақыл айтып, тәптіштеп жатудың артық екенін біліп, үнсіз біресе атқа, біресе баланың қас — қабағына қарай береді.

	Елдің алды шоғырланып, төбенің басына шықты. Сәйгүліктердің ер — тоқымдары сыпырылып, жабулары алынып, жалаңаштанды. Жетпісбай да шеткерірек барып, Ақкекілдің ерін «иә, аруақ» деп сыпырған — тын.

	Жануар бұрынғыдай мамаағашты жұлып әкетердей тықыршымайды. Қым — қиғаш халыққа аңырып қарап, селт етпей бір орында қалшиып қалыпты.

	Кекілі мен құйрығын байлап, сауырынан сипағанға да елең етпеді. «Иә, тәңірім, қолдай көр!» деп, Жетпісбай баланы жайдақ атқа көтеріп мінгізді.

	Іріктеліп бәйге аттары ортаға шыға бастады. Олардың ішінде көпшілікке танымал — Алдыоңғардың белгілі жирені, Қапалдың қара аты бар. «Ильич» колхозының сарыбауыры да осында. Қалғандары бұрын көзге түспеген белгісіз жылқылар, бас — аяғы елу үш ат болды. Кіреші балаларды жер жағдайымен таныстыру үшін Бәйгетөбені айналып алып жүрді. Күнгей жағында ескі жұрт бар екен, қазан — ошақ қазылған шұңқыр ма, әйтеуір, ойдым — ойдым нәрселері көп. Өзі ойпаңдау жерге орналасқан, жотадағыларға көрінбейді және быжырқай — быжырқай тас.

	Осы тұсқа келгенде кіреші атшабар балаларды тоқтатып:

	— Мынаны кеңінен айналып өтіңдер, әйтпесе жығылып мерт боласыңдар, — деп ескертті де, алға тартты. Шығысқа қарай бұрылғанда өр, соған тырмысып шыққан сайын ел анық көрінеді.

	Аламан бәйге алдында елу үш атты тіз қатар тұрғызып, кіреші:

	— Бір айналым — төрт шақырым, жеті айналасыңдар! — деп, тамағы қарлыққанша айқайлап хабарлады. Сосын астындағы қаракерін тебінді де, бір шетке ығысып, қолындағы жалаушаны сілтеп кеп қалды.

	Осыны күтіп, шыдамсызданған сәйгүліктер жер — әлемді дүр сілкіндіріп, жосылып кеп берді. Болат тұяқтар дала төсін ұрғылап, шаңды аспанға атты. Үйме — жүйме топ ә дегенше төбені бір айналып тастады. Екіншісін еңсеріп, үшіншісіне кеткенде, алдыңғы шоғырдың қатары сейіліп, тізбектеле бастады. Тіпті, бірлі — жарымы қатардан шығып та үлгерді.

	Ақкекілді тежеп ұстаған Мәдібек алдына тоғыз атты салып, оныншы болып келеді. Ол кішкене еді, әйтсе де атқа мінуге мығым. Ұмсына түсіп, тақымын қысып алған, тебіне берсе аттың өкпесін соғып тастайтынын біледі.

	Торы ат әлі терлей қойған жоқ, құлағының түбі ғана дымданыпты. Төртінші айналымға өткенде алдындағыны басып озды. Ол байғұстың төрт аяғы төрт жаққа кетіп, бүкіл денесін қара тер көміп шатқаяқтап барады. Енді көз жіберіп бақса жирен де, қара да, сарыбауыр да ілгеріде екен. Оқ бойы жер ұзап, ең алда белгісіз шаңқан боз жосыла дөйітеді.

	Ақкекіл біртін — біртін топтан үзіліп қалған үш сәйгүлікті соңына тастады. Шабысы бір қалыпты, әлі еркін жазыла алмай кібіртіктейді. Сонда да Қапалдың қарасымен құйрық тістесті. Міне, Ақкекілдің басын жібер деген межеге де жетті, көмбе әйтсе де алыс. Мәдібек тақымын қысып: «Шү — у, жануар!» — деп сипай қамшылады. Тұсаудан құтылғандай, Ақкекіл бүктетіліп — жазылып, көсіліп ала жөнелді. Бой алдырды ма, қара ат сол кезде — ақ кейіндеп қала берген. Көп ұзатпай жирен мен сарыбауырды да қуып жетті. Олар біраз бірін — бірі оздырмай тайталасып баққанмен, торының адуынды шабысына шыдамай, өкпелері қабынып, аңқалары кепті. «Жүйріктің озуы оңай, қалуы — қиын» деген осындайда айтылса керек.

	Ақкекілдің мойны енді терлей бастады. Мәдібектің жанарында ізгі үміттің ғана жасыны білінеді. Алдында екі — ақ ат: шаңқан боз бен ала аяқ. Ала аяқ жылқының не жирен екені, не күрең екені белгісіз, қара тер басқан. Ақкекіл де көмбенің таяу екенін ұғатындай бар өресін сала шымқайды.

	Ала аяқ ат арқан бойы жерде кетіп барады, одан сәл ілгеріде — шаңқан боз. Екеуінің де аяқ тастасы жіті, шабыстары үрдіс. Шашасына шаң жұқтырмайтын жүйріктер. Солай болса да, «жүйріктен жүйрік шықса төрт аяғы тыпырлайды» дегендей, торы жақындаған сайын екеуі де тырбың — тырбың етеді.

	Алтыншы айналымның батыс жағынан өтіп, шығысқа қарай бет бұрып, қайқаңға ілінгенде екі аттың да тынысы тарылып, сансырады. Аккекіл қастарынан еркін зулай басып озып, соңғы айналымға дара шықты.

	Бәрін бакылап тұрған Жеттсбайдың қуанышында шек жоқ: «Қасиетіңнен айналайын Қыпшақбай, сенің аруағың қолдады — ау» дейді өзіне — өзі күбірлеп. Өз атына өзі сүйсінді, «жиырма бесінші шақырым, әлі дөйіп барады».

	Ақкекіл тағы да өрен жүйріктігімен дүйім жұртты тәнті етті.

	— Қыпшақбай жарықтық біліп жатқан болар.

	Оны біреуі қоштай жөнелді.

	— Өлген адамдар бәрін көріп тұрады дейді ғой.

	— Атының тұяғының дүбірін сезіп, не де болса орнынан бір аунап түскен шығар, маркұм. — Енді әлдекім өз төтелі пайымын жасырмады.

	Бұл кезде Ақкекіл соңындағылардан бір шакырымдай ұзап алған, төбенің күнбатысына қарай ойысты. Әлгі тастақты ескі жұртқа да таяй түсті, тіпті тұсына ілінді. Сөйткенше болмай, кайдан екені белгісіз үш — төрт ит ерткен беймәлім салт атты тұмағы мен тонының шалғайы далактай айкайға басып, карама — карсы жырадан атып шыкканы. Аяк асты болған кұбылыстан үркіп, шошынған ат табан жолынан ауыткып, казылған ордан секіре — мекіре быжыркай таска барып ұрынды. Мәдібектің тізгін тартканына дес бермеді. Арынын баса алмай Аккекіл жыкпыл — жыкпыл тастың тік жарлауыт жеріне кеп калды. Қарсы алдындағы биіктігі керегедей жардан бар пәрменімен таутекеше бір — ак ырғыды. Өз салмағына өзі ие бола алмай, мойны астына кайырылып, төрт аяғы көктен келе жығылды. Тура бел омырткаға көлденең жаткан көк тастың кылыштай кыры тиді. Окыстан ышкынған аянышты дауыс ауаны тіліп өтті. Ет кызулыкпен бірден тұрып кетпек еді, арткы аяктары икемге көнбеді, ит сиякты шоңкиып отырып, кайта жығылды. Бір ұмтылды, екі ұмтылды — тұра алмады.

	Мәдібек ат үстінен жұлындай ұшып, кара жерде дөңбекши ыңырсыды. Сәлден соң басын көтеріп еді, зәресі зәр түбіне жетті. Шекесінен аккан кан бетін жуып, шимандай жасаған. Оң жак иығын, білегін оңдырмай тас жаралаған. Жұка көгілдір көйлектің жеңі дал — дал. Тас жырған жердің бәрінен кан шып — шып сыртка тепкен.

	Атшабар бала тұлпарын көргеннен — ак өзін ұмытты. Аккекіл тұрам деп далбасалайды да, әлі жетпей басын жерге соға кайта кұлайды. Қолтығы, шабы дір — дір етеді. Мойнын да тас оңдырмай паршалап тастапты. Мөлдір кара көзінен акык жасы домалап үзіліп түседі. Екі бүйірін соғып, солкылдай дем алады. Жаны катты киналды ма, жок әлде соншалыкты дүлдүл болса да, мүсәпірге айналғанын енді сезді ме, ащы окыранды.

	Жаңағы бейсауат жүрген бейтаныс атты ізім — ғайым. Енді не істерін білмей бала абдырай аңырды. Бір кездерде:

	— Ойбай, Мәдібек, мертіккеннен саусыңдар ма?! — деп өңі кашып, түтігіп кеткен Жетпісбай бозжорғадан домалай түсіп, тұра ұмтылды.

	Бір уыс бүріскен бала мен есік пен төрдей боп сұлаған атты көріп, кездейсоқ бәлеге ұшырағанына енді анық көзі жетті.

	Жетпісбайды танығандай Ақкекіл тағы да кеудесін көтеріп тұра беріп, сылқ етіп қайта құлады. Иесі бел омыртқаның үзіліп кеткенін айтқызбай бірден ұқты.

	Бұл кезде үйме — жүйме халық та жиналып қалып еді. Торы әлі де алысып жатыр. Абыр — дабыр дауыс естілгеннен кейін бе, қайта — қайта кісінейді.

	— Жануар — ай, қор болыпсың — ау. Қай жүзіқара екен, бәйгі атының алдынан қарсы шыққан? — дейді кіреші қынжылып.

	— Кім ол, танисың ба? — деп, бір топ жігіт Мәдібектің қасына жиналыпты.

	— Бет — әлпетін көре алмадым, Ақкекіл жалт беріп үріккенде — ақ басымен алысып кетіп едім. Алды — артыма қарауға мұрша жоқ, ақыры мына жардан ұшып кеттік.

	— Қап, әттеген — ай, ә — ә! — Тұрған жігіттер ашуға мініп, ызбарлана түксиді.

	Баланың ештеңе білмейтінін аңғарған жұрт, мазалай бермей, жарасын таңып, жуындырып, жақын жердегі шопан үйінің біріне аттандырды.

	Қас қарайды. Жыртылып — айрылған қалың ел тарап, бес — алты — ақ адам шошаяды. Енді торының мал болмайтынын бәрі біліп тұр. Әне — міне пышаққа ілінетін шығар, бірақ ешқайсысының қолы батып барып бауыздай алар емес.

	Осы мезетте малшыларды аралап жүрген Ұзақ келе қалды, қасында Сағи. Атты көрді де көп ойланбастан санитарлық былғары сөмкеден әлдене іздеді. «Не істейін деп жүр?» дегендей жігіттер үрейлене қарайды.

	— Бүйтіп жанын қинағанша, бағана — ақ бауыздап тастайтын адамсыңдар ғой. Бәрібір мал болмайды. Келіңдер, тұрмаңдар, көмектесіңдер! — деді Ұзақ бұйыра сөйлеп.

	Апыр — топыр қыл шылбырмен Ақкекілдің аяғын байлап, жігіттер тырп еткізбей ұстап, үстіне қонжия мінді.

	Жетпісбай бұл сұмдықты көргісі келмей, теріс айналған. Бәрін естіп, жаны түршікті. Тасқа шапшып сарылдай аққан қан жүрегін шым — шым еткізіп, өне бойын тітірентіп өтті. Қиылып кеткен кеңірдек «қош бол» дегендей, қор — қор етеді. Жетпісбай күйініп: «Обалың болса, Ақкекіл, арам ойлыға болсын. Бүкіл жұрт лағынет айтты ғой, көгермес ол, көгермес!» — дейді күйіне күбірлеп. Көз шарасына жас тұныпты. Енді бір сәт мең — зең күйде қалды.

	* * *

	Кілеттің сыртын сылағанға цемент керек болып, түске дейін соның әлегімен жүрді. Түс ауа прорабтан төрт — бес қап цемент алып, машинаға тиеді. Шопыр — сол өздерін жайлауға алып барып қайтқан Сағи, бұрыннан таныс жігіт.

	Көңілі жай тапты ма, ыңылдап әндетті. Машина Қызылағаштың қысқа — қысқа көшелерін қиып өтіп, көлденең кездескен үлкен көшеге түсті.

	— Әндеткеніңе қарағанда көңілдісің ғой, Шоқан. — Сағи күле көзінің қиығын бұған тастап, түк — түк білегін сипады.

	— Осы цементке бола екі күн жұмыс тоқтап қалды, сандалмаған жерім жоқ, — деді ісі тынғанына жайдарылана.

	— Сен шаруаң бітіп қуансаң, мен шаршап келемін. Күнді — күн, түнді — түн демей жүреміз, ұйқы басып отырғаны, — деп Сағи енді әңгімені басқаға бұрып, өзі жайлы айтты.

	— Түнде ұйықтамап па едің?

	— Кеше жайлауда Жетпісбайдың аты өліп, соны сойысып, түнделетіп етін осында, орталыққа әкелдік.

	Шоқанның жүрегі дір етіп, іші — бауыры қалтырап қоя берді. Жұлып алғандай:

	— Қай аты?! — деді. — Даусы қырылдап шықты, түрі де бұзылып сала берді.

	Сағидың қаперіне келер ештеңе жоқ:

	— Бәйге торысы. — Ол аттың былтыр ғана бұлардікі болғанын мүлде ұмытқан.

	Шоқан тіс жармады, астыңғы ернін қымқыра тістеп, бір нүктеге қадала қарап, қимылсыз қалыпты. Көз алды буалдырланып, өзегін өртеген өкініш оты ішін күйдіріп барады. «Жылға жетпей, сен де әкемнің артынан жөнелген екенсің ғой» деді жасқа булығып. Өңешіне қайдағы бір запыран кептелді, жүрегі лоблитындай. Көзі қарауытып, басы айналды.

	...Үштөбе стансасы. Отарба келер уақыттан сәл кешігіп жетті. Иін тірескен жолаушылар қол жүктерін көтеріп, вагонға жармасқан. Бес — ақ минут аялдайтын жүрдек пойыз асығыс орнынан жылжыды. Енді бірде доңғалақтарын сарт — сарт соғып, ұзап бара жатты.

	Купедегі Шоқанның көңілі әлем — тапырық. Ақкекілдің ажалы әкесінің қазасынан кем соқпады. Әлдекімге деген өзегінде өшпенділік оты лаулайды. Қабағы қабарып, жақ жүні түксиіп кеткен. Мең — зең күйде отыр.

	Дәл қазір сағындыра жетелеп келген Ойжайлау өңірі көңілінен біржолата өшкендей.

	Жаңбырдың алғашқы тамшылары терезені тырс — тырс ұра бастады.

	Шоқан ауыр күрсінді...

	1987 жылғы мамыр





ТАЗЫНЫҢ ТАҒДЫРЫ




	Тазы әйеншектене, жалбарына қыңсылады. Ішін жылан жалағандай әлдебір ашу — ыза, өкініш күйдіріп барады. Қаншалықты қуатын бойына жинап ышқынғанымен, мойнындағы бұғауланып байланған сым темірді үзіп кете алмады. Қанжардай азу тісіне де салып шайнап көрді. Бәрібір сірескен неме мыңқ етер емес. Қайраны таусылған Ұшар лажсыз үріп — үріп жіберді.

	* * *

	Асханадан шыққан сары бала қойнына тыққан екі — үш тілім нанын қымқыра ұстап, зытып барады. Бұлай жанұшырмаса, әрине, үлгермей қалуы да мүмкін. Әне — міне сағат төрт болып, интернаттың күнделікті сабаққа әзірлігі де басталады. Қазірдің өзінде уақыт үшке таяп қалыпты.

	Санасында сәулеленген осы ой Нұрхатты дедектете түсті. Міне, межелі жерге де табаны ілікті. Бақтың ішіндегі құлаған ағаштың түбіне әлгінде көшеде жүрген панасыз ақ күшікті байлап кетіп еді. Соған асығып келеді. Нанын беріп, бұралқыға айналған неменің өзегін жалғамақ.

	Күшігі орнында екен. Жіптен босатып, «Аққоян, Аққоян!» деп еркелете тамақтандырды. Қарны ашып қалыпты, қарбытып асап жатыр. Азын — аулақ ауқатты жеп бітіп, баланың алақанын жалады.

	— Жоқ енді, жетер. Кешке тағы әкелемін, — деп жұбатқансыды. Сосын әрлі — берлі жетелеп, бірқауым ойнатты. Сөйтіп жүріп біраз уақытын өткізіп апты. Жалма — жан күшігін орнына байлап, интернатқа қарай құйындата жөнелді. Келсе төртінші сыныптың есігі жабық, дәліз тып — тыныш. Әзірлік әлдеқашан басталған... Бірден өне — бойы тыз етіп, қатал тәрбиешінің зәрлі жүзі елестеді. Кірмей қойса, артының насырға шабатынын білгендіктен жүрексінсе де есікті тоқылдатты...

	Бала жасынан итке құмар, оның ішінде тазыны айрықша жақсы көретін Нұрхат, бұл әдетін есейсе де қоя алмады. Қайта құмарлығы өрши түсті. Содан болар, Жаркент жақта Төрехан деген таза тазы ұстайтын саяткер бар деп естіп, жолға шыққан. Ол да азамат екен, Қапалдан ат сабылтып келгенінде қиналса да бір күшігін берген. Ұрғашы күшік. Әдейі абылаңқының тұқымын құртпас үшін ұстап отырған — тұғын. Соны алып Нұрхат қуана — қуана ауылына қайтты.

	Ұшар күн өткен сайын таралып өсе берді. Нағыз ұшқыр да, құмай тазының бойына тән қасиеттер тұрқынан анық көрінді. Салпыңқы құлағының ұшы шашақтанып, шиыршықтанған құйрығының басы күлтеленді. Тұмсығы сүйірленіп, омырауы түлкітөстенді. Кәдуілгі бауыр жаза көсілетіндігін аңғартып, қолтығы тоқымдай жайылып жатты. Тірсегі қоянның тірсегіндей майысып тұрды. Тықыр денесінде болар — болмас үлбіреген үлпек жүндері бар, айтулы үкі тазы болып шықты.

	Үйіне жетпей түлкі алды. Алғашында түздің әккі қуы құйрығын беріп, өзі жалт бұрылып алдап кететін. Аңшылыққа төселмегендіктен қара тазы талай жер қапты. Әйткенмен, бұл да әдіске көшіп, түлкі құйрығын бұлаң еткізгенде оған алданбай, кері қапталына ұмтылды. Шалымды тұсы осы екен, ауызды алқымды ала құлаққа салды. Оптыға сығымдап жіберді. Сол — ақ, түлкі бөксеріле құлады. Қарсылық танытуға дәрменсіздігінен төрт аяғын құр ауаға сермеді. Сәлден кейін онысынан да қалды.

	Нұрхат соңынан шоқыта жеткенінде күшік неме ойынға ауысып, тырнақалды олжасын жұлмалап жатты. Атынан қарғып түсіп, «үйіріңмен үш тоғызын» айтып, Ұшарды еркелете сипалады. Қара тазы да иесінің дән риза екенін сезетіндей. Сүйір тұмсығын қойны — қонышына тығып, құйрығын бұлғаңдатты.

	Одан кейін қапы басып, аузы сандауызға қарап қалған жері жоқ. Қиядан көзіне шалынғанды құтқармады. Жазықта да, тау — таста да жүгіріп дағдыланған Ұшар, дала сахнасында қилы — қилы қызықтар көрсетті. Оның дақпырты ауыл — ауылды аралап, қара қаншық жайлы әңгімелер толастамады. Айтса — айтқандай, бір күнде үш түлкі алған кездері де ұшырасты.

	Нұрхат ерте, таң атпай қырға беттеген. Қасында сылаң қағып Ұшар келеді. Аракідік танауын ұлпаға тығып жіберіп, қарға көмілген ізден иіс алады. Кейде қалшиып тұра қалып, әлдебір нәрсеге көзін тігіп, құлағын тосады.

	Қыстаудан әудем жер ұзамай — ақ бөркөзді сайда үйіккен алтайы қызылдардың төбесінен дөп түсті. Иек қақтырмай — ақ қара тазы атырыла жөнелді. Құланның қодығындай құлдыраңдап, ә дегенше — ақ қалың қарайғанға ілінді. Тықырдың таянғанын сол кезде аңғарған түз тағылары жылыстай берді.

	Олар екіге айырылып салған. Дегенмен, қыл бабындағы тазы төскейге өрлеп, беткейдегі қалыңға сіңбекке ұмтылған түлкіні өкшелеп, жетіп те қалды. Әйткенмен, азуды сала қоюы екіталай — тұғын.

	Соңынан тізгінді қоя беріп, атын көсілтіп келе жатқан Нұрхаттың да көңілі алаң. Екі көзі алдыда. Бірақ алакөбең уақытта түлкі де, ит те көмескіленіп барып, үшті — күйлі ғайып болды. Екеуінің қатар жарысқан ізіне түсіп, соңдарынан түре қуып келеді. Міне ғажап, үлкен қойтасты айнала беріп, таңы айырылған түлкінің үстінен шықты. Шамасы, Ұшар іліккен бойда ала түсіп, мойнын бұрап жіберсе керек. Өйткені түлкі көкиіп ту сыртына қарап, ернін жия алмай қалыпты.

	Терісін сыпыруға шама қайда, сол қалпында олжасын қанжығасына байлаған аңшы, тазысының соңынан салды. Аяғы аннан — мыннан бір тиіп, құйын — перен ұшыртқаны байқалады. Дәу де болса жаңағы екінші түлкінің соңынан сыдыртып барады. Себебі беталысы солай.

	Әлгіндегідей емес, күңгірттік сейіліп, дала жарыққа бөленді. Әйтсе де көз жетер жерде қылаң еткен бір бәле көрінсеші. Ақзонға оранған қыр, қапталдағы қоңыр тау — бәрі — бәрі мелшие міз бақпайды. Тек қана қансонардағы із сайрап жатыр.

	Астындағы торысының бар шабысымен үш — төрт кезеңді асқанда, түлкі мен иттің ізі қабаттасыпты. «Бекер арам тер болды — ау, шығандап кеткен неме шалдыра ма? Итпісің деген осы екен — ау» деп, Нұрхат көңілсіздеу атын шаужайлады. Құр ізімен далбақтап бара жатыр екен деп қорытқан.

	Көлденеңдеп сұлаған жалпақ қоңыр белді асқанда көзі итті шалды. Құйтақандай ноқатқа айналып, ары — бері желе — жортып жүр. «Ә — ә, адастырып кеткен ғой» деп ойлап, торысын тебіне қамшымен салып — салып жіберді.

	Жақындағанында тазы арсалаңдап алдынан шықты. Еркелеп ердің үстіндегі Нұрхатқа секірді. Алдыңғы аяқтарын иесінің тізесіне қойып, қыңсылады. Саяткер де итін аяп, мүсіркей басынан сипады. Содан соң Ұшар жерге қайта қарғып түсіп, ілгері шоқыта жөнелді. Аңшы соңынан еріксіз ерді. Көп ұзамай тіршіліктен тысқары түлкінің үстінен түсірді. Нұрхат өз көзіне өзі сенбей, қуаныштан ат үстінде қалбақтай берді.

	Сол күні Нұрхат айналасы екі — үш сағаттың ішінде үш түлкіні бөктеріп қайтты.

	Көңілі аспандаған қалпы, ауылға таянған. Сонадайдан суыт жүрісті екі жүргіншінің төбесі көрінді. Аттарының танауынан құшақ — құшақ бу атқылап, омырауын, жонын тұтас қырау басқан. Тегеурінді темір тұяқтары күртік қарды борпылдақша шашады. «Бұлар кім болды екен?» Сөйткенше, бір — біріне қарама — қарсы таянып, келіп те қалды. Біреуі жылқышы Ершік екен де, қасындағысы — соның жолдасы дүкенші Тортай. Ершік бірден қашанғы арсалаңдап сөйлейтін әдетімен:

	— Ә — ә, Нұрхат, қанжығаң майлы білем, қалың қалай?! — деді.

	— Жақсы. Өздеріңнің дені — қарларың сау ма? — Қол алысып, амандасты.

	— Әйбәт. — Ершік ер үстінде бір жамбасына қарай қисайып отырды. — Соңыңа ілескен итті көргеннен кейін, «дәу де болса сен шығар» дегенбіз. Иә, олжа құтты болсын! Мынау нағыз ханшайымға жаға жасататын түлкі екен. — Қолын созып бөктерілген алтайыларды құйрығынан көтеріп, қарап қойды. — Қансонардан қайтқан бетің ғой?

	— Иә. Өздерің қайда жол тарттыңдар?

	— Мынау Қоянкөздің етегіндегі қыстаулардан соғым әкелейік деп.

	— Е — е, жөн, жөн. Олай болса үйге жүріп, шәй ішіп кетіңдер.

	— Жоқ, рахмет! — Дүкенші Тортай енді ғана сөзге араласты. — Жол қашық.

	— Жарайды онда, жолдарың болсын. — Атын тебініп, Нұрхат жүруге бейімделді.

	— Андағы түлкінің біреуін байламайсың ба бізге? — Ершік әзілдеген болды.

	— Өзің айтқандай, ханшайым жолықса байлар едім, амал қанша, ауылдың білдей қыл шылбырды шайнаған азынаған атақты жылқышысына түздің бір тышқанын тарту еткенім жарамас.

	— Ха — ха — ха! — Ершік қарқылдай күлді. — Тіпті бізді әудиесітіп жібердің ғой. Жақсы, сау болып тұр. — Сандағын борбайға бір салды да, шоқыта жөнелді.

	Нұрхатқа бұлардың бұл секемал жүрісі ұнай қойған жоқ. Қарларына ілген құрықтары әлдебір қанқұйлылықты іздеп бара жатқандай әсер қалдырды.

	* * *

	Қара түнекті тіліп, иттің аза бойыңды қаза етер ұлыған үні естілді. Бірақ оған селт еткен біреу болсашы. Әлем біткен тым — тырыс, бәрі тірліктен баз

	кешкендей жым — жылас. Осынау тыныштыққа тұншығып, тазы жарылып кете жаздады. Өзегін қақырата, ыстық жалын еріктен тыс тағы да шығып келе жатты.

	А — ау — у — у — у... А — ау — у — у...

	* * *

	Нұрхаттың қанжығасында көздің алауын алып, қызарып бара жатқан қызыл түлкілерге қызығатындар көбейді. Қызғанатындар да табылды. «Жылына жиырма — отыз түлкі алады екен» дегенді естіген кейбіреулердің іші күйетінді шығарды. Әсіресе қырда жүрген малшылар сұқтана қарайтын. Кей күндері Нұрхаттың ауылда жоқтығын білсе, жасырынып барып қара тазыны байлап алатын. Ертеңіне жетелеп аңға шығып, анау — мынау кездесе қалса босататын. Ондайда Ұшар түлкіні көрсе де бой салып қумай, бір кезеңді асқаннан кейін — ақ үй қайдасың деп тартып отырушы еді. Оңай олжаны көздегендер санын соғып, қыр астында қала беретін.

	Қара тазы күшіктеді. Бар болғаны үш — ақ күшік тапты. Көрші — көлеңнің бәрі «мен алам, мен алам» деп қызылкеңірдек болды да қалды. Екеуін солардың қолына табыс етті де, енесіне тартқан қарасын Нұрхат үйшіктің түбіне тастады. Атын Құмарлан деп қойды. Бойы таралып, денесі тарамыстанып өсті. Иесі оны үйіне жетпей — ақ, енесімен қатар аңшылыққа әуестендіре берді. Алғашында қыр төсіне жұтынып шыққанмен, қайтарда шаң қапқаннан кейін бе, көңілсіз оралатын. Талай рет түлкіге жете алмай, ызақорлана үріп — үріп жіберетін.

	Қыс қызығы енді басталған. Әйткенмен, қар қалың — тұғын. Бірдеме — сірдеме кездесер деген үмітпен Нұрхат иттерін ертіп, үйден түс ауа аттанған. Тау бөктерлеп келе жатыр еді. Қиядағы үлкен тастың қалтарысынан алтайы қызылдың жоны қылаң етті. Сол — ақ екен, Ұшар мысықтабандап басып, атырыла жөнелді. Соңынан Құмарлан да жөней берді. Әбден әдісін алған үлкені сыртынан орағытып, тура өкпе тұсынан қапталдаспақ ниетте. Одан күшігі де қалысар емес, енесімен қатарласа зымырап барады. Анда — санда тастардың қалқасынан көрінбей қалады. Ал түлкі жерге сіңгендей, сол қылт еткеннен қайта көзге шалынбады. Нұрхат, әйтеуір, иттерінің қосарлана шапқанын қызықтап, етекте тұра берді. Тіпті, Ұшар қиыстап, өрге тартты. Түлкінің қылпы көрінген тұстан әлдеқашан асып кетті. Әудем жер салдыртып барды да, тауды қабырғалай кері жүрді. Дәл жаңағы түз тағысы сылаң еткен маңның желкесіне келді. Одан да өтіп, әрі ілгерледі. Кенет Құмарлан төмен қарай атылған оқша құлдыраңдап, құйылды да жөнелді. Ұшар қосарланбай, соңынан шоқыта салды.

	Қара күшік жым — жылас жоғалды. Теріскейдегі ойпаңға түсіп, қайта шықпады. Ендігі тұрысының жарамайтынын ұғып, Нұрхат та атына қамшы басты. Адырға шыққанында да ештеме аңғарылмады. Тек қара қаншық тауды бөктерлеп ұшыртып барады.

	Табаны жазықтау боп келген өзекшеден зорға көтерілді. Көзге шағын көрінгенімен, ауқымы екі — үш шақырымдай жерді алып жатқан сыңайы бар. Торысын шоқытып шоқыға ілінгенінде, қарсы беттен Құмарланның ырылдаған, арсылдаған үні естілді. Одан сайын дегбірі қашып, атын шаужайлады. Келсе, түлкі жықпыл — жықпыл тасқа салған екен. Қақпақылы көп жерде бұлтарып, шалдырмай кетемін деп қулыққа көшсе керек. Бірақ өкшелеген құмай тазы қазандай тасты айнала берген сәтінде тірсегін қиып жіберіпті. Шоңқиып отырып қалған айлакер қуды сосын аяусыз талаған. Баяғыда — ақ жантәсілім етсе де әлі мылжалау үстінде. Күшігінің бұл қылығын енесі де қызықтағандай, Нұрхат келгенде құрық салым жерде шоқиып отырды.

	Ашынған итін иесі әзер ажыратты. «Күшім — күшім» деп, жонынан, құлағынан сипалады. Әрі ызақорлығына сүйсінді. Ішіндегі қамырыққан долығы шықсын деп, өзі де асыға қоймады.

	Ауылға қайтқандағы қара күшіктің көңіл күйі сол күні мүлдем ерекше — тұғын. Бұрынғыдай құр салпақтап ере бермей, төңіректі шолып, шапқылап әудем жер қашықта жүрді.

	...Қызыліңірде басталған қар ел орынға отырғанда тіпті күшейді. Ауа тып — тымық, үп еткен жел жоқ. Бармақтай — бармақтай ақ ұлпа көбелекке ұқсап жаймен, дірілдей қалқып келеді де жерге құлайды. «Құдай бұйыртса ертең нағыз қансонар» деп ойлады Нұрхат жатар алдында әуенің тынысын барлай. Бірақ Құмарланның әлдебір нәрседен кілмиіп ауырғаны көкейіне келді. «Жарайды, бұрын Ұшардың жалғыз өзі — ақ түлкіні қойша қайтарып жүрмеді ме, мұндай ұрымтал тұс жиі ұшыраса бермес» деп жүптеді. Сосын атын отқа қойды.

	Түнімен елегізіп ұйықтай алмады. Әйтеуір мазасы қашып, күйі келіңкіремеді. Қайта — қайта ояна берді. Бір қарағанында сағат төрттен кетіп барады екен. «Ә — ә, мезгіл де таяныпты». Осылай ұйғарып, киіне бастады. Иығына күпісін іліп, далаға беттеді. Далада болмашы шыңылтыр аяз білінгенімен, көкте жұлдыздар самсай жамырап жатыр. Әлем сондай керемет сұлулыққа шомылып, аспан шайдай ашық екен. Толықсыған ай тура маңдайдан мөлдірей қарайды. Жердің беті ақ сисадан көрпе жамылғандай біртегіс әппақ ұлпаға оранып алыпты. Елеусіз ғана қылау себезгілейді.

	Осы сұлулыққа тамсанып, біраз бөгелді.

	Мұның тысқа шыққанын бірден аңғарып, Ұшар өзінің сабан толы құжырасынан құйрығын бұлғаңдатып еркелей жетті. Иесі басынан, мойнынан мейірлене сипап қойды. Қаншық жылы орнынан түрегелгендіктен бе, аузын кере қарыс ашып, белін бүкірейте ыңырси есінеді. Құмарланның төбесі көрінбеді. «Дімкәсі қатты болғаны — ау». Біртүрлі жаны ашыды. Кеше кешкілік өзінше ем — домын жасап, тамаққа кішкене ғана дәрі қосып беріп еді. Сүйегі әбден қатайғанша күшіктің тегі кінәмшіл келетін әдеті.

	Атын ерттеп, керек — жарағын алды да қараңғылықты жамылып жөнеп берді. Қасындағы Ұшар ары — бері шапқылап, қашанғы дағдысымен төңіректі шолуылдап жүр. Қара үзіп әудем жер ұзап барады да, ойламаған тұста күтпеген маңнан сап ете қалады. Кейде керісінше соңында қалып қояды. Ол төбе көрсетпей қойған уақытта иесі дегбірі қашып, әжептәуір беймазданады. Міне, ол біраз мезет жоғалып кетіп, соңынан салдыртып боз — боран боп жетті. Танауын, омырауын қырау шалып үлгеріпті, қара тазы боз итке айналыпты. Әрі бір демде ісініп, білеуленіп ала қойыпты. Қимылдары шалт, құлағы түрік, көзі көреген сияқты. Кейде сүп — сүйір тұмсығын ақ ұлпаға оптыға сүңгітіп жіберіп, әлдебір нәрсенің иісін алады. Әйткенмен, аз ғана бөгеліп, ілгері жорта жөнелді. Анда — санда қалт тұра қап, беймәлім тылсым дыбыстарға құлақ түріп, сүзіле қарайды. Бірақ бой ұрып атыла жөнелмейді. Бір уақтарда шоқ — шоқ біткен бөргөздердің арасына екі — үш ырғып — ырғып барды да, шиырлап айналып жүріп алды. Кенет, ғадетінде жоқ қылық танытып, тұншыға үрді. Бұдан соң Нұрхат еріксіз атының басын солай бұрып, желдірте жеткен. Алақандай жоян із тайға таңба басқандай жерде сайрап жатты. Оның абалақтікі екенін бірден біле қойды. Түз тәңірісінің бұл жермен жаңа ғана жүріп өткенін де аңғарды. Сөйткенше болмай, қара қаншық атқан оқтай атырылды. Иесі оны дереу тоқтатқысы кеп, «Ұшар! Ұшар!» деп дауыстағанымен аңсақ абылаңқы дәнемені қаперіне ілмеді. Сол құйындатқан пәрменімен бір ойпаңға түсті де кетті. Бұл да енді қарап тұрмай итінің соңынан салды.

	Аяғы аннан — мыннан бір тиіп, ізді қапталдай жосылтыпты. Алған беттері — тау. Бір ойпаңнан өтті, әлі бағыттарынан танбапты. Бөрі асықпай, жайбырақаттана баппен жүргенге ұқсайды. Өйткені иттің адымы екі — үш метрдей аралықта түсіп отырған. Әрі ізі әлдеқайда нәзік, анаумен салыстырғанда болымсыз.

	Аспандағы жұлдыздар сирей бастады. Төңірек бозамықтанып, буалдырлана көрінеді. Бірақ қарайғанның бәрін түстеп ажырату қиын — алакөбең шақ. «Қап, әттеген — ай, күшігі жанында болғанда әлдеқайда сеп еді, жалғыз қаншықты түздің тағысы бір — ақ бұрап кете барар». Күмәні қоюлады. Шауып келе жатып тағы да бір — екі мәрте «Ұшар, Ұшар! Кә — кә!» деп, өзіне шақыра айқайлады. Әйткенмен, иттің қарасы әлдеқашан назардан үшті — күйлі жоғалған, мұның айқайы құр далбаса сияқты.

	Кенет із оң қапталға шорт бұрылып, бөрі батыс теріскейдегі шатқалға қарай шоқыта жөнеліпті. Ит сол алған бетінен жаңылмай тура Жетісу Алатауының сілемдеріне тарта берген. Осы жол айырықта атын тежеп, сәл — пәл аңырып қалды. «Ойпырмай — ә, мынау не біліп тіке кетті екен, ә — ә? Бөрінің соңынан салсам ба екен, әлде итімді түре қуам ба? Абалағы бар болсын, қара қаншықты мертіктіріп алмайын».

	Осындай байламға келген ол Ұшардың соңынан құйғыта жөнелді. Қайдағы бір қойтасы мен тобылғысы қалың ойпаңды тіліп, көктей өтіпті. Алдыда мұнартып жатқан кезеңді нысана тұтқан. Ол белеңнің арғы жағы шатқал — шатқалды қуалай Бүйеннің суы ағады. Ернеуі көк мұз, жағалауы көк тас — қатерлі маң. Судың өзі қырық градус аяз болса да қатпайды, сарқырап ағып жатады. Екпіні — перен.

	— Қап — ай, ә — ә...

	Жарық жаңағыдан да жердің бетін айқындандырып, қыбырлаған мен шошайғанды ажыратарлықтай халге әкелді. Әйткенмен, көзге шалынған ештеме жоқ, аңылжыған аспан мен дала. Міне, із шатқалға әкеп тіреді. Ит өзектің табанына қарай түсіп кетіпті. Нұрхаттың төменге бірден құлдилауға дәті бармады. Өйткені атты адамның бойындай орларды қар басып, теп — тегіс етіп жіберген. Жазатайым соның біреуіне ұшырассаң, мертігуің мүмкін.

	Сондықтан бойын өзектен аулақ салып, қырды жалдап жүрді. Жарықпен жердің беті әбден айқындалмай ылдилау қауіпті.

	Зәумен, таласқан иттің дыбысы білінді. «Құрыды — ау қаншық». Дегбірі қаша жүрісін қузай түсті. Дыбыс сайдың табанынан шығатын сықылды. Енді амалсыз, қайткенде де төмен түсуі керек. Не де болса өңкиген үйдей тастың арғы далдасында тәрізді.

	Ақырындап аяңдап, соған барды. Ештеме жоқ. Судың сарылы басып кетіп, бейсауат үнді жұтып қоятындай. Қайласы таусыла, өзектің бойымен жоғары өрледі. Әйткенмен, арнаның ернеуіне таяна қойған жоқ. Бөргөз бен тобылғылы бетті қуалай жүрді. Міне, тағы да құлағына ырыл мен арсыл шалынды. Үрейді ұмытып, атын тебіне шоқыта жөнелді. Бір иінді айнала бергені сол еді, нағыз қан майданның үстінен шықты. Абалақ пен қара қаншық артқы аяқтарына түрегеліп, омырауларымен тіресе қалыпты. Ит әлдеқайда кішкентай екен. Алпауыт неме Ұшарды игеріп, шалқасынан жықты. Дегенмен, көкжал мұның келгенін аңғарып қаса тиіс, заматында сытылып тайсақтай берді. Кенет қара қаншық серіппеше атырылып, сол жақ тақыр шаптан алды. Тайыншадай көкшуланды дедек қақтырып, бір аунатып тастады. Бірақ жабысып, тістене қасарыспай жібере салды. Себебі теріс азулы бөрінің қақпандай аузы көк желкесінен бүруге ұмтылып келе жатыр еді. Егер әлеуетті сояудай тіске бір ілінсе жалбайдай жалп етуі әбден қақ. Әрі содан соң тұзаққа тұтылып, таңы айырылуы да ып — ырас. Сондықтан ит үшін шалымды тұста тұмсықты салып жіберіп, тие қашып шайқасқан ұтымды тәрізді.

	Қасқырдың азуы ауа қауып, сақ ете қалды. Көк еті сөгіліп, шабы тыз ете түсті. Тағы да бастырмалата ұмтылып, шілтиген неменің қабырғасын сөккісі — ақ бар. Бірақ оған мұрша бермей, сойылын көлденең ұстап иесі төніп келеді. Еріксіз түз далаға қарай алдыға ұмтылған, лажы болса құтылып кету.

	Таңға жақын үйірлі жылқыдан бір тайды жарып жеп, құтты мекені қалың жынысты тауға қарай салған. Тосыннан құлағына дүбір естіліп, иттің сүйкімсіз иісі танауының тұсынан сыздықтаған. Сосын айлаға басып, әп дегеннен теріс сап, біраз жер сандалтып қоюға тырысқан. Амал қанша, құдай жүрістен жаңылдырайын десе қазір — ақ, бір уақытта ит қыдиып желкесінен төніп тұр. Сонда да елең етпей, «жонымды алыстан көрсе болды құйрығын борбайына қысып қашатын арпылдақтың тұқымысың ғой» деп, ерен санамады. Әттең, сырттанына дөп ұшырасып, сыртқа жүнін қампайтқанымен қалжасының қаншалықтылығынан бір ши борбайға сыр алдырып жатқаны жанына батты.

	Өресін салып өршеленгенімен өлермен ит тағы да шаптан ілді. Құр ғана тартып қалмай, көтере сілкіп, айналдырып түсірді. Заматында — ақ бірден үстіне міне кетті. Кеспірдей аузын кеңірдегіне салғысы бар. Бірақ, қарсыласып бағып, тажал тісін бойына дарытпады. Қайта тәңірісі селбесіп, жауының құлағы толықтай болмаса да азуына ілікті. Жаман немені тұқырта басып, орнынан түрегеліп алды. Сөйткенше болмай онша қарымына толымды түрде түсе қоймаған құлақ сыдырылып, сетіней берді. Езуіндегі қан татыған бір уыс жүн сілекейіне шыланып, тіліне, таңдайына жабысты. Көзі шатынап таянып қалған салт аттыға тағы бір назар тігіп ап ілгері ұмтылған. Сол жақ артқы аяғы алдырмай солтақтап қалыпты. Бір — екі адым аттамай — ақ қара әбілет үстіне қона жабысты. Және бір жақ құлақ шекесі мен тамағы қарымды күштің сығымында аяусыз жаншылды. Екеуі үйме — жүйме болып, оңқа — шоңқа құлады.

	Ұшар шалқасынан түсіп астында қалғанымен қарысқан азуын босатпады. Одан сайын қатты сығымдай көкшуланның мойнын теріс жағынан шығарып, тұрып кетті. Бөрі серіппесі күшті аяғымен тырбана ұрғылағанымен дәнеме істей алмады. Ырс — ырс ете қыңқылдай, сәт сайын тынысы тарылып бара жатты. Арпалысқан, жанұшырған күллі әрекеті дәтке қуат болмады. Бірте — бірте буындарынан әл қашып, соңғы бір дәрменімен тұяқ серіпті.

	Нұрхат итінің барған сайын өзін арқалана бел алғанын байқап, енді онша жаны қуырылып, дегбірі қашпаған. Құрық салымдай таянып, түз тәңірісімен шайқасқан Ұшарының қимылын тамашалады. Абалақтың бойынан жан шыққанын аңдаса да, қара қаншықтың бөріге кектене өршіген өшпенділігі мен көзін қанталатып қайнаған зығырданы қайтсын деген оймен, тұра берді. Ұшар қасқырдың тамағына азуды көміп — көміп салады да ырылдай, ызақорлана сілкілейді. Әбден өзінің де сілесі қатты ма, есік пен төрдей жерге созылған арланды тастап, орнынан түрегелсе қайта атылуыма ыңғайлы болсын дегендей, қол созым жерге барып, бауырын ұлпаға төсеп жатты. Екі бүйірі солқылдай, сыртқа қарыстай салбырап кеткен тілін жинай алмай қалыпты.

	Иесі атынан қарғып түсті. Шылбырды саумалай жіберіп, итіне таянды да басынан сипалады.

	— Жарайсың, Ұшар! Жарайсың, Ұшар! — дей берді қапелімде аузына жөнді де сөз ілікпей. Қара қаншық денесін ауырсынғандай қыңсылады. Сосын Нұрхат өн бойын ықыласпен мұқият шолды. Сол жақ құлағы орта шенінен екіге айырыла жырылыпты. Одан саулаған қан омырауын жосадай жасаған. Алқымынан қарға қызара жұғып, ара — тұра үзіле тамады. Ал қасқыр мен екеуінің ұстасқан тұсы бұдан әлдеқайда әріде көрінді. Шамасы, бір — екі шайнасып алып, арлан иттің ықпалынан оп — оңай шығып кетіп отырған. Осы — еу бір маңға келгенде ғана шындап шайқасса керек. Ұлпаның астаң — кестең көпіріп, шиырланғаны соны аңғартады.

	Нұрхат ат көрпесін алып, Ұшарды орап жатқызды. Жойдасыз арпалыс әліне әбден тиген, буын — буынынан әл қашып, аяқ — қолын жинай алмай күйреп қалыпты. Екі өкпесі дамылсыз соғады. «Осындай етқызумен жатқанда суық шалмасын» деп, көрпені одан сайын қымтап қойды.

	Енді бөріге назарын аударды. «Үйіріңмен үш тоғыз, үйіріңмен үш тоғыз». Болмашы күбірледі. Түз перісінің аяқтары қалай болса солай шашыла серейген. Мойны бір жағына қарай кекжиіп кетіпті. Байқауынша, желкені бүріп, бұрап жіберу — қара қаншықтың негізгі айласы. Көбіне түлкілер де осылай ту сыртына қарап, езуі ырсиып қалатын.

	Абалақты көтеріп көріп еді — зіл батпан. Екі сирағынан ұстап тізесіне дейін әзер әкелді. Сосын амалға көшіп, шоп — шолақ құйрығынан алып әне бір төмендегі тастың үстіне қарай сүйреді. Ол атпен арғы жақ қалқасына барып, өңгеріп ала қоюына оңай соғады. Ал терісін осы маңға сыпырғанға қимады, «ауылдағылар қасқырды бүтіндей көрсін» деп ойлады.

	Бірқауым уақыттан соң, ит демін әбден алғаннан кейін үйге қарай қозғалды. Онда да Ұшар көрпеден өзі шығып, дүр сілкінді. Сосын сайдың табанындағы суға беттеді. Одан аздап қана таңдайын жібіткендей болды. Сөйтіп, сенделіп қалған бойын бекітіп, тұмсығын әуеге соза әлдебір иістен тың алғандай біраз тұрды да, суды құлдилап бөкеңдеп желе жөнелді. Нұрхат та осы кезде атына қонды. Олжасын да оп — оңай өңгеріп, ауылға бет қойды.

	Осыдан кейін — ақ қара қаншықтың айбыны асқақтап, аңызға айналды.

	Итінің жүректілігіне іштей таңғалып жүрді. Батылы барып, түз тағысымен бетпе — бет келсе де, «бөріге қауқары жетпейтін шығар» деп ойлайтын. Сөйтсе, мұндай алымды болар ма? Әшейінде ауылдың қанденіне дейін басынып, жеп қоярдай шәуілдегенде тым құрымағанда тісін көрсете ырылдап та айбат шекпейтіндігі, тіршіліктің шыршуынан арылмайтындармен тіреспейтін тектілігі екен. Бірақ, бейшара сол айқастан кейін екі — үш күн есіне келе алмай, дел — сал халде жүрді. Қойдың құйрық майын да білемдеп кесіп, бітеудей жұтқызды. Әрі оңбай — ақ таланыпты. Қасқырдың уытты тісі тимеген жері шамалы. Жүні үрпиіп, көзі кіртиіп қалды. Көбінесе жылы жерге кіріп ап, жарасын жалайды да жатады. Нұрхаттың қараптан — қарап жаны ашыды. «Қыран — өзінің тамағы үшін, ит — иесінің қабағы үшін түседі» деген ел нақылы көңіліне оралды. Әйтпесе, жанына соншама зор туып па? Небір маңтөбеттер өмірінде бір қоян да алмай — ақ көптеген үйдің маңдайының ырысы болып жүріп жатыр емес пе?

	Содан бері де араны айға жуық уақыт аралап үлгерді. Ұшар бәз — баяғы қалпына еніп, қайтадан жұтынып шыққан. Құмарлан да дертінен айығып, еркетотайлығымен сылаң қағады. Енесіне еріп, бір — екі мәрте өздері аңшылады. Нұрхат шаруабасты боп босай алмады, біріншіден, итіне жаны ашыды. «Кішкене әл жинасыншы» деп, сауығына аңсары ауса да атына қона қоймаған. Енді бұлардың мына қылығын байырқалаған соң, жер шалып қайтпақ ниетпен торысына ер салды.

	Қыс маусымының жуан ортасынан әлдеқайда ауып кеткен мезеті. Сіресіп түскен қар әлі сепсімей, сол күйі жатыр. Күн шайдай ашық, ауада шыңылтыр аяз бар.

	Қос итін ерткен Нұрхат еш жаққа бұрылмай, жазда өздері жайлайтын Жетісудың сілеміне тартты. Бір жағында Қоянкөз, бір жағында Бүркітті қалады да, бұлар сол екі ортадағы жердің жұмағына барып қоныстанатын. Нағыз шыбынсыз жаз сонда. Керемет күшті қымыз да сол жерде. Өйткені бірден дерте жөнелетін аюжүнге жайылған жылқының сүті қалай керемет болмасын?

	Бүгін көкейіне негізгі түйіп келе жатқаны — өздерімен қатар сол тұсты мекендейтін ортасында ақ бұғысы бар маралдарды барлау. Жануарлар сонша көп те емес. Бірінен кейін бірі ауысып келіп, кетіп жататын небір аудандық партия комитеті бірінші хатшыларының қарауылына ілінбей қалған, көрер жарығы бар аз ғана шоғыр. Әйткенмен, оларды аз екен деп аяйтын адам баласы әлі де кездесе қойған жоқ. Қолынан келсе ауалатып ұстап, «қазан» қаласына жөнелтпек. Былтыр Ершік ішіндегі біреусінің жас туған қодығасын алып, ақыры өлтіріп тынды. Жануар, енесі кер марал екен, баласы үшін отқа түсуге де бейімдік танытып қазақ үйге дейін келді. Бірақ бір қора ит жан таптырмай, айдады да жөнелді.

	Сол күні таңертең құз — шатқалды күңіренткен азалы үннен оянды. Көзін ашып еді, киіз үйдің саңылауларынан жарықтың нышаны байқалды. Сосын тағы біраз қимылсыз жатты. Тырс еткен дыбыс жоқ: тым — тырыс. «Е — е, түс көрген екенмін ғой» деп болжалдады. Сөйткенше болмай ауалаған маралдың үні дәл құлағының түбінен шықты. Лезде жылы төсегінен атып тұрып, тысқа ұмтылды. Таң сарғая атып, құланиектеніпті. Мойнын созып төңірекке қарады, қалың қарағайдан ештеме білінбеді. «Жануар, неге сонша қиналды екен?» Жауап таппай аңырып, біраз тұрды. Әйткенмен, әлгі үн қайта қайталанбады. Таңғы салқыннан денесі тоңазыды. Сонда да отар жаққа таман барды. Қой орнында, моп — момақан мамыражай қалпы күйіс қайырады. Иттер тырс етпейді, өйткені көздері үйренгендіктен бұғыларды үй жануарларына тән малдардың бірі деп санаса керек. Олар үшін сиырдың мөңірегені, бұғының ауалағаны бәрі бір, айырма жоқ.

	Атын ерттеп, малды өргізіп кеткен. Түске қарай үйге келгенінде Егеубек нағашысы шай үстінде:

	— Бүгін жылқылар қиыстау кетіпті, — деді. Нұрхат бұған онша көңіл аударып, ден қоймады. Нағашысы да әңгімесін сабақтап әкетіп, ашып ештеме айтпады. Екеуі де бір — біріне өкпелегендей шайларын сораптай берген. Бір уақыттарда барып Нұрхаттың жадына «қиыстау кеткені қалай?» деген ой келді. Сосын:

	— Қай жаққа барыпты? — деп сұрады.

	— Жылқылы ауылға қарай тартыпты.

	— Ол жақта не жоғалтты екен, ә — ә?

	— Аяқты мал болған соң жүреді де. — Егеубек шайын бір — екі сораптады. — Сонда әлгі Ершікті көрдім, екеуміз далада кездесіп қалдық.

	— Ол не дейді? — Нұрхат әңгімеге енді қызыға бастады.

	— Маралдың қодығасын ұстап алыпты.

	— Содан? — Одан сайын қызығушылығы артты.

	— Енесін қарап жүрмін деді.

	— Оны не жасамақ екен?

	— Түнімен маза бермепті.

	Таңға жақынғы малағам сонда ғана барып миына сақ ете қалды. Апыл — ғұпыл шайын ішті де сыртқа беттеді.

	— Мен кешіксем, түстен кейін қойды өзіңіз өргізе беріңіз! — деп дауыстады.

	Салдыртқан бойы Ершікке келді. Қос қазақ үйдің сыртындағы кермеде бес — алты ат байлаулы тұр. Үйден онша қашық емес күркеге балалар жыпырлап толып апты.

	— Бұған енді сүт береміз бе? — дейді жалбыр шаш кішкене қыз.

	— Жо — оқ, ол шөп жейді, — дейді тәмпіш танау қара ұл.

	— Әлі тісі жоқ.

	— Бар.

	Өзі үйге беттегенімен бүкіл назары балаларда болды. Сөйтсе, іштен де қызу әңгіменің дабыры шығады. Бірақ бұл ересектердің үні еді. Табалдырықтан аттағанда көрді, жиналғандар бір қауым ел екен. Ұзыннан — ұзыннан түсіп, тон мен ішіктерін құшақтаған қалпы картаны сойып жатыр.

	— Ассалаумағалейкүмдер! — Жалпыға бірдей сәлем берді.

	— Уағалейкүммассалам! — Бұған жалт қараған Ершік елден бұрын тіл қатты. — Міне, аңшының өзі де келді. — Ыржақтап күле береді. — Төрлет.

	Нұрхат төрге озып, елдің баршасымен қол беріп амандасты. Жиналғандардың бәрі ауылдың жырындылары, «сен тұр, мен — атайындар». Дүкенші Тортай да осында, соңғы уақытта Ершік екеуінің жұптары жазылмайтын бопты.

	— Қымыз әкеліңдер — ей! — деді тысқа дауыстап қожайын. Ондар шамасындағы бала жарты шелектен астам қымызды теңселе көтеріп жетті. Шынылар осында екен. Жозының үстіндегі кеселерге сапырып — сапырып құя бастады.

	— Әңгіме айта отыр, қай жаққа жол тарттың?

	Дүкенші мыналарға қарағанда әлдеқайда тымақ серілігін аңғартып, басына қалпақ киіпті. Соны көзіне қарай жылжытып, мұрнының үстіне әкелді де, иегін кекжите көтерген қалпы қыңырлана сауал тастады. Осы отырысымен өзіне ешкімді шендестірмейтін манаптығын аңғартқысы келгендей. Бірақ оның бұл оқалылығын Нұрхат елемеуге тырысып, әңгімені жаймен бастады.

	— Түнімен бір бұғы мазаны алып, көкірегімен жер айыра ауалап шықты. — Қымыздан бір ұрттап қойып жан — жағын бажайлай шолды.

	— Иә, сол бұғыны таң атқаннан бері аңдып, әлгінде ғана қолға түсіре алмай келіп отырмыз.

	— Ол жазғанның сонша не жазығы бар еді?

	— Мына жігіттердің басы бір жиналып қалғанда сорпа — су жасайық дегеніміз ғой.

	— Обал емес пе, кеше ғана қағанағы жарылған немені бүгін қалай пышаққа қиясыңдар? Он сегіз салалы нағыз саңмүйіздің бірі болса, жарайды, жігіттердің қызығы үшін құрбандық деуге болады. Ал мынау бауырынан сүті сорғалаған ұрғашысы — марал ғой, оның үстіне қодығасы уызын да ембеген. — Ешкім тіс жармай, айрандай ұйып тыңдады. Шеткеріректегілер жаңағы картаның да қызығын ұмытқан сияқты. Олар әлгінде қымызға шақырғанда «ой, әбден тойдық, ішіміз сыздап кетті» деп столға таянбай, сол орындарында құлықсыз отыра берген. Қазір бәрінің мойындары осылай қарай бұрылып, көздерімен тесіп барады. — Ереке, — енді тікелей Ершікке назарын тоқтатты, — ана қодығаны жіберіңіз, әлі отықпаған да, бекерден — бекер өліп қалады. Әрі, менің естуімше, тірі аңды үйге әкелуге болмайды — жолдасы ақы сұрап қояды деп жататын қариялар. Ақыры жақсылыққа бастамайды.

	— Бізге ақыл үйретуге келдің бе? — Ершік мырс — мырс етіп, мұртынан күлді. — Обал — сауабы болса өзімізге, сенің қабырғаңа не батып барады?

	Осы кезде далада ит үрді. Ізінше ауылдың бүкіл қайқы құйрық дүрегейлеріне дейін арпылдай жөнелді. Кенет ішегі үзіле жаздап маралдың ауалағаны тура іргеден естілді. Отырғандардың бәрі өре түрегеліп, сыртқа лап қойды. Жануар, кер марал екен. Баласы үшін оттан да, оқтан да тайсақтамай тура үйге қарай келе жатыр. Бір қора ит жан — жағынан жеп жіберердей абалайды. Жануар, әлгілерді жасқай, екі жағына кезек бұлталақтайды.

	— Мылтық! Мылтық қайда?! Бол, тез әкеліңдер!

	Тортайдың даусы елден ерекше шарылдай шықты. Осы кезде марал тағы бір қыстыға өңешін кернейлете ауалады да, шатқалға қарай құйғытты. Жаман әумесерлер қозы көш жерге дейін салпақтай жөнелді.

	Нұрхат сол бетімен атына беттеді. Ешкім оны тоқтата да қойған жоқ. Соңынан білді, ақыры Ершік қодығаны өлтіріп тыныпты.

	Енді, міне, табиғаттың сол бір сұлу да еркелерін іздеп, алыстан бір көруді аңсап келеді. «Биыл қыс әдеттегіден қаттылау болды. Жануарлар, Жетісу Алатауының небір шипалы арасаны ағатын жылы лепті шатқалдарына сіңіп кеткен шығар қына мен мүкті қуалап» деп топшылады. Сан мәрте дүрбісін салып, бөктерлерді ыждағатпен сүзгенімен қыбыр еткен тіршілік иесін көзінің қиығы шалмады.

	Күн түс әлеті болып қалған. Өздері отыратын жұрттарына жетті. Сосын ақырындап, жадысын жақсы білетін таныс қия беттерді жалдай жоғары өрмеледі. Қос тазы да мекендерін сағынғандай арсалаң қағып ойнап, құлдыраңдай шапқылайды. Мұны соңдарына тастап, өздері шыңға қарай іркес — тіркес тырмыса өрмелей жөнелді. Нұрхат «әй, мыналар бірдемені бүлдірер ме екен?» деп, құмайларын айқайлай шақырып қойды. «Ұшар! Құмарлан!» Бірақ екеуінің жырына дәнеме кірмей, баяу өрлеп барады. Олардың мұндай сабырлы қалпын көріп, алағызған көңілі арнасына түскен. Сосын табанының астына ынта — шынтасымен ден қойып, жүретін жолын мұқият барлады. Әйтпесе, аңдамаса абайсызда мүлт кетіп, жазым болуы да ықтимал.

	Сөйтіп, қорқасоқтаса да біраз биікке көтеріліп, қалың қарағайға иек артыпты. Күллі етектегі ауыл алақандағыдай көрінеді. Әшейінде екі арасына малтығып жете алмайтын шатқалдар, тіпті, жымдасып кетердей жақын жатыр. Дүрбімен қараса мүлде бәрі қол созымда тұрғандай.

	Аяңдап жүрсе де атын тер басып, кәдімгідей ентігеді. Енді біраз жер жоғарылап, тағы да қалыңға дендей барғысы келді. Өйткені ат аяғы жететіндей тұсқа дейін жол табаны жазықтау көрінді. Бірақ қар барған сайын қалыңдай берді. Аты омбылай малтықты. Сосын жерге түсіп байқап көрсе, сірескен күртік мұны пимамен тіпті еркін көтереді екен. Қуанып кетті. Торысын сол жерге байлай салып, ары қарай жаяулай тартты. Кенет, көп ұзамай — ақ итінің қаңқ еткен даусы естілді. Соңы ырылдаған, қыңсылаған дыбыстарға ұласты. Әлдебір нәрсемен қызылшеке болып таласып жатқан сияқты. Беймәлім бірдеме шыңғырып, оғаштау пыс — пыс етеді.

	— Ұшар! Құмарлан!

	Құз — шатқалды жаңғырықтыра айқайлады. Әлгінде бүкіл есі — дерті аяғының астына ауып, иттерінің қалай қарай беттегенін де байқамай қалыпты. Құлағын түрсе дыбыс біресе оң жағынан, енді бірде сол қапталынан білінетін сыңайлы. Әрі мына қалың қарағайдың ішінен кездейсоқ алаңқайға шықпаса, олардың көзге түсе қоюы да қиын. Ештеменің байыбына бара алмай, аңырды да діңкеледі. Бірақ тұра бермей, бір қарекет жасауы керек сияқты. Осыны

	екшегендіктен өзі қапталдап, қиялаған тұмсықтың тура қырына тартты. Ондағы ойы — жалдың арғы бүйірін де, бергі бүйірін де, шамасы келсе назарда ұстау. Өкпесі қабына жүгіріп бара жатып, «Құмарлан! Ұшар!» деп, барқырай айқайлайды. Әйткенмен, ілгері басқан қадамы кері кетіп, бір орында тыпырлады да қалды. Ара — тұра құлағын тігеді, әлгі қан шайқас басылатын көрінбейді. Арпылдай таласқан иттердің үні, шыңғырған бір әбілет алма кезек алмасып, кейде араласып естіледі. Тазылар бірде жаны шыға қаңқылдап қалады.

	«Бұл не болды екен?»

	Нұрхат сауалына жауап таппай, одан сайын есірік тигендей өршелене өрмелейді. Бір кезде демігіп барып тоқтап, тағы да тың тыңдап еді, өзінің кеудесінде аузынан шығып кете жаздап атқалақтай соққан жүрегі табанына дейін солқылдатып, дәнемені естіртпейді. Ара — тұра иттерін шақырып қояды. Бірақ мұның айқайы олардың құлағына жетіп жатыр ма, жетпей жатыр ма, беймәлім. «Не де болса дыбысқа құлақ түрейін». Осындай қорытындыға келген ол бір — екі минуттай үн — түнсіз тұрды. Ептеп ентігі басылғандай. Сосын тағы да иттерін шақырды, тағы да дыбысқа құлақ қойды. Зәумен, қыңсылаған иттің үні таяу маңнан шалынды. Бұл әшейін бейтарап қалыптағы еркелей қыңсылауға көбірек ұқсады. Сөйткенше, жоғарыдағы тура маңдай алдындағы қарағайдың арасынан Ұшардың төбесі көрінді.

	— Ұшар!

	Ол тікесінен бұған қарай салды. Алдыңғы аяғынан әйеншектене ақсайды. Басқан ізінде шұбатылып қызыл жолақ қалып барады.

	Дереу итіне ұмтылды. Ол да иесіне қарама — қарсы солтақтай ілбіді. Жеткен бойда тұрқына көз жүгіртті. Оң жақ қолтығының терісін жұлып алыпты. Аяғын ауырсына бауырына жинап, мүләйім кепте қыңсылады. Бірден күпәйкесін шешіп ап итін орады да, өзі оның келген ізімен жоғары өрледі. Шамасы әлгіндегі тұрған жерінен екі жүз метрдей қашықтықтан Құмарланның қылпы білінді. Ол діңі жуан қарағайдың түбіне жатып ап, жарасын дамылсыз жалайды.

	— Құмарлан!..

	Алыстан еркелете дыбыстады. Әбден жанына таянғанда байқады, оң жақ шабының көк еті сөгіліп кетіпті. Қылша тамағы орылып түсіпті. Омырауын тұтастай қан жауып, әшейіндегі отты жанарынан аяныш білінеді.

	— Құмарлан.

	Жаны ашып, жүрегі елжіреді.

	Ал бұлардың таласқан аңын көргенде қайран қалды. Оны бұтарлап, шабын жарып жіберіпті. Кәдімгі тоқпан құйрық сілеусін алдында сұлап жатты. Ағаштың басында отырып, бәлекет, өзі шабуыл жасаса керек. Аса үлкен де емес екен. Дегенмен, барыс тұқымдас қарлы Алатаудың жыртқышы емес пе, сұсты. Әрі қараталдай алымды да, шалымды шапшаң.

	— Үйіріңмен үш тоғыз! — Нұрхат жыртқышты жерден көтерді.

	* * *

	Ұшардың көз алдына салқар дала елестеді. Ерке самалмен жарысып, еркін көсілген сәтін аңсады. Күшігін ертіп, өз бетінше аң аулайтын шақтары жүрегін шымырлатты. Сол заматта — ақ ширығып, әуеге шапшыды. Қылдай сым темір қылғындырып, кеңірдегін қиып кете жаздады. Одан сайын өршелене тас қабырғаны тырмалады. Онысынан түк өнбейтінін ұғып, сояудай тырнақтарымен іргені қаза бастады. Бұрындары да осылай әлдекімдер қиянат жасап, бітеу қораға қамап қойғанда іргені үңгіп шығып кеткен. Сол есіне оралды. Бірақ қысқа байланған сым темір оны иліктірмеді. Алқымынан кері тартып, сәл қобылап қазғаннан соң ары жібермеді. Аласұрып әбден әбігерге түсті. Үш күн нәр сызбағаннан кейін екі бүйірі қабысып, сұлу тұлғасы қораштанған. Үлбіреп тұратын үкі жүндері ұйпа — тұйпа, қылау жұқпайтын шіркінің сауыс — сауыс...

	* * *

	Ершік Ұшарға үнемі қызығып жүретін. Нұрхатқа талай қолқа салды. Одан дәнеңе өнбеді. Бір рет қапысын тауып, адам жұмсап ұрлатты да. Есті ит ол тұзағынан сытылып, қашып кеткен. Енді ашу — ызадан, бір жағы қызғаныштан өлердей боп жүргенінде Нұрхаттың ауылда жоқ, кезекті демалысында ұзақ жолға аттанғанын естіген. «Бұнысы дұрыс болды» деп, тісін қайрап, ел орынға отыра бергенде үй маңына келді. Адамға үруді, ырылдауды білмейтін, тумысынан жуас Ұшарды қиналмай — ақ оп — оңай байлап алды. Содан жетелеп үйіне әкелді. Ауыл арасы жақын, біреу болмаса біреу аңдап қалар деп, сол түні

	Сарқан ауданының малшыларын бетке алды. Түнімен тынбай, түске жақын иесіз қалған тасбазға келді. Соның ішіне Ұшарды сым темірмен тастай етіп байлады. Босанып кетер деді ме, қайта — қайта тексеріп көрді. Оңай — оспақ адамыңның өзі шым — шытырық шандылған темірді шеше алмайтынына көзі жетті. Сосын атына қонып, келген ізімен кері қайтты.

	Ертеңінде қойлы ауыл жер соқты да қалды. Іздемеген жерлері жоқ. Бәрінен Нұрхаттың нағашысы Егеубектің шыр — пыры шықты. Аңшылықты, оның ішінде жеті ырыстың бірі — итті баптап, жүгіртіп жүрген жиеніне сүйсінетін. Енді сол Нұрхатының өзі жоқта, қара басып Ұшарынан айырылып қалғанына күйінді. Ат аяғы жететін, баруы ықтимал деген маңды түгел шолды. Амал қанша, таптырмады.

	Жұрттың көпшілігі Нұрхатты Егеубекке ұқсататын. Өйткені сауыққұмарлығы, мінезі дәл сол кісіге келетін. Сонау 1973 жылы Егеубектің үзеңгімен аю ұрып алғаны да бар. Сол бір жүректілігін, қуаттылығын көңіліне мықтап түйгендіктен бе, Нұрхаттың нағашысы десе емешегі езіліп тұрушы еді. Оның жүріс — тұрысына шынында да еліктейтін.

	Енді, міне, құдай ұрып, қара тазыны жоғалтып отыр. Бір иттің жоғалғанына қабырғасы қайыспайды — ау, жиенінің салтанатынан, думанынан ажырап қалатынына қынжылды.

	Нұрхат келгенде барлығы көздерімен жер шұқи берген. Олардың салыңқы қабақтарынан — ақ сезімтал жігіт бір нәрсені аңғарып үлгерді. Ал Ұшардың жоғалғанын естігенде дүние дөңгеленіп, аяғының астына құлағандай болды. Күйінгеннен шара бар ма, жоққа жүйрік жетпейді. Құмарланның сілеусіннен таланып өлгеніне де қатты қайғырып, назаланып еді. Енді мынау... Бір жағы «жақсы ит өлімтігін көрсетпейді» деген де халықтың нақылы көңіліне орала берді.

	* * *

	Алтыншы тәуліктен асқанда, алқымды бунаған темірдің әсерінен иттің басы іси бастады. Сәт сайын зілмауырланып, көзі жабылып, құлағының шуылы үдей түсті. Өзінің ұлыған үні ме, қан жылаған жүрегінің зары ма, әлде тыстағы долы желдің уілі ме, әйтеуір, бір шерлі ызыңның тынбай — ақ қойғаны. Есінен танып, дәнеңені сезбеді. Сарғайған санасында — салқар даланы сандалып кетіп бара жатқандай, бауырын жазып шымқай көсілетіндей...

	Бірақ оның бәрі жантәсілімдегі алдамшы, жалған елес қана еді. Соған малданып қысқа ғұмырын тазы мәңгілікке жалғап тұрған болатын. Енді бірде, оның қиялынша, ақ ұлпа қардың үстімен сақпанның тасындай зымырап бара жатқан — тұғын...

	1992 жылғы қыркүйек





ҚЫРАН ДАУЫСЫ




	Көк аспанда қалқып жүрген қыран тымық күннің тынышын алып, анда — санда шаңқ етеді. Дауысы қаһарлы. Әлденеге ызалы сияқты. Әуемен таласқан Дегерес тауының ұшар басына әп — сәтте самғап барады да, төмен қарай шүйліге құлдилайды. Жерге қарыс сүйем қалғанда құлаштай қанаты жарқ етіп, қайқая жоғары салады. Сосын тағы да көкірегі қарс айрыла шаңқылдайды. Онысына тек құзар шың ғана жаңғырығып жауап қайырады. Сол жаңғырыққан өз үнін жанына медеу тұта ма, әлденеше рет әздектей пыштақтайды. Бірақ қайран жоқ. Әйткенмен де, көк тәңірісі тауы шағылып, дамылдар емес. Қу жанын шүберекке түйген қалпы жаныға тызақтап барады.

	Әне, анау жерде тастың қалқасында отырып, суырдың айғыры шақылдады. Мұның қанатының сусылын бірден таныды да, ізінше ініне зып берді. Қайдан білсін бәтірің, қыранның қарны тоқ болса, ешкімге қиянат жасамайтынын. Қасқыр сияқты обырлыққа ешқашан салынбас ол. Оның үстіне бүгін қасірет киген, қапалы. Осы құсадан айлап нәр сызбауға бар.

	Жақын маңнан ұябасардың дауысы естілді. Оның да үнінен салы суға кеткендігі аңғарылады. Қарлы Алатауды жүз мәрте сүзіп ақтаса да, өзегін жарып шығып, содан соң айлап шайқаған жалғыз балапанын таба алмады. Дегбірсізденбей қайтсін. Ата қыраннан әлдеқайда терең, әлдеқайда әлеуетті халде емешегі езіліп, жүйкесіне салмақ түскен.

	Ақиығының қасынан іркілмей зулап өтіп, бір шаңқ етті де, бет алды лаға берді. Қайғы ма, қасірет пе, өкініш пе, мұң ба — әйтеуір бір бәле дамыл таптырмай қуалап барады. Қайда апарары да белгісіз. Батар күнмен таласып, қызыл жалқын араласқан шұғылаға ұшқасты. Көрінер — көрінбес ноқатқа айналды да, енді бір сәтте көзден біржола ғайып болды.

	* * *

	...Таң ата тауға өрмелеген бес — алты адам күн маңдай тұсқа келіп қалса да межелі жеріне жетпеді ме, тежелген жоқ. Жақпар тасты қия бетте баяу ілгеріледі. Алдарынан «қыт — қыттап» бір үйір кекілік қашты. Тастан — тасқа секіріп, безектеген кішкене немелер үшті — күйлі жоғалып та үлгерді.

	— Барар жеріміз әлі алыс, шаршаған жоқсыңдар ма? — деді жол бастап келе жатқан жігіт қасындағыларға күле үн қатып. — Бұл ештеңе емес, қар жамылған ақшүлен тау басына да шығамыз. Жөңкілген сұрша бұлтпен төбелерің теңесіп, әлі — ақ ол көз алдарыңда жас келіннің желегіндей желбірер.

	Аяқтары салдырап қалған жолдастарына осылай бір дем беріп қойғанды жөн санаса керек.

	Жеткізбестей болған қарт Алатаудың алғашқы қары жыраға кептеле сірескен қалпы қарсы алды. Төбедегі жарқыраған күн сәулесімен шағылысып, жанарды қарықтырады. Әйткенмен, жүргіншілер оған соқпай, тасжарғаны мол көкжалмен бөктерледі. Бастапқыдай емес, таудың қарағайы мен қайыңы сиреп, қызыл — жасыл қына мен мүк басқан тастары жиілеп барады. Кейде кесе — көлденеңдеп ұшырасқан кереге жақпарлар бұлардың жолына бөгет болады. Ондай кезде ретін тауып айналып өтпесе, өткел бермейді. Ол да ештеңе емес екен.

	— Мұнда қауіптісі — қорым тастар. Абайсызда бірі сырғыса, жапсарласа жатқан қалғандары да ошарыла төмен қарай жөңкіледі. Адам баласының оның үстімен жүруі мүмкін емес. Қапелімде табан тисе, қалың қорымның жылжымай қалуы да екіталай. Тек түз тағылары арқар мен таутекелер ғана құлама құзға қарай суша ағып, ығыса жөңкілген тас үстінен өте алады. Табиғаттың шеберлігінде шек жоқ — ау.

	Мұның бәрін айтып келе жатқан жүргіншілердің ішіндегі егделеуі — Махан. Араларындағы ең жас Байғалымның жадына тылсым табиғаттың сырын тағы бір салғаны. Алғыр бала оған бұрыннан — ақ қанық — тын. Дегенмен, «айтпасаң да білемін оны» деп үлкеннің бетіне келмей, мақұлдап иек қағып қояды.

	Олар орта жолда дамылдап, тұлыптағы салқын қымыздан шөл қандырды. Сосын ылдым — жылдым жиналып, асығыс аттанды. Әудем жер жүрмей — ақ ұлар шулады.

	— Ұшар таудың басына келдік, — деп бір қойды Ахмет. Ешкімнен жауап күтпей, алған бағытымен жылжыды.

	Шаңқай түс әлетінде жолаушылар діттеген жерлеріне табан тіреді. Бірақ қанша мойын созып қарағанмен, тік жартастың жықпылына орналасқан ұя көзге түспейді. Тіпті тау аңғарынан соққан өңменнен өтер суық желмен ұйтқыған бұлт, құрық бойынан арғы маңды көрсетпейді. Іші жұмбақ, тұтасқан әппақ әлем. Тек әбден бақылап, зерттеген Ахметтің өзі ғана қыран балапанының қайда жатқанын топшылайды. Тік қабақтың елу метрдей төменінде бүйіріне қарай қуыс үңгірде — құс патшасының мекені. Оған жан баласының баруы екіталай. Әйткенмен, ес білгелі бүркітшінің қызық та таныс, хикаялы өмірі баурап алғандықтан, басын қатерлі сапарға тіккен. Егер жазатайым беліндегі арқан үзіліп кетсе, сүйегінен жаңқа да қалмайтыны белгілі. Соны біле тұра, аңсарлық айдап барады.

	Өздері арқалап алып келген тоқылған шиді сіңіре қағылған екі темір қазыққа мықтап байлады да, төмен тастап кеп жіберді. Керек тастың ауырлығы жоқ дегендейін, жолда қиналғанмен, қазір бір пайдасы тимек. Ол болмаса тастың небір пышақтай қырлары ширыққан арқанды бір — екі үйкелесе — ақ қиып түседі.

	Бір жарым құлаштай тақтайды беліне көлденең байлаған Ахмет, үш арқанға жанын түйіп, тоқылған шидің үстінде салбырап келеді. Әп — сәтте жолдастарынан қара үзіп, гулеген сұп — сұр дүниенің ішіне сіңе берді. Дауыл ма, қобалжығанның салдары ма, әйтеуір құлағы шулап барады... табан тірер дәнеңе жоқ, денесі шымырламай қайтсін. Тек беліндегі тақтай ғана шыр көбелек айналдырмай, қабырға тасқа екі ұшы кезек тіреліп бірқалыптылықты сақтауға сеп.

	Айтқанға болмаса, елу метр дегенің ат шаптырымдай алыс екен. Ұя жеткізер емес. Алғашында құлағы шудан басқа ештеңе шалмап еді. Енді жоғарыдағылардың айқайы үзіліп — үзіліп естіледі. Аңғарға соққан ашулы жел олардың сөздерін ауыздарынан шығысымен, бұған жеткізбей алып қашып әкетеді. Ендігі тұста өзі де тіл қатып, байыз таппай тұрған жолдастарының көңілін демеп қояды. Арқанды да саумалата жіберіп тұрған солар.

	Ахмет әлгіндегідей емес, атқалақтаған, өрекпіген кеудесін тежеп, жан — жағына байыптап қарады. Төменге көз тастап еді, енді ғана орныға бастаған жүрегі су ете қалды. «Арқан мықты, несіне қорқам» деді өзіне жігер беріп. Сосын ұшы беліне бекіген уысындағы қыл, жібек, кендір арқандарды сығымдап қойды. Ештеңе ойламауға, төмен қарамауға бекінді. Бірақ қайдан, «тірліктегі тозақтың қылкөпірі осы шығар» деді іштей.

	Шым — шымдап төмен жылыстап барады. Кенет кеудесін тіреп келе жатқан қабырғатас тәмамдалып, алды — арты бірдей ашық әлемге гүмп берді. Көлденең тақтайдың да салдары құрып, арқан шыр көбелек айналып кетті. Еш лажы қалмай ширыққан бәленің пәрмені басылмай қайлаға бармады. Бір кезде сабасына түсті — ау.

	Торына ілінген өрмекшідей салбырайды, жаңағыдан да үрейлі. Сөткенше болмай құлағына таныс балапанның пыштақтаған дауысы естілді. Қуанғанынан қорқынышты ұмытып, көзі жайнай түсті. «Тоқтат!» деп екілене айқай салғанын да байқамады. Сәл жылыстап, бір орында іліне іркілді. Ұя таяқ тастам жерде. Созса қолы жетпейді. «Ұшырасса бүркітті жасқаймын» деген беліндегі сырығын алып, төбесіндегі жарқабаққа қиғаштай сала тіреп итеріп еді, өзі қалтарысқа қарай жылыстап барып башпайы қуыстағы ұя орналасқан шұбар тастың ернеуіне тиді. Тағы да ексімдене мықшиды. Енді салмағын салып, аяғынан тік тұра берем дегенде, әлгісі тұтаса бітпеген бөлек тас екен, құлады да кетті. Жүрегі солқ етіп, аузына тығылды. Тас төмен зырқырап жөнелді де, Ахмет алтыбақан тепкендей әуеде шарасыз ары — бері тербелді де қалды.

	Ауыр салмақпен серпіліп жөнелген арқан жақын арада тоқтар емес. Есі шықса да қолындағы таяғын тастамады. Сол сәт екі жықпылдың ортасына дәп келген жоғарыдағы арқанның астындағы шиі сынып, кендір арқанның бауыры бірінші боп тастың тісіне іліккен еді. Жаңа тербелгенде одан сайын түтіле түсіп, қиылды да кетті. Ахмет бір зырқ етіп барып тежелді. Кендір арқанның келесі ұшы мұны сүйкеп өтіп, төменге заулады.

	Қобалжыған жүрегін басып, тағы да далбасалады. Тұп — тура алдындағы әдісін қолданып, аяғын әрірек салуға талаптанды. Жаңағыдан да ыждағаттылықпен қозғалып, жаңағыдан да сақтықпен табанын берік тасқа нықтап қойды. Мұны көрген балапанның қарақаттай мөп — мөлдір шүңірек біткен көзінен от шашырап, суық жүрісті жат немеге тесіле қарады. Әлі сарыауыз болса да, айбат шегіп тұрғаны пішінінен аңғарылады.

	Бұған тізе бүгіп жүрелеген Ахмет сүйсіне елітті. Қалтасынан орамалын алып, тер басқан бет — аузын рахаттана сүртті. Жүзінде әлгіндегі үрейдің ізі де қалмапты, ақ ордада отырғандай жайбарақат. Сосын шалт қозғалып, балапанды ұстай беріп еді, өзі пыштақтап мазасызданған неме безгектей жөнелді. Енді асықпаса кешігетінін аңғарған құсбегі жанындағы қоржынға олжасын атып ұрып, аузын буып алды. Қолындағы сырығына күш салып, оның ұшын төбесіндегі қақпа тасқа тірей, соған сүйемелдене кеңістікте тағы да салбырап тұра қалды. Барынша айқайлап: «Тартыңдар!» — деді.

	Жаңа сезінді, тау жаңғырығып сала берді. Көңілі асқақтаған Ахмет басынан өткерген қиындықтың бәрін ұмытып, жолдастарына асығып барады. Оқыс төбе құйқасын шымырлатып, тағы да арқан зырқ етіп, бір сілкініп тоқтады. Жоғары қарағанда иректелген неме төбесіне құлап келеді екен.

	Белінде — жалғыз қыл арқан. Ендігі жерде қалған өмірін жылқының құйрық — жалынан есілген қасиетті қара арқанға артып, биікке өрмелей түсті. Тағдырын сол ғана тіршілікпен сабақтастыратынын бүркітші мықтап ұғынған — тұғын. Сәт сайын серіктерінің үні айқындалып, анық естіле берді.

	* * *

	Дегерес бүгін дүрлігіп, бәрі Ахмет аңшының ошағының басына жиналған. Әңгіменің қызығымен жұрт марқаның еті қалай піскенін де аңғармады. Алдарына табаққа тартылған бас келгенде барып, ұйыған көпшілік қол шаюға сыртқа шықты.

	— Ойпырым — ай, зәре — құтымыз қалмағаны — ай, — деді Махан ет турап отырып. — Алғашкы арқан үзілгенде — ақ «бүркіті бар болсын, неге келдік екен?» деп ойладым. Адам қартайған сайын жаны тәтті бола ма, әйтпесе, Ахметтей кезімізде өзіміз де талай түстік қой кыранның ізіне.

	Аңшылық өнер — Ахметке арғы атасы Ошанбайдан қалған мұра. Ошанбайдың ар жағындағы аталарын көп біле бермейді. Әйткенмен, олар да құр қол болмаған шығар. Ошанбайдың баласы Шәкен — Ахметтің өз әкесі — осы өңірге белгілі құсбегі. Оның інісі, дастархан басындағы Махан да бүркітті көп салған адам. Саятшылық қанға сіңген бе, әйтеуір үрім — бұтағынан ажырамай — ақ келеді. Қызы Мағаш та кыранды қайырып, баптауға әккіленіп алған.

	Ет желініп, сорпа ішілсе де әңгіме толастар емес. Бәрінің аузында — Ахметтің бүгінгі ерлігі. «Олжа балапанның алғыр кыран болатын сыңайы бар» дейді кұс танитындар да, танымайтындар да арқасы қозып.

	Қолының майын былғары етігінің қонышына сүртіп, Махан төңірегіне қарап, тамағын кенеді. Қызықты бір әңгіменің басталатынын аңғарған сыралғы ауыл азаматтары даурыкпай, тына калысты.

	— Қырғыз еліне ұзатылған жакын бір әпкеміз бар еді, — деп бастады карт аңшы әңгімесін. — Ойда жокта үйлеріне Аңшылар одағының адамдары машинамен келе калады. Қолдарында — бүркіт. Бірак бүркіт екен деп олардың ішінде кастерлеп отырған бірі болмайды. «Жібекті түте алмаған жүн етеді» деген сөз бар емес пе казакта. Сол айткандай, әбден жүдетіп, мүшкіл халге жеткізіпті. Осыны аңғарған әпкеміз жатып кеп жабысып, жездеміздің карсылығына карамай, бір койға айырбастап алады. Ері «Оны кайтесің, біреуге түсіп, ашылмас тұманға калармыз» деп дігірлейді. Әйткенмен, өр мінезді апамыз кұлак аспай, күтіп — бағады. Бірде жем берейін деп кіріп барса, ашулы шағына тап келсе керек, өзін алдырып апты. Акыры күйеуінің аңшылыкка кыры жоктығынан, бізге хабар жіберді. Бардык, обал — ай, көрген көзге аянышты. Тірнектің кұйрык — канатынан дым калмаған. «Қайта бұл оңалғаны» дейді әпкеміз. Бұрын кандай болғанын кім білсін?

	— Тірнек болса, онда дер шағында тұғырыңызға кондырыпсыз ғой. — Отырғандардың бірі тамсанғандыктан кызына екіленді.

	— Иә. Тастүлек, мұзбалак, көктүбіт, кана, кұтүлек, майтүбіт, баркын, баршын, шөгеліне дейін серік еттім ғой. Ұзак жыл колымда болды.

	Содан, ауылға әкеліп, жаздай түлеке отырғыздык. Оңшалды. Дегенмен, кұйрык — канаты жетілмеді. «Құс канатымен ұшады, кұйрығымен конады» деген сөз бар емес пе, кыран үшін негізгі керекті мүшелері де осы. Содан кұйрык — канатты жалғауға кірістік. Ол бір өте ұкыптылыкты, аскан ыждағаттылыкты талап ететін өнер. Қауырсынды ұшын үшкілдеп, киғаштата кеседі. Сосын жалғайтын кауырсынды да тап сондай етіп, оған сәйкестендіреді. Қауырсынның ортасы куыс. Соған дәл келетін тобылғыны тауып, екеуіне кидіріп, өте жіңішке инемен тігеді. Міне, бұл шаруа адамның төзімділігі мен көз майын саркады, әсіресе сімер колды кажетсінеді.

	Ақсақал жанынан күміс шақшасын шығарды. Насыбайдың бір шымшымын ернінің астына көміп кеп жіберді.

	— Естеріңде болсын, бүркіттен түлеген кезінде түскен қауырсынды тастамай, осындайға сақтап жүру керек. — Сосын сақалын бір салалап, — не керек, айтулы — ақ болды қыраным, — деді томсарып. Аз — кем бөгеліп барып, қайта сөзін сабақтады. — Қартайған шағы — мүшелге толған шөгелінде томағасын сыпырып, балақ бауын алып еркіне жібердім. Қия алмады ма, үш рет келді. Менен жылылық танылмағаннан кейін бе, қайрылмады.

	Қарт аңшы еңсесі түсіп, терең дем алды. Бүркітіне ме, жоқ саятшылық дәуренінің өткеніне күрсінді ме, отырғандар бағамдай алмады. Тек оның «Ол Тінейдің сары құсының тұқымы еді» деген сөзі көкейде қалды.

	Үйдегілер түн жарымында қош айтысып, сыртқа беттеді. Дала тастай қараңғы екен. Кенет алыстағы тау шатқалынан беймезгіл уақытта шаңқ еткен қыран дауысы барлығын селт еткізді...

	1992 жылғы маусым





ЖИЕНҚҰРЫҚ




	Қарақұмды тіліп өтіп, оңтүстікті бетке ұстаған жылқышылар боз жорға айғырдың үйірін желе — жорта айдап, жүрістерін жүдемдете түсті. Қыл құйрықты біткен танауларынан құшақ — құшақ бу атқылап, ара — тұра пысқырып қойып сауылдап барады. Тек боз айғыр ғана беймезгіл уақытта, беймарал жатқан өрісінен түре қуған иесіне қыр көрсететіндей екі қапталға кезек шығып, қайта — қайта көлденеңдей береді. Тұмсығына төгілген кекілі, тізесін жапқан жалы, шашасын қапқан қою құйрығы сәйгүліктің сыртқы сүдінін ертегідегідей сұстандырып көрсетеді.

	Көп ұзамай — ақ қылаңы бар, бараны бар жануарлардың әрін ашулы аяз бір реңге әкелді. Барлығының омырауын қырау шалып, кейбірінің жондарына дейін ақшуланға айналыпты.

	— Әй, «Теке көз», тоңған жоқсың ба? — Ат үстінде қаздиып тіке отырған алпамсадай жігіт ағасы жайдары қалыпта, қуақылана тіл қатты. — Жаурасаң оныңды айт... қалың киімнен түсіп — мінуге иліге алмай келе жатқан шығарсың, тоқтап, ши түбіне тосып аламыз. Әйтпесе, бұтыңа жіберіп қойып, үйіңе жеткенше үсіп қаларсың.

	Қасындағылар бұралқы сөзге булыға күлді.

	Бұлар төртеу еді. Жаңағы әзіл айтқан адам: Кінәз — бас жылқышы. Жанында көмекшісі Тілепалды мен ержетіп қалған ұлы Мұқаш бар. Ал әлгіндегі «Теке көзі» — жиені Ақназар. Әдейі еркелетіп, бір жағы қалжыңдап солай деп атайды.

	— Анау жирен жабағы әлі жорғасынан танбай келеді. Қаншалықты қарымы бар екенін байқайын деп тықсыра түссем, одан сайын үдетеді. — Тілепалды әңгіменің әлпетін басқаға бұрды. Оған қосамжарласа Мұқаш та сөзге араласты.

	— Ал ана көк ше? — Иегімен жылқының ішін нұсқады. — Ол да мүдірмей тайпалады ғой, сүйек бітімі де жаман емес сияқты.

	— Жоқ. Мынаның аяқ алысы аршынды. — Көмекші жігіт кесімді ойын айтып тоқтады. — Жиенге мінгізетін тайларың — осы. Нағыз «жиенқұрыққа» жүретін мал.

	Кінәз да бағанадан бері үйірлі жылқының ішінен қай жабағының мойнына бұғалық тастарын білмей келе жатқан. Бірақ өзінің де көңілі монтаны жиренге кете берген. Сонда да, бала да болса түпкілікті таңдауды, ақтық сөз айту еркін Ақназардың өзіне ұсынып:

	— Мына жабағылардың қайсысы қолайыңа жағады? — деді сұраулы пішінде ер үстінде балаға үйелменімен бұрылып.

	— Маған өсімтал болсын деп, ұрғашысын беріп жүрмеңіз. Өзіміздің де биелер жаппай ұрғашы табады...

	Сәл күмілжіп барып мүдірді. Оның бұл сөзін естіген Тілепалды ішек — сілесі қатып, ерден ауып қала жаздады. Өйткені күлетін жөні де бар — тұғын. Кінәздің әпкесі бес қызды қатар тауып, «ұл — ай» деп жүргенде зорға осы Ақназар дүние есігін ашты. Енді, міне, «мал иесіне тартпаса, май — табанынан шықсын» демекші, босағаларына біткен жылқы екеш жылқыға дейін ұрғашы құлындапты. Ал бұған күлмегенде, қайда күлерсің?..

	Жиенінің әлі ештемені екшей қоймайтын балаға тән аңғалдығына нағашысы да езу тартты. Бірақ олардың бұл күлгендерінің мәнісіне онша зиыны жете қоймаған Ақназар:

	— Жорғалағанында ат шауып ілесе алмайтынын бер, аға! — деді қашандағы ашық қалпынан жаңылмай.

	Мұндай көкейіндегісін тайынбай тура айтуды Кінәздің өзі үйреткен. Жиені жарбиып ат жалын тартып міне алатын халге іліккеннен кейін — ақ, шамасы жеткенше жиын — тойға қалдырмай апаруды әдетке айналдырды. Үлкендерден сөз тыңдатып, ғибраты мен өнегесі мол жол — жоралғыларды көрсетті. Дүйім жұртты дүрліктірген көкпаршылардың ортасына да салды. Андағайлап шапқан аттылардың арасында Ақназар да қаршадай болып андыздатып бара жатты. Тақымы ерге жабысып туғандай, аңыраған аттың үстінде мызғымай отырған шынашақтай балаға сүйсінген ауыл жігіттері лақты да әкеп өңгертті. Қос қапталына екі шабандоз жанасып, көкпардың салмағымен ауып кетпесін деп, демеп отырды. Сөйтіп, бір үйдің босағасына апарып, солқ еткізіп тастай салған. Үй иесі де тырнақтай боп жәпірейген бұған аса ризалықпен ырым — сырымын жасап, жейдесін кигізіп аттандырды. Сосын, келесі ерулікте — ақ, Ақназардың етегіне түйме қадалып, тана тағылды. Көп ұзамай әкесі «тана тағар» тойын да жасап берген.

	Онда небары бес жаста — тұғын, қазір — онда. Одан бері ат басына отырып аламан бәйгеге де шапты. Шапқанда да — ер — тұрмансыз — жайдақ. Шүу дегенде отыз бес шақырымнан екінші келді. Келесі жолы жүйріктің жалына жабысып көмбеден жалғыз өтті. Әрине, ат — нағашысынікі, жүрексінбей бәйгеге шаптырып жүрген де — сол.

	Осынау дала мінезін көріп, өніп келе жатқан Ақназар көмбеге тура салатын күліктей, көкейіндегісін күмілжімей айтады. Әрі сөзі әндемді, қолқа — жүрегіңді шымырлатарлықтай қиыстырып — ақ жібереді. Мынаусы, «берсең дұрысын бер, «нағашысы мінгізген тайы осы ма?» деп, ел күлмейтіндей болсын» дегені де.

	Сәл ғана мұнар көтерген қарайған — құрайғандарға көз тігіп, ой жүлгесіне ілесіп барып тоқтаған жылқышы:

	— Жүр, онда! Жирен жабағының әуселесін бір көрелік, — деді күндей күркіреп.

	Тақымын қысып қалып еді, астындағы қарасы ытырыла жөнелді. Ақназардың мінгені де шалымды жылқы — тұғын, қасындағы ат ілгері озғанға, бұл да ешкімнен ештемені күтпей — ақ шапши суырыла берді. Тілепалды мен Мұқаш тізгінді босатыпты.

	Төртеуі де уағдаласқандай дүрк еткізіп жылқыны қуа жөнелді. Алғашында жорғалы үйір жайқалып беріп еді, тұра бара жүрістерінен жаңылып, шабысқа көшті. Тек жорғасын бұзбаған бес — алтауы қалды. Біреуі — айғыр, екіншісі — соқыр жирен бие, үшіншісі соның құлыны — жирен жабағы. Әлгі Мұқаш көрсеткен шымыр көк те төрт аяғын тең тастап, ақ қарды сусылдата шашып тайпалып барады.

	Салт аттылар орта шабысқа жақындатып, жылдамдықты үдетіп еді, мына сүргінге шыдамай көк жабағы шоқырып кетті. Ал жиреннің жайы басқа, енесімен құйрық тістесіп, сұлу да керім теңселе басады.

	— Әй, «Теке көз», көріп келесің бе, жиреннен өткен жібі түзуі жоқ. Мұның енесі де үстінен су төгілмейтін қатты жорға! — Ат екпінінен тұрған есірік жел үнін алып қашып, естіртпейтін болған соң, барылдап айқайлайды. — Енді, құдай құтты қылсын, тақымыңа жағатын шығар, әрі өзі — еркек. — Қулана жымиды. Есіне жиенінің тағы да бір балалығы оралды.

	Ақназар мектепке барар жылы көктемде жездесінің қасқа сиыры бұзаулады. Аяқтанғаннан кейін — ақ мойнына бұйда тағып, Ақназар иемденді. Себебі бұзау — еркек. Көп ұзамай мал мамандары келіп, қозы пішеді. Жылда қозымен қосып, осы мезгілде бұзауларды да сылдыртып тастайтын. Сол үрдіспен бұзауларға да кезек тиіп, бір — екеуін «дұрыстап» жібереді. Ал қасқа сиырдың бұзауын Ақназар алып қашып, қолға тигізбей қояды. Әкесі ары айналдырып, бері айналдырып, қанша алдаса да, көндіре алмайды. Қолынан жұлып ап шаруасын тындыра салайын десе, ерке ұлының бетінен қаққысы келмеді, жылатқысы келмеді. Әбден таусылған соң:

	— Оны піштірмей не жасайын деп жүрсің? — дейді әрі күйініп.

	— Көрші ауылдың бұқаларымен сүзістіремін. — Аузы қомпылдап, бұртия сөйледі.

	— Піштіріп — ақ сүзістіре берсең болмай ма?

	— Жоқ. Піштіргеннен кейін ол қорқақ боп қалады. Әне, жүр ғой қоңыр сиырдың бұзауы, үйдей өгіз болса да кішкентай бұқалардан тайсақтап. Оны сен былтыр бой бермей кестіріп тастағансың...

	Сөзі өтпей діңкелеген әкесі қойған. Содан күз түсісімен бұзау маза таппай арпалысуды бастады. Ақназар өзі бірінші сыныпқа кетті. Келесі жылы көктемде каникулға келгенде бұзауына көңілі толып, марқайып қалды. Өйтетін жөні бар. Неге десең, кәдімгі бұқаға айналған. Өкіріп — бақырып, топырақты үстіне шашып, бөгде сиырлар келсе қызыл шеке боп сүзісіп жатқаны. Оны көрген Ақназарда ес қалмайды. Тырмысып, қарсыласын итере — митере жөнелсе, қолын шапаттап мәз — мейрам күй кешеді. Кейін бұқасына ренжитін болды. Өйткені үйге тоқтамай қаңғуды шығарды. Соңынан атпен сандалып іздеп жүргені. Өзі екі — үш рет лақпа немені айдап әкелді. Әкесі бірнеше мәрте қара бұқаның соңынан тентіреді. Ақыры ел жайлаудан түсер уақытта Ақназардың бұқасы жоғалып тынды.

	Жаңағы нағашысының «өзі — еркек» деп нығарлап айтуының мәнісі осы — тұғын. Бір жағы «мұны да піштірмей айғыр жасап, сәурік боп қаңғып кетпесін, жоғалтып алма, байқа» деген ескертуі де жоқ емес.

	— Боз айғырдың үйіріндегі жатық жорғалайтыны жирен жабағы екен. Мен де осыған тоқтадым, аға!

	— Әйтеуір нашарын берді деме. Көңіліңе ұнағанын, қалағаныңды ал. Астыңдағы атың текті жылқының тұқымы болса, соның өзі ер азаматтың өр жігіт боп өсуіне қатты ықпал етеді. — Кінәз сүмектей танаураған атының басын ірікті. Боз қырау басқан торысын Ақназар да аяңға түсірді. Тілепалды мен Мұқаш та ат құлағын теңестіре қатар жүрді. — Құдай бұйыртса, жаман жирен жабағы да топ алдында көңіліңді жыға қоймас. Тәуір ат болатын сыңайы бар.

	— Жиеннің назасы қатты деген сөзден қорқып, Кәке, бір жапырақ балаға жылқыны үйірімен айдататын түріңіз бар ғой, — деп көмекшісі қағытып өтті. Кінәз оның мұнысына артық — ауыс ештеме айтпай, сәл жымиып:

	— Өзі осал болғанмен, әкесі жақсы адам, — деп сөзінің соңын әзілге тіреді. — Әмбе анау ерге іле салған жалбайға ұқсап жарбиып келе жатқан, оның ұлдарының көген басы. Әпкемізді ренжітпейік десек, ең алдымен осының көңіл қошын табуымыз керек. — Соңында шын көкейіндегісін жасырмай, жайып салды.

	— Иә, оны білеміз ғой. Бұл жігіт — өз төтелі атқа мінетін нағыз төре. Сіздің жабағылардың бірін ұстап бере салмай, таңдау еркін өзіне артқаныңыздың жайын бағана — ақ ұққанмын. — Аз да болса қиыстау кеткенін аңдай қойған аңғарлы жігіт сөзінің тігісін жатқыза сөйледі. — Аталардан мұраға қалған салт — дәстүрді ұмытпай, шұбар тайдың бірін мінгізгеніңіз жөн — ақ екен. — Ер үстінде бір жамбастап қиқайып отырды. Астындағы мейіздей қатқан ақ жал шабдар әлсін — әлсін шұлғып, еті қызғаннан соң дегбірі кетіп келеді.

	— Осы жарғақ құлақты, қалай екенін білмеймін, жаныма ерекше жақын тарттым. — Атан жіліктей сом тұлғалы Кінәз әңгімені әріден бастады. — Қайда жүрсе де, еліне қой сорпасындай татымды болса деп ойлаймын. Бірақ дүйім жұрттың ішіне ену үшін де, қалың ортасында жүру үшін де сыпалық пен көшелілік қажет. Оны бұл қайдан алады? Әрине, сол қалың бұқарадан. Жамиғаттың жақсы — жайсаңдарымен шендесе алса, қара судай кенеуі жоқ тірліктің ұңғыл — шұңғылын тереңірек түсінген болар еді. «Тай — атқа, ат — мұратқа жеткізеді» демекші, мына жабағы сондай аруақты топқа жатсынбай мініп баруына жараса, жетіп жатыр. Астында жаман — жәутік бірдеме болса, айбынын сыртына салған арқалы ағымға, бәтеңкесі жыртық баладай қорынып, ілесе алмайды. Жалының қасиеті бар, жолды жылқылар иесін асқақтыққа, турашылдыққа, әділеттілікке жетелейді. Сал — серілік, ақындық көбіне жақсы аттың буымен бойға бітеді. «Ер жолдысынан ат жолдысы жақсы» деген сөз, осыны ұғынған соң қалған сыңайлы.

	Ақназардың нағашысы біраз көсіліп барып іркілді. Сөз сырағысы кеп қалған соң, шыжымды жіберіп шешілгені де.

	Түйетайлы жазықта төрт салт атты шерттіре аяңдап, жүрістерін жүдемдете түседі. Сіреу қарды болат тұяқтар көпірте шашады. Ат танауындағы қылтанақтарға сүңгі мұздар қатып, шошайып — шошайып қалыпты.

	Тілепалдының да мұртының шалғысына қырау қонып, қайта — қайта көк аязданады. Ол күректей алақанымен дәміл — дәміл сүртіп, тоңның тұруына мүмкіндік туғызар емес.

	«Көлденең» қыстауы да енді бір жарты сағаттық межеден қараяды. Оның шатырлы төбесі айқынырақ көрінген сайын боз айғырдың құты қашып, биелерді жөн — жосықсыз жасқап, қипыжықтай берді. Бір әбілеттің басатынын бүкіл түйсік — болмысымен байырқалайтындай. Сайын даланың сай — сүйегін сырқыратып, бір — екі кісінеп те көрді. Ара — тұра тезек тастап, айғырлық табиғатпен қайырыла иіскейді. Сосын танауын көтере дым тартады.

	Сөйтіп, өз — өзінен қоқиланып, бөгде қораға таянған сайын қыр көрсетуін үдетті.

	Кінәздардың аттануы қыстауды азан — қазан шу етті. Ақырдағы арбашанаға жегілетін шабан көк аттың қасында шырылдап, жирен жабағы қала берді. Жүген — құрық тимеген тағы асықтай шағын болғанымен шақар екен, шу асаулығын танытып, жібек арқанды үзіп кетердей, өз мойнын өзі аямай жұлқынады. Оның бұл қияңқылығын жақамаған қамыт — шілиялы шардақ, құлағын жымып, қайта — қайта шалып теппекші болады. Онысы, «қайда барам дейсің, әлі — ақ мен сияқты сен де қамытпен туғандай күй кешерсің» деп, алдын ала емеурінімен жылқы баласы көретін теперішті мағлұм еткендей.

	Әрине, дөй далада тұяғын тас қақпай шырқап жүрген құлдыраңбайдың қапияда қыл бұрауға қылғынып тұрғаны жанына қатты батты. Осыған шамырқана шамданды ма, байызсыз аласұрғанында арандап тынды. Омырауын ақырдың шегесінің біріне оңдыртпай алдырды, алақандай терісі жалбырап шыға келді. Не керек, оған да қарамай, екі — үш күн сәңкіні салды — ау. Ақыры көнді. Өйткені қыл құйрықтының басына бір киілген соң тәубесіне түсірмеген ноқта бар ма? Арпалысқан сайын танауын қажап, желкесін қиып, жеті насырын жерге кіргізді. Әуелі жетекке үйренді. Сосын сипалауға көндікті. Сөйте — сөйте қолға үйір болды. Енді шабан көк те басын кекжите қап, құлағын жымыруды азайтты.

	Ақназар үшінші тоқсанды бітіріп, көктемгі демалысқа тарап келгенде, жирен жабағысын танымай қалды. Ақырда домаланған қара тай тұр. Жақындап барса жатсынбай, еркелей танауын созады. Сипалап еді, тіпті маңдайын төсеп, «ескі таныстардай» етенелік танытады.

	Әкесі өрісте екен. «Жирен жабағым қайда?» деп, іштей аласұрып, шешесіне келді.

	— Тәте, нағашым берген жабағым қайда?

	— Ақырда тұр ғой. — Ойында ештеме жоқ анасы шаруаға алданып жүрген қалпы селқос жауап берді.

	— Ақырдағы бөтен ат... — Баласының аузы қомпылдап, үні жыламсырап шықты. Сол кезде ғана жай — жапсарды екшеген шешесі бір күліп алып:

	— Күнім — ау, ол түледі емес пе? — деді жайбарақат.

	— Түледі?!. — Ұлының сұрауынан таңырқауы басым. — Сонда өңі өзгеріп кету керек пе? Дәу көк ат жылда түлейді жүні бұрқырап, бірақ ақ қалпында ғой.

	— Бұл жас мал емес пе? Туғанда енесіне ұқсаса, енді әкесіне тартып барады. Түбінде айғыр тектес боз болатын түрі бар.

	— Боз болады дейсің бе? — Сұраулы пішінде шешесінің жүзіне барлай қарады. — Қара ғой...

	— Биыл қара болса, келесі жылдары қара көкке айналады. Сосын, барып — барып, әбден белді ат кезінде әппақ шаңқан түске енер.

	Шешесінің сөзінің қисыны миына қонбаған Ақназар аңырып тұрып — тұрып жайына жөнелді.

	Расында да, келесі көктемде қара түгінің арасынан қылаңданған қылтанақтар да шалынды. Өзі де кәдуескідей өсіп, кім мінсе де қолайына жағып, түшіркендіріп, жорғалағанда сылаң қағады. Ішінде пыңзысы бар екенін аңғартып, көрер көзге тап салып, тізгінді сүзе аяғын алшаңдай тастайды.

	Сәуірдің самалына құнанның төгілген жал — құйрығын естіріп, Кінәз нағашысынікіне тартты. Қыстай жылы қорада тұрып, тұяғы жыбырламаған жануар — балықтай. Батпақ жабысып қиылып, бітіміне айбын берген құшақтай құйрығы селдірер деп, әкесі шұнтитып түйіп тастаған. Аялы көзі қарақаттай жәудіреген, құлын мүшесіне мін түспеген құнан тайпала басады.

	Мұның қарасы сонадайдан көрінгеннен — ақ, нағашысы атқа отырысынан Ақназарды жазбай таныды. Және де тақымындағысы жайтаң қағып, боз айғырдан аумай келеді.

	— Мынау әлгі қара сирақ «Теке көздің» дәп өзі — ау деймін. — Шаруа қамымен жүрген зайыбының да белгісіз жолаушы жаққа көңіл аударуын қалай тіл қатты. Жерошақтың басында қазан қырып жатқан әйелі ерінің емеурінін ерін ұшынан аңдап, бір сәт бөгеліп салт аттыға көз жүгіртті.

	— Бала тәрізді көрінеді ғой.

	Жолаушы есіктің алдындағы өзекшеден өте бергенде:

	— Е — е, бәсе, соның нақ өзі дедім ғой, — деп, Кінәз әлдекім дау айта қоярдай — ақ оқшырая қарады, сөзін кесетіп.

	Ақназардың келгеніне нағашысының бала — шағасы мәре — сәре мәз. Нағашы жеңгесі Бұлбұл жиендерін айналып — толғанып, қайта — қайта маңдайынан иіскеп, бетінен сүйеді.

	— Осы кішкентай болмаса, біз хабарласуды қойғалы қашан. — Үнінде кейістік бар, еріне базынасын білдірді. Оның бұл ренішінің жөнімен екендігін отағасы да ұғынды ма, үндемеді. Тек сәлден соң барып, әңгіменің әлпетін өзгертіп:

	— Баяғыдағы жирен жабағы әп — әдемі қара көк құнан болыпты ғой. Жорғасы қалай? — деп жиеніне бұрылды.

	— Қазірдің өзінде кез келген желіскер атыңды шаптырып жібереді. — Танауы желпілдеп, топан су тобығынан келетін түрі жоқ. Айдынын сыртқа салып, жорғаның буынан біткен желіктің жетегіне әбден ілесіп алған.

	Шай ішілді. Дастархан үстінде нағашысы: «Қазір жылқы жинауға барамыз», — деген. Соны естігеннен кейін — ақ Ақназардан тыным қашып, байыз таппады. Шұрқыраған қалың жылқыға жеткенше дегбірі қалмай, ұшып кете жаздап тықыршыды. Асыққанда нағашысының жүрісі де сылбыр тартып, қимылы бір ширамай — ақ қойды. Атын да ұзақ ерттеген тәрізденді. Әйтеуір, діңкелетіп барып ерге қонды. Әудем жер ұзаған соң Кінәз:

	— Жаман әкең жүр ме, жаман көк шолағына мініп? — деді әдейі жездесін сылтың қылып. — Өзі жалғанда шабан, мың жерден қамшы салсаң, аяғын бір баспайды — ау, Қанапияға дәп табылған. — Жапан түзде жалғыздан — жалғыз қарқылдай күлді. Өйткені бір көкпарда жездесінің «Тайбурылымен» ойқастатқанын көргені бар. Әбден шыжбың болған шардақ сауырына қамшы тиіп, екі өкпесіне тепкі батқан сайын құйрығын тынымсыз бұлғап, шырқ иіреді. Ақаңа қызара бөртіп алған Қанапия жөңкілген топтың беталысымен, судың ағынында қалқыған жаңғақша ары қағылып, бері қағылып кетіп барады.

	Мысқылды ұға қойған Ақназардың екі бетінің ұшы қызарып, төмен қарап ұяла жымиды да, еңсесін тез тіктеп алды.

	— Әкем көк шолақ мінді. — Болмашы кідірді. Нағашысы шерттіре аяңдаған көк құнанның аяқ алысынан көзін айырмай жиенінің сөзін тыңдады. — «Кедейге көк шолақ бітеді» деуші еді әжем. «Балта сабынан аса алмайтыны» рас екен, менің де тақымыма басқаным бір көк шолақ. — Бұлай деуге ындыны құламаса да, көмекейіне келіп қалған күлкілді іркуді білмеді.

	Кінәз бұған қылаудай ренжімеді, қайта іштей қуанып, шынашақтай жиеніне көңілі толып келеді. Сөзі әндемді, жауабы салмақты. Бір ауыз ләміңнен ойыңның ар жағындағысын ұғынып, астарына тереңірек үңілетініне іші жылыды. Әрі қаршадай баланың алдында аңдамай сөйлеймін деп, аңсызда сүрініп кеткенін де іштей мойындады. Қалың жылқыдан, қыл құйрықты құрып қалғандай, бір көк шолақты ұстап берген өзіне де сол керек.

	— Биыл бірінші мамырда келесің ғой? — Ақназардың ол кезде байлап қойса да тұрмай, өзіне тартатынын білсе де, қапелімде бұдан басқа аузына сөз түспей, жорта сұрағаны.

	— Иә, кер атты бәйгіге қосасыз ғой?

	— Әрине! Бірақ өзің келмесең қоспаймын, себебі басқа балаға мінгізгім жоқ. Ат жайы мен жер жадысын өзің ғана білесің. — Шоқтығы бір көтеріліп қалсын деп, бала көңілін демей сөйледі.

	Дүрия даланы дүркіретіп, қарақұрым боп жусап жатқан қалың жылқыны көргенде Ақназардың жүрегі өрекпіп, тайша тулады. Жан дүниесін лекіген желік жаулап, екі көзі жайнап шыға келді. Сыңғырлаған ерке құлындардың кісінеген үні, азулы айғырлардың арқырағаны жанына қуат беріп, арқасын шымырлатты. Өзін жылқысын аралауға шыққан құтты бала Қобыландыдай сезінді. Шынында да, бұлар не айдамай, не бір шетін қайырмай жусаған қалың жылқыны қақ жара жүрді. Түбі жіпсіп, енді қылтиған көкті қажалап, қызығына батқан бейуаз, момын мама биелер. Барлығы ешқашан үркіп, шошынып көрмегендей тым жуас қалып танытады. Айғырлар да аса қытымыр емес тәрізді. Үйірлер бөлек — бөлек, әйткенмен, аралары өте жақын. Бірде — біреуі қыдыңдап, жөн — жосықсыз қиғылықты салмайтын сыңайлы.

	— Аға, мына айғырлар неге шайнасып қалмайды? — Ақназар таңырқағанын жасыра алмады. — Өте — мөте жақын жатыр ғой. Әуелі анау биелер бір — біріне қосылып кетейін деп тұр.

	— Ол үйреткенге байланысты ғой. Әмбе біздің айғырлар қысы — жазы үйірімен бірге. Басқаларға ұқсап, айғырды үйірге көктемде салып, күзде жинап алу әдетімізде жоқ нәрсе. Оның пайдасынан зияны көп. Мысалы, сақа айғырлар қыстың көзі қырауда үйірін ит — құсқа бермейді. Екіншіден, сәуірік шығар сәуірде бір — бірімен шайнасуды білмей өтеді. Әйтпесе, арандап қалуы мүмкін.

	* * *

	Қас қарая олар үйге оралды. Аттардың айылын босатып, қаңтарып тастады. Жануарлардың бусанған денесі балбырап, көктемнің сызды кешіне сүйсіне түседі. Қара көк құнанның көзі оттай жайнап, нұр шаша дамылсыз тықыршиды. Ауыздықты қарш — қарш шайнап, басын шұлғи береді.

	Сырқынды сейіскер оның алмастың жүзіндей қылпып тұрған қалпынан ішінде пыңзысы барын аңдады ма, екі — үш адым аттап барып, соңына қайырылды. Жорға құнанды енді ғана көргендей бастан — аяқ және бір сүзе қарады. Жанына қайтадан таянып кеп, сауыры мен жаясын сипалады. Сосын, сонша мазасызданған ерке немені тәртіпке шақырғандай, «Әй, әй! Құр!» деп, зілсіз дауыстады.

	— Жүр, үйге кірелік. — Қамшысын екі бүктеп, ілгеріге озды. — Атың төлежіп тез өсіпті, қазіргі қаралдысы жаман емес тәрізді. — Ішке сөйлей енді. Оның сөздері Ақназарға жағып барады, дәп өзін мақтағандай масайрайды.

	Дастархан әлдеқашан жасалғанға ұқсайды. Бетінде ине шаншар орын жоқ, самсап тұр.

	— Әлгінде келген сияқты едіңдер, сыртта көп бөгелдіңдер ғой. — Бұлбұл еріне шай суып қалды дегендей назын білдірді.

	Қос жастықты шынтақтай көлбей түсіп, бір — екі кесе қою шайды жөнелткеннен кейін Кінәз әңгімесін жалғастырды.

	— Жылқы — құба даланың киесі. Адырлар мен қоңыр белестерге ажар берген мыңғырған мыңның ішінен аузымен құс тістейтін күлікті тауып міну — жігіттің жігітінің ғана қолынан келеді. Көнедегі мықтылар ең бірінші — адамды, екінші — қанатты тұлпарларды жазбай тани білген. Мәселен, екі аяқты пенденің сорлысы деп алып келген Аяз биді, хан қалай жаза баспай әулие екенін аңғарады әрі орнына таққа отырғызады. Хандарды қанша озбыр деп келгенімізбен, халықтың өзі олардың осындай тектілігін жадынан шығарған емес. Ал Аяз би — пайғамбар мен пырақты қатар таныған сұңғыла. Оған, адамға қатысты мәселелерді былай қойғанда, хан сынатқан тұлпардың сиыр шатыс екенін айыруы дәлел. Күреңбайдың да үш жүз елу аттың ішінен Құлагерді дөп басып табуы тегіннен — тегін емес, оның да бойында айтса сенгісіз керемет жұмбақ нәсте бар. — Сәл ойланып, шайын сораптап отырыңқырап қалды. Қағілез, жұқалтаң өңді Ақназардың аузы ашылып, ынта — шынтасымен нағашысына берілген. Әрлі әңгімені бастап келе жатып, шорт үзгеніне қайран тәрізді. — Кешегі шынжыр балақ, шұбар төс деп жүрген Құнанбай — тым аңғарлы жан. Абайдың әулие болатынын әуелден білген. Білмесе, сонша әздектеп оқытпас та еді. Абайға «сен алдымен өзіңнен асып туған ұл таптырып ал» деуі — ұрпағым тектіліктен ажырамасын деген игі тілекті көксегені. Оған Қаз дауысты Қазбектің үрім — бұтағы Алшынбайдың қызын айттырып алып беруі, «жақсыдан жайсаңдар туа ма?» деп, келешекке үміт артқаны шығар.

	— Қаршадай балаға қайдағы — жайдағыны айтып, басын қатырмасаңшы. Бірдеме ұғады деп отырсың ба? — Бұлбұл кейістік нышанмен баяу тіл қатты.

	— Әй, «Баланы — жастан» дегенді ұмыттың ба? Қашаннан бері шаң басып, боқжама болып тынған ескі шапанды сүйретіп, жаяу — жалпылап мал соңында жүрген біз емес бұлар. — Мысасына мініп, әйеліне қарап кесетіп сөйледі. — Әр нәрсені біліп, көкейіне түйе бергені жөн.

	Жаңағы әңгіменің желісі үзіліп қалғаннан кейін бе, жуық арада ешкім тырс етпеді. Үй ішін дабырға толтырар кішкентайлар да әлдеқашан ұйқы құшағына енген.

	Ойы бөлінгенге жабырқағандай отағасының қабағы жалбырап, түйіліп біраз бөгелді де қайта бастапқы қалпын тапты.

	— Айтса — айтқандай — ақ, Абайдың халыққа тұтқа болар ұлдары Әбдірахман, Мағауия — бәйбішесінен. Өкініштісі, екеуі де жастай кетті, сонда да жұрттың жүрегінде қалды. Ал Әйгерімнен туған балалары айтылмайды. «Алып — анадан, ат — биеден» деген сөз тегін емес. Әйел, пайғамбарларға пара — пар парасаттылардың перзенті болса, ақиықтарды дүниеге әкеле алады. Бұл жерде Әйгерімнің кісілігін, ақылдылығын жадымнан шығарғам жоқ. Қайта ол Ділдәдан гөрі мейірімді, елге жанашыр. Бірақ тектінің аты — текті, Ділдә Абайға аузын айға білеген ұлдарды сыйлады.

	Кесесін алдынан былайырақ ысырып қойды да, өзі артқа қарай шегініп, төсекке арқасын сүйей жайғасты.

	— Қызылтаңда Түймебас деген жүйрік ат болды. Жануар, төрт аяқтыны алдына салып көрген жоқ, ылғи бәйгеден бірінші келуші еді. Алматыға апарып та қосты, онда да көмбеден жалғыз өтті. Иесі шал адам еді, машинаға тиейміз дегенге көнбей, пар ат арбаның артына байлап, жетелеп жеткізіпті. Жолда алты күн жүріпті. Кейін, қалай екені белгісіз, екі көзі көрмей су соқыр боп қалды. Соқырлығынан, әлде ажал айдады ма, қыс жаңа басталғанда мұз ойылып кетіп, Бүйеннің суына түсіп өлді.

	Сол атақты Түймебасты дөненінде бір таңдаулы байталға қосып, тұқым алыпты. Келесі жылында құла қасқа ұрғашы құлын туды. Оны атқұмар, білетін біреу әдейі сатып алып, он — он бірге келгенше айғырдан аулақ ұстап, тек бәйгеге салды. «Байтал шауып бәйге алмайды» дегенің бекер, лағып, жалғыз келетін. Иесінің «бәйгемді шаппай беріңдер!» деп талай өжелене айқайлағанын естігенмін. Айтқандай — ақ, ор қоянша орғыған құла бие дүйім елді дүркіретіп дара кетіп бара жатады.

	Әбден қызығын көріп болды ма, әлде обал — сауабын ойлады ма, жүген — шылбырдан босатып, жылқыға жіберді. Келесі көктемде кер төбел еркек құлын тапты. Аңдып жүріп соны мен қолыма түсірдім.

	— Мына кер ат сол ма?! — Ақназардың жан дауысы шыға айқайлай ышқынып қалды.

	— Иә, өзің бәйгеге шауып жүрген кер төбел — Түймебастың тұқымы. Енесіне ұқсамай, әкесіне де тартпай, бітім, тұрқы Түймебастан аумай қалған.

	Шақшадай басы мен мойылдай жәудіреген жанары, үлбіреген кекілі Ақназардың көз алдында көлбең етті. Бір — ақ қарыс белі бар, асықтай ғана шағын ат. Бірақ сирақтары сидаң, қимылдары шалт, тақымыңда лыпып отырады.

	— Міне, саған асылдан — асыл, жүйріктен — жүйрік туатынын ұғындырдым — ау деймін. Әйткенмен, әмсе солай жалғасады екен деп еш уақытта ойлама. Тек талғамың, түйсік — түсінігің болса тектілерді тани біл.

	Қалтарыс тапса бітті сіреп түскен қалпы омбыға айналып, сепсімей жататын жал — жал қасат қар сияқты нағашысы да төрде көлденеңінен ұзыннан — ұзақ сұлап, тым — тырыс қалды. Әлдебір уақытта барып, сұқ саусағымен төсектің аяғын тырсылдатқан қалпы әңгімесін әрі әкетті.

	— Абай, Абай... Абай мен Жамбылда кез келген адам аңдай алмас бір жан дүниелік ұқсастық бар. Абай «абай болыңдар, сақ болыңдар» деп елін — жұртын бәле — жаладан қорғаштап жатқандай. Ал Жамбылдың мағынасы — қорған деген сөз. Жамбыл «қорған болсам, ең құрымағанда халқымның салт — дәстүріне қамсау болсам» деп тұрғандай. Ұлына Алғадай деп ат қоюы да халқым үшін балам садаға дегенді аңдататындай. Өйткені алғадай — жаужүрек қазақ жұртының, басын өз еркімен өлімге тіккен батырларына қойған әскери атағы — жанкештілер. Алғадайлар сұрапыл кескілесер ұрыстың алдындағы болатын жекпе — жекте не өлтіреді, не өледі — екінің бірі.

	Қарсы беттің батыры «жекпе — жек, жекпе — жек!» деп атын ойқастатып ортаға шыға келгенде, бірден Қабанбай тәрізді халыққа тұтқа болған ерен ерлерді жібермейді. Себебі жазатайым қата тиіп жан тапсырса, арқа сүйер, сенетін азаматынан айырылғанын көрген қол ыдырап кетуі ықтимал. Ыдырамаса да селқостық танытып, үрке соғысады. Осыны ескергендіктен алғадайларды алға салады. Ал есімі күллі елге мәлім айтулы батырлар сыртта тұрып дұшпанның қандай әдіс қолданатынын бақылап, осал тұсын байқастайды. Алғадай аттан ауса, келесі кезекте Қабанбайлар барып, дұшпанды жер қаптырады. Алғадайлардың күні бұрын тірідей жаназасын шығарып жіберуі де сондықтан.

	Жамбылдың Алғадайы да елі үшін жан тапсырды.

	Жанарының нұры солғын тартып, баяу күрсінді. Әлденеге қамыққандай үнсіз томсарды.

	Бұлбұл сөз тоқтаған осы әредікті пайдаланып, тамақтың дайындығын ескертті.

	— Етіңді әкеле бер онда, балпылдап біраз отырып қалыппын. Мына «Теке көз» шұқшиып болмағаннан кейін сөйлей беріппін ғой.

	Орнынан ширақ көтеріліп, сыртқа беттеді. Ақназар да иесінен қалмай сөлпектеп еріп жүретін күшіктей, нағашысының соңынан ілесе берді.

	Түн сондай тымық екен. Сансыз жұлдыздар жымыңдаса дөй далаға болмашы сәулесін шашады. Баршасынан төгілген шуақ жеті қат көкті бозамықтандырып жіберетін іспетті.

	Жақын маңнан барқылдаған үйректің үні естілді. Әуені қанатымен сусылдата сабалап бір — екі тобы төбелерінен құйғыта ұшып өтті.

	Заңғарға бір қарап алып:

	— Ә — ә, құс жолы, орныңа айналып келдің бе? — деді Кінәз өзінен — өзі.

	Ақназар биікке көз тастап еді, шапқан аттың соңындағы шұбалған жеңіл шаңдақтай ақшулан тартқан бір жолақ сызық — әділдікті қақ жарған қара қылдай дүниені екіге бөліп, оңтүстіктен солтүстікке тұтасымен созылып жатты.

	— Көріп тұрсың ғой құс жолын. Тура қазіргі осы қалпына келгенде құстар мекеніне оралады. Олар туған жерге оралғанда немесе қайтқандарында соған қарап, жол шегеді екен. Бақылап жүрсең, жазда құс жолы мүлде қиыстап кетеді. Күзге қарай айналып, тағы да осы қалпына енеді. Бірақ терістіктегі ұшы оңтүстікте болады, сол кезде құстар да аттана бастайды.

	Өзі де табиғаттың тылсым құпиясын бірінші рет аңдағандай, аспанға біраз аңыра қарады.

	— Жүр, аттарды бір байқай салалық.

	Мамаағаштың маңына таянғанда нағашысының қара аты оқыранды.

	— Әй, жануарым — ай, тағатың таусылды ма, сонша шыдамсыз болармысың? — Терлігінің астына қолын жүгіртті. Сауырынан сипап, — сәл кішкене тұра тұр, — деп баланы жұбатқандай еркелете тіл қатты.

	Үйге беттеп келе жатып:

	— Әркімнің өз жолы бар, сен де сол арманыңа апарар тиесілі сүрлеуіңді құстардай адаспай тапсаң екен, — деді баяу.

	Қазысы бар, қартасы бар қысқы соғымнан қалған сүр үйеме табақ болып дастарханның нақ ортасына орналасты. Кінәз шетінен кертіп алып турай бастады. Берекелі еттің майы салалы саусақтарының арасынан тамшылап, екі қолын тұтастай шылқытып жіберді.

	— «Әкім болар бала — таққа, ақын болар бала — атқа құмар» деген нақыл текке айтылмаса керек. — Ақназар нағашысының әңгімені басқа қырынан ширататынын ұғынып, еңсесін сала құлағын тікті. Құрт қатылған сорпаны сапырып отырған Бұлбұлдың да назары еріне ауды. — Ақан, Ақан сері... Егер Құлагер болмағанда дәл осындай дақпырты тарап, мұқым жұртқа ныспысы мәшһүр етілер ме еді? Әрине, абыройын көтеріп кеткен — аты Маңмаңгері. Ақжігіт атқұмар болды, өйткені сөз түзеген ділмәр еді. Тақымына басқан тұлпары салын суға кетірмей, алқалы топта айбынын аспандатып, аламанның алдымен келіп жүрді. Сөйтіп, иесін нағыз аруақты ақиыққа айналдырды.

	— Аға, Құлагер Ақанның қолтумасы ма? — деп Ақназар пырақтың тегі қайдан екенін білгісі кеп, ынтызарлана сұрады.

	— Кім біледі. «Нағашым сұрағанда беріп еді» деп, ақынның өзі әуелете ән салғанына қарағанда, шешесі жағынан келген мал. — Біреу тыйып тастағандай сөзін шорт үзіп, Кінәз біраз бөгеліп қалды. Іштей тәтті қиялдарға беріліп, соның буына елтитіндей. Асқақ арманға толы ойының сүресіне малданды ма:

	— Сен де кейін құнаның жақсы ат боса, «нағашым сұрағанда беріп еді» деп айта жүрсең жетеді, — деді көтеріліңкірей сөйлеп.

	Зайыбы отағасының баладай қылығына болмашы езу тартты. Ал Ақназар:

	— Жарайды, аға, жарайды... — деп, басын изеді.

	Олар сүр сорпаны сіреп ішіп, асқа «аллау — әкпар» айтты. Сосын аттарды жайғап, отқа қойды. Осының бәрінде де Кінәз жиеніне күрісі түспейтін керемет нәстелерді баяндаумен болды.

	* * *

	Ақназар ұйқысын әбден қандырып тұрды. Тыста күннің көзі күлімдеп, шуағын төгілдіре шашады. Осы тамылжыған табиғаттың ғажайып шағын аңдаған соң, сыртқа тезірек шығуға асықты.

	Лекіген көңілі құнанын көргенде тіпті асқақтап кетті. Үстінде судай жаңа ер, жылтырағы мен салпыншақтары көп өмілдірік — құйысқан. Тамағында салбыраған шашағы бар жүген, ноқта. Шылбырының өзі әппақ жібектен. Осының бәрі үйлесімін тауып, құнанды одан бетер құлпыртып жіберген.

	Айран — асыр болған Ақназардың аузы ашылып қалыпты. Дел — сал күй кешкендей аяғын жаймен басып, мамаағашқа таянды. Өз көзіне өзі сенбейді, құнанның арда сұлулығынан жанарын тайдыра алмайды. Өмілдірік — құйысқанның жақтауларына қайыспен иттіс шалып, сірісін қошқар мүйіздеп, ол аз дегендей, ақ сауыттай күмбезделген күмістерді тіз қатар қаза мінеп тастапты. Әбзелдердің күміс шектеулері өзі қара көк жылқыны тіптен айшықтап, ажарын ашып, әрлендіре түскен.

	— Көңіліңнен шықты ма?!

	Оқыс дауысқа Ақназар жалт қарады.

	— Енді ұқыптап күтіп мін. Бұл — тек жорға мен жүйріктің ғана тұрманы, сері мен салдың ғана бұйымы. Мынау жүгеніңді қанжығаңа байлап берейін, еріңді кейін жеткізіп салармын өзім. — Ескі жүгеннің суылдырығын сылдырлата әкеп, шегедей етіп байлап тастады.

	Шай ішілген соң нағашысы екеуі атқа қонды. Баланың жүзі бал — бұл жанып, құнанының бас — аяғына қарай береді. Бұлбұл кеп бетінен сүйіп, сәлем — сауқатымен бөктеріншегін тоғайтты.

	Кінәз үйден ұзай бере керіктей қара атын тебініп қалып, желе жөнелді. Ақназар да тізгінді босатты. Қанша сирағы ұзын болса да қара ат құнанның адуынды жорғасына төтеп бермеді, шаба жөнелді. Оның ентіге шоқырақтағанына айызы қанды ма, құнан екі құлағын қайшылап, бауырын жерге төсей түседі. Үстіндегі әбзелдің де ерекшелігін сезетіндей, масаттана шайқалады...

	...Ұшы — қиыры жоқ қоңыр жазықта құйын — перен екеу кетіп барады. Кішкентайының өкпесінде көрігі бардай, қанша қыстаса да жорғасынан жаңылар емес. Аяқ тастасы сырттан қараған адамның көмейін суырып, төбе құйқасын шымырлатады. Дала құмайындай құлдыраңдай түседі, бұлдырықша бұлдыраңдай түседі.

	1992 жылғы тамыз





МИЗАМ КӨК


	Жирен қасқа ат үйдің іргесінде төбесі жабылған биік қорадағы ақырда байлаулы тұр екен. Жанына жақындағанымда ішін тартып пысқырып, көзі шатынап, онша жақтыра қоймады. Маралқасқа десе дегендей — ақ, бойынан тағылықтың, тарпаңдықтың нышаны аңғарылады. Қанша қытымырланып жасқағанымен, қолымды шоқтығына артқанымда сап тыйылды. «Құр — р — р!» — деп жекіріңкіреп, алқымынан, бесіктей омырауынан сипаладым. Бұлшық еттері тығыршықтай. Былтыр жазда көргендегімдей сидаң емес, екі саны күпшектей, жаясы жайылып қалыпты. Жауындығы білінбейді — семіз. Тек шұнтиған шолақ құйрығы ғана өзгермеген.

	Көбіне жүйріктік — белгісіз, ойламаған аттан шығады. Маралқасқаның да аламан бәйгеге қосылу тағдыры қызық. Ешкім оның сауран сойы жылқы екенін бастапқыда аңғармады.

	Тіпті жылқымен өріп, жылқымен түнеп жүрген Сейсенбайдың да назары аумады. Малшыларға арнап ұстайтын жаман — жәутіктің арасынан құнанында бас білдіріп, қотанына әкетті. Тығыршықтай тұрқына қарай, «жүк тартуға жарар» деп, дөненінде арбаға үйретті. Тынымсыз ұлдары шабуылдап малға да мінді, омырауын қамытқа алдырып жүкке де салды, аямай көкпар да тартты.

	Осындай күнделікті сабылудан кейін, жиренде қандай күй болсын. Ыңыршағы айналып, сырт көзге сұрықсыз көрінетін. Әбден жайланған жануар қоңылтақ, қоңторғай күйде жүретін. Бөртекі, боркемік неме сәл қыстасаң қара тер көміп, шатқаяқтап қала беретін.

	Оның үстіне дәл сол кезде Сейсенбайдың белдеуінде байлаулы бәйгеден келіп жүрген қара төбел аты бар еді. Елге мәлім жүйрігі тұрғанда көлік күші ретіндегі сандақтарға зер салсын ба? Әрі жылқыны тастап, қой баққанына көңілі қоңылтақсып, дүниеге бей — жай қарап қалса керек. Ақыры байыз таппай, алдындағы ақтылы қойын жыл жарым шамасында қайыра өткізді.

	Бекбай ақсақал бойдақ қойды қабылдап алғанда, әр отарға тиесілі екі аттың бірі болып, осы жирен босағасына келді. Мына жарық дүниеге көзін ашқалы түз қойнауында күнелтіп жүргендіктен, сырқатына қарамай ауылдан қырға кетіп, кең жазираға шыққанша асығып еді. Содан ол кісі көп ұзамай өмірден озды да, шаруашылыққа үлкен ұлы Серікбай ие боп қала берді. Бірақ жирен қасқаның ұлы дүбірде өзіне абырой әперіп, айбынын тасытатынын білген жоқ. Тек әкесінің «осы жиренді қолыңнан шығарма» дегенін көкейіне тұтып, бастапқыда тақымына қолайсыз боп жүрсе де, сұраушыларға бере қоймады.

	Еркелетіп, бетінен қақпай өсірген әкесін жиі ойлайтын. Оның үстіне жалғаннан бәтуа қашып, адам ұқпайтын қилы заман басталды.

	Алғаш көргенде жиреннің арқасы жауыр екен. Соған бола аяды ма Серікбай, әйтеуір, көп күн бойы үстіне шыбын да жорғалатпады. Ер алып кеткен жері жазылғанда да аяқ артуға асықпады. Асықпады емес — ау, басына жүген — құрық тигізуге зауқы шаппады. Өйтетіні, сиқы, жүріс — тұрысы қолайына жақпайтын. Қайта, күнде қойға мініп жүрген қара ат бұған қарағанда әлдеқайда жақсы — тын.

	Ақыры, «осы мәпелегенім, әспетсіткенім жетер» деп ойлады ма, жиренді ерттеді. Малдың соңынан ілбіп, шабан жүреді. Аяғын ауыр алатын сияқты. Кенет, бұзаулар енесіне қосылып еміп қоятын болған соң, Серікбай тұра шапқан. Шапқанда да құйын — перен емес, желе — шоқыта жөнелген. Албасты басқандай — ақ, аяқ астынан жамандатқыр сүрініп, оңқа — шоңқа жығылды. Абұйыр болғанда, мертіккеннен аман.

	Осыдан қайтып Серікбай жиреннің қасына жуымады — көңілі қалған. «Семіртіп, дені дұрыс, жібі түзу бір жылқыға айырбастармын» деген ойдың сүресімен, қасқа атқа тиіспей өріске қоя берді. Емін — еркін жайылып, жілік майы үзіліп кеткен неме біраз уақытта қоттанып — ақ қалды. Баяғыдағы сөлбіреген халден арылып, басын жоғары ұстайтын күйге жетіпті. Іші оқтаудай тартылып, сымбаттана түскен. Алғашында қомсыныңқырап жүрген иесінің өзі қызыға қарайтынды шығарды. «Мынау оңалған тұсында қасқаның өнерін бір көрейін» деп ойлады іштей. Сөйтті де, көп ұзатпай ұстады. Ерттегенде де елеңдеп, біраздан бері жүген — құрық тимегенін байқатып тұрды.

	Жүрісінен де түнеукүнгідей шабандық аңғарылмады. Тақымында жайтаңдай басып, лыпыл қағады. Өкшеңді бүйіріне қадап қалсаң ытырыла жөнелердей. Әйткенмен, иесінің көсілте шабуға көңілі соққанымен, «сүрініп кетіп, мертігіп жүрермін» деп, тартыншақтады.

	Өрісте байыз таба алмай, елегізген жануармен ары жүрді, бері жүрді. Қасқа ат та тізгінді сүзіп, атқұмар Серікбайдың делебесін қоздырып барады. Ақыры бұдан арыға шыдамады. «Не болса да...» деп, жирен қасқаны жолға салып, шаужайды қағып қалды. Сол — ақ екен, жер апшысын қуыра, адырнадан атылған жебедей самғай жөнелді. Мына қалпында заулап келе жатып жығылатын болса, оңбайтыны бесенеден белгілі — тұғын. Тізгінді тартып еді, басы жалғанда қатты екен. Үзеңгіге шірене, ердің артқы қасына шалқая тартты. Аузын арандай ашқанымен, тау құлатарлықтай екпіні дес берер көрінбейді. Айдалаға лаға салады. «Жібер, шабамын» деп, басын шайқап, ауыздықты сүзе тұқиғанда, алпамсадай жігіт аттың мойнынан асып түсіп қала жаздады. Жануар қанша шабыс тілегенімен, тоқ әрі қазысы жыртылар деп, одан ары еркіне қоя бермеді. Әртүрлі айла — амалға салып, жиренді тоқтатты. Әудем жер шапқанға омырауын қара тер көміп, танауы делдиіп шыға келіпті. Көзі жайнап, ауыздықты қарш — қарш шайнайды. Аяқтарын билей басып, жақын арада сабасына түсе алар емес.

	Серікбайдың көңілі асқақтап, жан дүниесі жадырап, әлдебір желік бітті. Атының мойнынан сипап, ризашылық пейілмен ер үстінде шалқая отырып, жиреннің сауырынан қақты. Жалпақ жаясы тығыз екен, төңкеріліп тұр.

	Осыдан кейін — ақ жиренге деген көзқарасы өзгеріп, мәпелей бастады. Қыстан қоңды шықты. Бірақ, «сәуірік неме көктемге салым қаңғып кете ме?» деп, байлаудан босатпады. Күндіз — түні қорада. Алыстан жылқының төбесі көрінсе, бейсауат аттардың бірі кісінесе, азынап қоя береді.

	Сәуір айының орта тұсы болып қалған кез. Көрші шопандардың бәрі дәмелі деген аттарын ұстап, 1 мамыр мерекесіндегі бәйгеге жарата бастады. «Қайдан шықса, одан шықсын» деп, Серікбай да жиренді аяңдап мініп, етін қатыра берді. Оншақты күн қалғанда алғашқы терін алып, байқады. Таң асқан күннің ертеңінде қасқа ат сөлбіреймей, қайта жұтына түсті. Келесі терін аларда інісі Досжанды мінгізіп:

	— Шаба аласың ба? — деп, нығарлай сұрады.

	— Шаба аламын! — деді ол да сенімді түрде.

	Содан, қыстаудан аулағырақ барып, ат жүгіретіндей айналым жасады. Әуелі өзі қоса жүрді де, сосын Досжанды жеке жіберді.

	Інісі қасына келген сайын Серікбай жиреннің терін саусағына іліп, тіліне тигізе дәмін алды. Бір кезде Досжанды тоқтатып:

	— Ендігі бір айналымды бар шабысымен байқап көрші. Мұның бір жаман әдеті — үйге қарай тартатыны бар. Қыстау жақ тұсқа барғанда, абайла! — деп, інісін ескертті.

	— Жарайды.

	Ауыздығымен алысып, шұлғып тұрған жануардың өз еркі өзіне тигені сол еді, сақпанның тасындай зырқырай жөнелді. Ши — қияқтан, шеңгелден тайынбай киікше орғиды. Аяқ тастасы керемет — алдыңғы тұяғы тұмсығынан асып түссе, артқы аяқтары омыраудың тұсына жетіп жығылады.

	Әп дегенше қыстаудың қапталына кеп қалды. Бастапқыда бас беріп, жөнге иліккенімен, бұл тұста қияс тартты. Шынашақтай баланың түзу жібермей, айналымға салғаны шамына тиді ме, тізгінін сүзе оқыс төмен тұқиғаны. Мұндай шалт қимылды күтпеген Досжан, жиреннің мойнынан аса қаңбақша ұшты. Ат сылаң қағып, ойнақтай жайына жөнеді.

	Серікбайда жан қалмады. Құйғытқан бойда, төтелей інісіне тартты. Әйтеуір тебінгіні қағатын қалың шидің арасынан Досжанның қалқиған бойы көрінеді. Жанына жеткенде:

	— Ештеме болған жоқ, аға, — деп, күліп тұр.

	Серікбайдың да қыпыл кірген көңілі сабасына түсіп, жайланғандай.

	— Шынында да еш жерің ауырған жоқ па?

	— Рас айтамын, еш жерім ауырып тұрған жоқ.

	— Кел, онда мінгес. — Сәл еңкейе ат үстінен інісіне қолын созды. — Қалай жығылып қалдың? — деп сұрады Досжан әбден жайғасып алған соң.

	— Ат ұрттап кетті. Жол табанына бұруға талап қып тартып едім, болмады. Бір езулеп, айдалаға лағып барады. Бәрібір еркіне жібермеуге тырыстым. Сөйткенімше, ауыздықты сүзе шұғыл еңкейіп қалғаны. Тізгінді өзіңіз қысқа етіп түйіп бергенсіз, екпінімен алдыға лықсып, аяғым үзеңгіден шығып кетті. Сосын қайта қалпыма келіп үлгере алмадым да, сыпырылып түсіп қала бердім.

	Қапелімде жығылғанына кінәлідей қызарақтай жауап берді.

	Сәуірдің 26 — 27 — сі туған кез. Ойламаған тұста он шақты салт атты сау етіп Серікбайдікіне келе қалды. Бәрін бастап алып жүрген ветеринар технигі әрі атсейіс — Биақымет.

	Амандық — саулықтан кейін Серікбай:

	— Үйге түсіңіздер, — деп еді, қашанда асқақ сөйлейтін қалпымен Биекең:

	— Рақымет, Серікбай! Мынау ат жаратқан жігіттер бәйгелердің терін аламыз деген соң, кетіп бара жатқан бетіміз. — Салмағын сол жақ үзеңгіге салып, ер үстінде шіреп отыр. — Сен де жүрмейсің бе? Жүйрік баптап жатыр дегенді ұзынқұлақтан естідік. Кішкене, аттың күшіне тимейтіндей қара жарыс жасап, аламанның алдында сәйгүліктердің алымын байқайық.

	Бұл уәжға бірден келісе кетпеді. Әрі жылда бәйгеге түсіп жүрген мына саңлақтардың соңында жаман жирені «тезек теріп» қалып қойса...

	Өз ойынан өзі ұялып, екі беті ду етті. «Біздің ат сіздермен жарысуға жарар ма екен?» деген сөзді айтпақшы еді, Биақымет:

	— Осындай шағын топқа салып атты үйреткен жөн. Алып жүр бәйгеңді! Әлде жарысқа емес, соғымға байлап отырсың ба?

	Әкесінің замандасы Серікбайды осылай қамшылап, қыжырта сөйледі. Әдейі бетін ашып алмақ.

	Серікбай да бұдан арыға шыдамай, қорада байлаулы тұрған жиренді шығарды. Сәуірік неме қос құлағын тігіп, бөгде жылқыларға қарап бір — екі оқыранды. Айғырлығын жасап, өзін — өзі зорлап құмалақ тастады. Ылдым — жылдым басып, суылдырығынан ұстап жетектеп келе жатқан иесін омырауымен қаға ілгері ұмтылады. «Әй, құр — р! Так!» деген қожайынының зілді даусын құлағына да қыстырар емес. Екі көзі жайнап, қыдия түседі.

	Ерттегенше арпалысып, бой бермеді. Қайта — қайта екі қапталына кезек қозғалып, байыз таппай, төңірекке елеңдей көз тігеді.

	Салт аттылардың арасында да әдемі аяқ алысымен оқшаулана көрінеді екен. Кірпияздығы да жұрттан бөлек. Жанына жақындаған жылқыны жақтан ала тістеп немесе бұрыла қап тепкісі бар. Бірақ Досжан қары талып, қолы ауырса да, өткендегідей абыройсыздыққа ұшырамауға тырысуда. Серікбай да інісі мен аттан көзін айырмайды.

	Жазық қоңыр дөңді ат шабатын айналымға айналдырды. Соны төрт рет дүркірете шеңбер жасай өту керек. Мөлшері — 15 — 16 шақырымдай.

	Серікбай «тағы да ұрттап кетер ме екен?» деп жирен аттан секемденіп тұр. Басқалар да «мына шолақтың ұсқыны бөлек қой» деп, ауыздықты құшырлана шайнап, жер тарпығанын қағыта әжуалады.

	Міне, алты — жеті атты тіз қатар тізіп, жаңағы жобамен қоя берді. Ә дегенде оғар — шоғар топтанған лек, бір айналымнан кейін — ақ үздік — создық созыла бастады. Жирен мен Қараторғай ғана қатарласа, жұбын жазбай сілтейді.

	— Мына жиреннің арыны жаман ғой! — деді біреуі.

	— Шү — у дегеннен былай шауып тұр. Жер танып, әбден төселіп алса... — деді келесісі сөзінің соңын жұтып.

	— Қараторғайдың сыңары болмай, жетімсіреп жүр еді...

	Осы тақылеттес сөздер айтылып, жігіттер кеу — кеулейді. Мұны естіген Серікбайдың өне бойы тыз — тыз етіп, шымырлайтынға ұқсайды. Жирен қасқаның ішінде пыңзысы барына көзі нақты жеткендей.

	Кеудесін керней лекіген қуанышпен ойын тұжырымдап үлгергенше, екі ат үзеңгі қағыстырып алдарынан өтіп бара жатты.

	— Жирен жарады! — деп, тұрғандар шу ете қалды.

	Иесінің де жүрегі лүпілдеп, аты кәдімгі аламан бәйгеден келгендей күй кешті. Бәрінен қуанғаны — ана жолғыдағыдай бас бермей, айдалаға безе жөнелген жоқ. Бұрыннан айналымға шауып үйренген кәнігі аттай, бір жат қылық көрсетпей зырқырады да отырды.

	— Жирен жақсы ат болғалы тұр, құдай бұйырса! — Биақымет шаттана, көтеріле сөйледі. — Ары — бері жүргізгеннен кейін, бүгін таң асырып таста. Дәм тартса, Алқалыда өтетін ат жарысына бірге барамыз.

	Биақымет жаңа бір жүйріктің қылаң еткеніне қуана қоштасып, жүріп кетті.

	Сол күні Серікбай да біртүрлі алағызып, жөнді ұйықтай алмады. Қым — қуыт түс көрді. Түсінде әкесі сол баяғы қалпынша мейірлене әлденәрсені айтатындай.

	Қалай екенін кім білсін, әдеттегіден де ерте тұрып алды.

	Сыртқа шыққанда сәуірдің керімсал самалы тұла бойын сергітіп сала берді. Таңғы шақтың кәусар да тымық ауасы жан сарайын аша түскендей.

	Қораға жақындағанда жануар иесін аяқ дыбысынан таныды ма, оқыранды. Суылдырығын шылдырлата, ауыздығын күтірлете шайнады.

	Ерін сыпырып, арқа — басын сылап — сипап көрді. Аттың қас — қабағын байқады, селкеулік білінбейді. Кешегі шабыс әліне тимеген тәрізді, жұтынып тұр.

	Жиреннің ширақ қалпы атбегінің меселдесін тасытқандай.

	* * *

	Мамырдың бірі күні лек — легімен ағылған жұрт, Сағабүйенді бетке алды. Жылдағы дәстүрге айналған жарысқа Көкқия тауын асып та аттылар келіп жатыр, сары жазықты басып та аттылар келіп жатыр. Қарақұрым нөпірде қисап жоқ.

	Биақыметтер де таң сыздықтап ата атқа қонған. 30 — 35 шақырымды соңдарына тастап, түс әлетінде ұйысқан қалың жұрттың шетіне ілікті. Қараторғайдың дақпыртына қанық жұрт, қызылағаштықтар келгенде елең етіскен. Әрине, бәрінің қауіптенетіні — ешкінің асығындай ғана қара ат. Сан мәрте дәмелі жүйріктердің аузын сандауызға қаратып, бәйгені бөктеріп қайтқан. «Сол жойыт тағы келді ме?» дегендей жек көре, сұқтана қарайтындар да, «жануардың шабысы бөлек» деп, сүйсіне қарайтындар да бар. Әйтеуір, көпшілік біткен ұрлана Биақымет тобының аңысын аңдиды.

	Серікбай ауылдан аттанарда жирен қасқаны «сегіз шақырымдық жарысқа қосармын» деп ойлаған. Бірақ жігіттер ол байламынан айнытты.

	— Сегіз шақырым деген немене? Аттың бекер бағын байлайсың, өткенде көрдік қой, — деді Сапаш.

	— Ей, рас — ей, рас! — Екінші жағынан Тұрсымәмет қосылды. — Жиренің ұзаққа жүгіреді.

	Межесі аз жарысты өзі де қомсыныңқырап тұр еді, мынадан кейін нілдей бұзылды. «Жығылсаң — нардан жығыл». Тәуекел, атты аламанға айдадым» деген тұжырымға келді іштей. Бұл ойын марқұм Биақыметке білдіріп еді, кәнігі атпаз:

	— Бәлен деп айта алмай тұрмын. Өз ықтиярың білсін. — Турашыл дала мінезді азамат ағынан жарылды.

	Аламанға қос дейін десе — бұрын шауып төселмеген ат, бәйгеге ілінбесе — атсейістікті жаңадан бастап жүрген жігіттің тауы шағылар. Ал сегіз шақырымға жібер дейін десе, «өткендегі жиреннің қарамен таласқанын көрген соң, бәйгені алып кетер деп қауіптеніп тұр» деп ойлап жүрер деген пиғылдың да шеті түйсігінде саңылауланды.

	Кесіп айтпай «ұзын арқан, кең тұсауға» сала сөйлегені содан. Жиреннің тағы бір осал тұсы, айғыр — желқуық.

	Атбегінің екіұдай сезімнің ортасында қалғанын Серікбай да ұғынды. Дегенмен, ләм — мим деп тіл қатпады. Әйткенмен, соңғы шешімін өзгертпеді.

	Дала төсін дүрліктіре шапқан аттарды көргенде жирен қасқадан дегбір кетіп — ақ қалған — тұғын. Ауық — ауық кісінеп, қалт тұра қап аңыра қарайды. Ал Қараторғай тым салқын қанды. Екі көзі қас сұлудың жанарындай боталағанымен, жылқы болып елең етпейді. Күнделікті осындай дүбірді көріп, әбден еті өліп кеткен тәрізді. Әлде пыраққа тән тәкаппарлығы болар, әлде өрен жүйріктігіне сенімді ме, қыл құйрықтының біреуіне де мал екен деп қарамайды. Кермеде салбырап тұрады да қояды.

	Ызы — қию шудан құлақ тұнады.

	Әлгінде ғана басталған ат шабыс орта тұсынан асып кетті. Өткендегі қара жарыстағы көрініс дәл сол қалпында қайталанып, алдыда қара мен баран бірде — бір жылқы баласын ілестірмей, аққан жұлдызша самғап барады. Өңге сәйгүліктер соңдарында үздік — создық созылып, жұптары әлдеқашан ыдыраған. Тек ат құлағын тең ұстап келе жатқан екі атшабар бала ғана.

	Қараның да, жиреннің де аяқ тастастары жіті. Бауырларын жерге төсеп, алымдарына адуынды арынды сәт сайын үстемелейтіндей. Әне, қоңыр белдің қойнауын дүбірлетіп, бесінші айналымды да еңсеріп тастады. Енді оларға атқан оқ болмаса, басқадай жететін дәнеме жоқ. Жануарлар шығандап, түздің тағысындай лаға безеді.

	Талай жұрт тамсанса, талай жұрттың делебесі қозды. Серікбайдың да қуаныштан жүрегі атқалақтап, жаман жиренінің мына шабысына дән риза қалыпта. Қапелімде сөйлеуге тілі келмей, жүзі алаулап, болмашы жымияды. Жанындағы еліріп алған қалың халықтың ысқырғаны мен айқайлағанын да естіп тұрған жоқ. Екі көзі де, есі — дерті де жирен мен жиреннің үстіндегі Досжанда. Қасқа аттың бір жағына лықси тартып, ұрттамағанына айран — асыр. «Жануарым — ай, құдіретіңді аңдай алмай айырбастап жіберіп, қор бола жаздаппын — ау» деді іштей толқып. Санасында әкесінің ләмі саңғырап тұрды: «Осы жиренді қолыңнан шығарма».

	Әне — міне дегенше қос күлік көмбеге салып — ұрып, кеп те қалды. Бәз — баяғыдай, әу бастағыдай сілтейді. Кейіптерінен тың аттың өршеленгендігіндей өршілдік аңғарылады.

	Қалың қауымды шаңға бұрқ еткізіп бір көмді де, кесе — көлденеңдеп алдыларынан ағызып өте берді. Жиреннен Қараторғайдың мойны ғана озып барады екен.

	Серікбай атына міне сап, Досжанның соңынан салды. Ұрма жануар делебесін еркіне бағындыра алмай, әудем жер ұзап кетіпті.

	Жақындағанда інісінің дидарынан бақыт шуағының шапағын аңғарды. Жанарында жалт ойнап, ағасына арсалаңдай күле қарады.

	— Жарайсың, Досжан! — Желіп келген бетте інісінің иығынан қапсыра құшақтап, бетінен сүйді. Арқасынан қақты. Сосын жиреннің жалынан сипап, бас — аяғына барлай көз жүгіртті. Қанша таң асырдым десе де, терге әбден малшыныпты. Аяғының шөлкилік ағын дыммен баттаса, шаң қауыпты. Бірақ әзірге бой алдырар қасқаның сыңайы байқалмайды.

	Ағаның да, інісінің де меселдесі тасып, ауылға қызыліңірде оралды.

	Содан үш — төрт күн өтер — өтпестен Биақымет Серікбайдікіне келе қалды. Мал — жанды сұрап, өткендегі жиреннің шабысын әңгіме етіп біраз отырды. Әлден уақытта барып:

	— Саған әдейі ат басын бұрдым, — деді отағасына мал дәрігері технигі. — Жирен айғырды пішіп, ат жасалық. Жануар, өнерді содан кейін көрсетеді. Бұйымтайым — осы...

	Серікбай қуанып, екі көзі күлім қақты.

	— Өзім де сізге қолқа салайын деп жүр едім. Мамырда бәйгеге қосатын болған соң, сәуірде қузамадым. Шамасын байқадым, енді ат жасауға болады.

	Сол күні жирен жылқы көрсе азынай жөнелер айбынынан айрылып, қара жерге бір аунап тұрды. Қатты ауырсынды. Мұңын шағып, қасындағы жылқыларды қара тартып кісінейін деп еді, ішегін біреу тірідей суырып жатқандай жаны мұрнының ұшына келді. Қинала ышқынғандықтан жанарының аясын жас торлап алды.

	Жирен атты жыл бойына мәпелеп, ара — тұра ғана аяңдап мініп жүрді. Ат болғанда да сылаңдаған сұлу сәйгүлікке айналды. Елдің бәрі сыртынан тамсана қарайтын.

	Дәл былтырғыдай 1 мамырда жирен қасқаны Алқалыдағы аламанға апарды. Бірақ бұл жолы Қараторғай келмей қалған — тұғын. Мұны естіген өңгелер, «енді Қызылағаштың жігіттері бәйгені әкете алмас» деп, іштей қуанған. Әйткенмен, жирен қасқа олардың дәмесін тас — талқан етіп, басы — көзін су ғып озып, ұлы дүрмектің дақпыртын қанжығасына байлап кете барды.

	Ел ошарыла көшіп, жайлауға да қоныс тепті. Шопандардың соңы жайғасып үлгергенше, шопантойдың да мезгілі таяды. Серікбай осыған көктемнен бастап — ақ, жиренді апармаққа мықтап дайындалған. Бұйырса, жөні келіп — ақ тұр.

	Шілденің ортасында шопандар тойындағы аламан бәйгеге аяңдай тартты. Бір күн бұрын жетіп, ат тынықтырған дүрыс. Соны іштей жобалап, ерте аттанған.

	Биақымет бұлардан бұрын келіп алыпты. Қараторғайды етектен машинаға тиеп әкеліпті. Жануардың омырауы қушия біткенімен, сауыры төңкерген қазандай жойдасыз үлкен. Тура маңдайынан қарағанда күпшектей санының бұлшық еттері екі бүйірінен асып көрінеді.

	Кешкі салқынмен аттарды айналымға салып, бусандырды. Қос күліктің де қас — қабағы ашық. «Әйт!» десе атырыла жөнелердей. Нағыз табаны қызып, шабыс тілер қыл бабында.

	Мұздыбұлақтағы шопандар тойының бар қызығы таусылып, ең соңында алқа топтың көңілін өзіне аударар — аламан бәйге қалған — тын.

	Қалың жұрт ұбап — шұбап ат жарыс өтетін жаққа қарай ағылды.

	Кекілдері үкіленіп, құйрықтары қызылды — жасылды ленталармен шарт буылып, әлеміштелген сан түрлі саңлақтар бастарын тынымсыз шұлғиды. Аяқтарын көпшіліктің алдында сән үлгісін көрсеткен сұлудай кербездене тастайды. Дүйім ағымның ортасында келе жатып кейбірі елеңдеп, кісінеп те қояды. Үстілеріндегі ою — өрнектелген жабуы да жүйріктің ғана мүлкі болған соң, әлдебір жай можантопайларға көңілдері толмайтындай қарайды. Тостағандай жанарларында жайдың ұшқынындай жалт — жұлт еткен нұр қылаңы аңғарылып қалады. Барлығы да «бәйгені мен еншілермін» дегенді сылаңдаған қылпымен байқатады. Сәйгүліктерге мінген балалар да «мені көріңдер» дегендей ер үстінде шірене оқшыраяды. Қолдарындағы тобылғы сапты өрме қамшыларын қайда қоярларын білмей, жөнді де, жөнсіз де білеп, сығымдай түседі. Қаба сақалды қариялар да қарттығын ұмытып, атын тебініп, емпең қағып жүр.

	Серікбай жиренді ағылған лектің ортасына салмай, алшақтай берген. Сол сырдақтаған қалпы оңашарақ барып түсіп, «иә, аруақ» деп қасқа аттың ерін сыпырды. Сосын Досжанды «біссіміллә — рахым — аллаһиын» айтып, ат арқасына көтеріп қондыра салды.

	Бұл кезде сәйгүліктер суырылып, нөпір халықтың алдына жиыла бастаған. Досжан да солардың арасына сіңіп, атшабар балалармен араласып кетті.

	Аттар лап беріп, дүркірей ошарыла жөңкігенде ызы — қию шудан құлақ тұнды. Жер апшысын қуырған болат тұяқтар әне — міне дегенше жосылып, алқа топтың алдына тағы да жетіп үлгерді. Қараторғай үшінші, жирен бесінші болып ызғытып барады. Екінші айналымда да дәл осылай, тек төртіншіге бет алғанда жирен қарамен құйрық тістесіп, үшінші орынға шықты. Ал келесі айналымда екеуі өңге аттардан жеке — дара бөлініп алып, үзеңгі қағыстыра самғады. Олардың осы адуынды шабысына бірде — бір қара ілеспеді. Соңғы жетінші айналымды да осылай таласқан қалпы тәмамдады. Тек жиреннің қарадан мойны ғана қалып келді. Қарақшыдан Қараторғай кемел өтіп, қайқайып сол бетімен кете барды.

	Бағанағы айқай — шу айқай — шу ма, ығы — жығы ел бес көрікше дүркірегенде көк аспанды тітірентті. Әйткенмен, амал бар ма, жарыстың аты — жарыс, меженің аты — меже.

	* * *

	Ел орынға отырған кезде ит арсылдап ала жөнелді. Байбаламға басып ызақорлана үргеніне қарағанда, бейсауат жүрген адамға арпылдайтын тәрізді.

	Тонды желбегей жамыла салып, Серікбай далаға шықты. Жаздың соңғы түні әжептәуір салқын екен, өне бойын құрсады. Әмбе көзге түртсе көргісіз, тастай қараңғы.

	Ат аяғының дүбірі білінеді. Сосын итіне жекіріп: «Жат — ей, Құтпан! Жат!» — деді зілмен. Сөйткенше салт атты да таяп келіп қалды. «Серікбай, амансыңдар ма?» — деген Биақыметті даусынан жазбай таныды.

	— Ассалаумағалейкум, аға! Қаліңіз қалай? — Қос қолын ұсынды.

	Биақымет әлік алды.

	— Үйге түсіңіз.

	— Қымыз бар ма?

	— Бар, аға, бар.

	— Бие байлайтын елдердің бәрі етекке көшіп кетті де... қымызға саңымның қатты ауғаны. Сосын ұят та болса түнделетіп келіп тұрған бетім.

	— Оның ешқандай айыбы жоқ.

	Олар үйге кіргенше Әсия бұлардың сөз аялғысынан мән — жайға түсініп, жылы төсектен тұрып алған. Биақымет енгенде имене сәлем берді. Ал екі кішкене ұл танаулары пысылдап, ештемені сезбей тәтті ұйқыға шомған қалпы.

	— Атың өрен жүйрік. — Дастархан басына отырған мал дәрігері технигінің алғашқы сөзі. — Елдің аузынан «Серікбай жас қой, ат жаратудың ұңғыл — шұңғылын біле бермейді. Түбі жирен аттың Қараторғайдан озатын түрі бар. Биақымет бапкерліктің қыр — сырын үйретсе ғой. Әй, қайдам, қызғанатын шығар» деген әңгіменің шет жағасын естіп қалдым. — Сәл бөгеліп, маңғаз қалпымен шаңырақтың иесіне оқшырая қарады да, сапар кесе толы қымызды басына бір — ақ көтерді. — Шіркін, жарықтық — ай, бал ғой. Ішкен сайын дәмең құрып, таңдайың тақылдай береді. — Кесесін Әсияға ұсынды. Сосын Серікбайға бажайлай қарады.

	— Әкел қалам — қағазыңды. «Таудағы түлкіні баптағы тазы алады, тұзғындаған аққуды шалғындағы қаз алады» дегендейін, ат, бірінші — бағымен жүгірсе, екінші — бабымен жүгіреді. Мен ештемесін қалдырмай айтайын, сен жазып ал!

	Сөйтіп, атбегілік қасиетті құпияны көңілі ауып, тек қана Серікбайға қиып, аманаттады.

	Таң саз бергенше үшеуі дастарханның басында қызу әңгімемен отырды да қойды. Жарық қылаңы білінгенде, «демалыңыз» дегенге қарамай, Биақымет атқа қонып, етекке тартты да кетті. Серікбай ол кісімен одан кейін емен — жарқын ашылып, сөйлесе алмады. Науқанға толы қым — қуыт шаруа иліктірмеген. Сол жылы қыста Биақымет аяқ астынан мұрттай ұшып, ауырды. Бір жұмадай ғана төсек тартып жатты да, дәуірін теріс салып жүре берді.

	Атпаз ағасы әрі әкесінің тағы бір замандасынан көз жазып қалғанға жігіт қатты жасып, бәтуәсіз тірліктің байламына ештеме дей алмады. Ара — тұра құрдасын еске алып, Серікбайға әзілге бұрса да әкесі жайлы айтатын еді. «Әкеңді көрген өлмесін» деген сол екен. Бір жағы бұған қамқор боп, іш тартып тұратын.

	Арқа тұтатын азаматтың орны бөлек екенін өмір көрсетті. Баянды, баянсыз тірліктің әйтеуір бір батқан күннің бояуына оранып барып, байыз табатынын іштей түйсінді.

	Сөйтіп, ойламаған жерден осыдан жарты ғасыр бұрынғы Бошайдан кейінгі атбегі — Биақымет көзінің қиығынан шығармайтын ер — тұрманын, қара тұлпарын қараусыз қалдырды.

	Бошай Шығыс Қазақстанда Үлкен Нарын ауданындағы Ленин колхозының төрағасы болған. Оның Құланқара, Бұланқара бәйге аттары, Желмая жорғасы заманында өңіріне белгілі сәйгүліктер — тұғын. Қала берді республиканы да тыйған саңлақтар. Үшеуі де сүліктей қара жылқылар еді. Сондықтан да оларды «Бошайдың үш қарасы» деп атап кеткен. Данышпан Абай мен даңғыл ақын Жамбылдың туғанына 125 жыл толған тойдағы аламанда Құланқара мен Бұланқара бірінен кейін бірі тізбектеліп келіп, бірінші, екінші орынды алды. Желмаясы жорғадан алдына мал салмады. Мынандай ғажайыпты көріп сүйінген Ғабит Мүсірепов бұл оқиғаны қаламына арқау етті.

	Мұндай қызықты дүниелерді көп оқитын Серікбайға Бошай мен Биақыметтің арасында табиғи үндестік бар тәрізді. Бошайдың қаралары мен Қараторғайдың арасында өзіндік сабақтастық жатқандай.

	Бошайдан кейін араға ширек ғасыр салып шыққан Биақымет тәрізді атбегілер бүгінде жоқ. Енді сол Биақыметтен бата алған Серікбайдың атпаздығы асқақтар. Талай қыл құйрықтылар аузымен құс тістеп, аламанның алдымен өтер. Сөз парқы — ант аумай ат жүгірмейді. Сол киелі өнердің әруағы Биақымет атсейістен Серікбайға көшкен іспетті. Өйткені Қараторғайдың кекіліндегі үкісін Биақыметтің баласы өз қолымен Серікбайға ұстатып еді.

	* * *

	Серікбайдың қыстауы — Талдықұдықта. Бұл — ежелден әкесі Бекбайдың табан аудармай мекендеп келе жатқан, әбден бауыр басқан қимас қара жұрт. Жирен қасқаны да алғаш Алқалыға шығарып салған осы жер.

	Ақырда тұрған ат оқыранды. Жер тарпиды.

	— Жануар тұяғын жыбырлатпағанға іші пысып, шыдамай барады.

	Мен де назарымды солай аудардым. Келте жалы үлбіреп, бізге еңсесін сала едірейеді.

	— Әзірше қолда болады ғой, қар суымен тебінге жіберемін. — Сәл үнсіздік орнады. — Жүр, үйге жүр.

	Табалдырықтан аттағанымызда самаладай жарқыраған үйдің іші жан дүниені кеңітіп, одан бетер жадырата түсті. Бәрі өзді — өз орнына ұқыпты қолмен жиналыпты. Төрдегі кілемнің үстіне құйрығы жерге шұбатылған арланның терісі ілініпті. Арланның қасында қаршадай екі ұл асық үйіріп, ойынға қызу кіріскен.

	Әсияның шайы дайын екен. Бірден дастарханға отырдық. Іштей көкейіме түйген негізгі бұйымтайыма көшіп:

	— Секе, Биақымет марқұм өзі жаздырып беріп кеткен ат баптаудың құпияларын айтпаймысың? — дедім сыр тарта.

	Ол сәл жымиып күлді.

	— Өзің де талай бәйгеге шапқан атбегінің баласысың ғой. Ондай құпияны атпаздар көп жария етпейтінін білесің, мені қинамашы.

	Әр нәрседен секем алғыш ырымшыл саяткерлердің табиғатына қанықтығымнан, оның неге бұлтарғанын ұқтым.

	Әңгіме басқаға ойысты.

	— Жаңа терісазудың терісіне ұзағырақ қарап қалып едің, — деп сөзін сабақтады отағасы. Менің сауалымнан бұлтарғанына өзін кінәлідей санап, жуып — шайғаны. — Құтпан дейтін итіміз былтыр алып еді. Биыл аңға шыққанға асып — төгілген шаруа икемге көнбей жатыр.

	Мен әңгімені қайтадан жирен қасқаға бұрып алып келдім.

	— Қасқа аттың енесі қандай бие, әкесі қайсы айғыр екенін білесің бе?

	— Дөп басып айту қиын. Бірақ мұның енесі дон жылқысы, әкесі ағылшын тұқымынан болуы ықтимал. Өйткені совхоздың нөмірі, таңбасы бар. Ал жылқы зауыттан бірде — бір қазақиды таба алмайсың.

	— Білемін. Зауыттың жылқыларын қанша асыл тұқымды дегенмен, ұзақ — сонар шабысқа келгенде қазақиға жетпейді — ау.

	— Иә, оның дұрыс. Қазақи мен швед, шотлан тұқымдарын будандастырған жөн бе деп қалдым. Өйткені Қараторғай сондай ғой. Әмбе, Ілияс «Құлагер» поэмасында да былай атап өтіпті, — деп, Серікбай тақпақтата жөнелді.



	Қанында шығысың мен батысың жоқ,

	Ағылшын арғымақтың шатысы жоқ.

	Қашаннан қазағымның қолтумасы,

	Арабтың дүлдүлінің қатысы жоқ!



	Маңғұлдың мес аты емес тұқырынған,

	Бұл таза швед, шотлан тұқымынан.

	Жануар шапса жүйрік, мінсе берік,

	ОзбайДы жүгіргенДе жылқы мұнан,



	— дейді сыншының саңлағы Күреңбай. Сонда, жаңағыдай будандастырса, қазақидың ұзаққа сілтейтін шыдамдылығы мен Еуропа жылқыларының алымды, ұшқырлығы құлынға қабат бітіп, жақсы ат болып шығады.

	Шай ішіп бітіп, сыртқа беттедік. Мезгілдің қаңтар деген аты болмаса, жылдағыдай аяз жоқ. Қар да жұқа.

	Әлгіндегі дастархан басында Серікбайдың көмекшісі Жұмәділ ақсақалдың айтқаны есіме оралды. «Мизам шуақта өрмекші торды шидің басына неғұрлым биік салса, солғұрлым қыс жұмсақ болады. Күзде осыны аңғарып Серікбайға айтып едім, айтқаным дәл келді. Біз де мұны үлкен қариялардан бұрынырақта естігенбіз».

	Сүмбіледегі сіркіреген жауыннан, мейірлі күн нұрынан мизам айында буыны қатқан шөптің түбі қайта көгеретіні бар. Сол мизам көкке мал еңсесін салып оттап, суық түспей қоңданып алатыны әдеткі көрініс. Өрмекшінің талмай торын тоқитын, онысы желмен шұбалаңдап үстіңе орала кететін уағы да сол мезет.

	— «Талдықұдықта» ертеректе қараның Омар деген шаруасы отырыпты, — деп ойымды Серікбай бұзды. — Дәл осы жермен Семейден Түркістанға, Түркістаннан Семейге қарай кіре тартатын жол өтеді екен. Жаздың аптабында ауыз су қайдан болсын. Омар әлгі кірешілерге су сатып, күн кешіпті. Ақырында келе — келе әбден байыпты. Бірақ осы өлкеде «су сатқан қара» деген сөз қалды.

	Бетіме жымия, қуақылана қарады. Өйтетіні, оқымыстылау әрі сонысымен өзін бәрімізден оқшау көрсетуге бейім бір сыныптасымыз бар еді. Ол әрдайым «қаралығын» айтып, қарақан басын бекзатқа балайтын.

	Мен де еріксіз езу тартып, бас изедім.

	«Талдықұдықтан» Қызылағаш жылқы зауыты директорының орынбасары Нұрлан екеуміз іңір қараңғылығында аттандық. Соңымызда жас атбегі, жас болса да алғыр атпаз Серікбайдың ошағы қалып барады.

	Оған марқұм Биақымет өз тәжірибесін аманаттап кеткеннен кейінгі бір — екі жылда ол талай — талай дүбірлі жиында аға аруағын ренжіткен жоқ. Орта Азия — Қазақстан арасындағы аламанда үшінші орынды иемденді. Талдықорған облыстық шопандар слетінде бас бәйгені алды. Сол жолы Қапал ауданының әкімі Тұрсынғазы Медетбеков: «Мұның аты «Маралқасқа» болсыншы», — деген — тұғын. Содан кейін — ақ елдің бәрі «Маралқасқа» деп кетті. Одан соң да жирен ат республикалық ІІ спартакиадада үшінші орынды иемденді.

	Жануар ақырда тұрып қайта — қайта ішін тарта беріп еді. Қыстай қайырылып бапталды, биыл аузымен құс тістеп самғайтын шығар... Алқа топтың алдын шайқайтын шығар...

	Оның оқыранған үні әлі күн құлағымда тұр.

	Содан бері де араға 22 жыл уақыт түсіпті.

	Әлгі бір қос ұл ержеткен. Бірі — Төтенше жағдайларда, екіншісі — Сыртқы барлауда қызмет етеді. Екеуі де офицер.

	Ол кезде мына жарық дүниеде болмаған Секеңнің үшінші ұлы Бекболат — сәулет университетінде студент.

	Тасыған судай лықсыған уақыт өз ауанымен жылыстап барады. Осы аралықта Серікбайдың үйінің белдеуінен қылқұйрықтың тұқымы арылған емес. Соңғы жылдары есігінің көзіне азынатып бір көк айғырды байлап қоятын дағды тауыпты. Жануар өзін — өзі жұлып жеп, қиянның ұшынан жылқының қаралдысы көрінсе әбден дегбірі қашады. Не күндіз, не түнде оттамайды.

	Жазғытұрым бәйгеден екінші келіпті.

	— Аты не бұл көк күліктің? — дедім тұрқына сүйініп.

	— Аты жоқ.

	— «Жалаукөк» болсын.

	Ол ләм демеді, күлді. Келіскен белгісі.

	Өмірдің жазы өтіп, жігіт ағасына айналсақ та құрдастар бір — бірімізді көргенде балалық шағыңа оралғандай күй кешесің. Әйткенмен, ғұмырдың мизамкөгі басталып кеткен еді... Сол бір болмашы ғана шуақты сәттің қызығы көк тұлпар болғанға не жетсін...

	Қонып жатып жеті түннің ішінде жануардың бір мезгіл қу шөпті гүтірлетіп шайнаған дыбысын естідім. «Қас тұлпардың белгісі аз оттар да көп жусар» деген осы — ау деп ойладым.

	1992 жылғы сәуір, 2014 жылғы қыркүйек





АЛПАР




	Саумал шапаққа малынып бозамықтанған шөптің басы кенет жан біткендей тербелді. Лүп етіп жел есті. Жылы леп. Жаңбырлы маусымдағы күннің ызғарлы зәрі сынған. Боқырауында бозамыққа айналған шөптің түбінде нәлі бар. Ол — тіршілік нәрі.

	Таң енді атып келеді. Жыртылып — айрылған хайуанға толы жыныс — тып — тыныш. Ішкі сарайыңды саңғыратып ашып жіберер ауасы да тып — тымық. Рауанданған дүние. Қалтыраңдап анау жерден қозықайдың талдырмаш тұрқы байқалды. Ар жағында қарауытып енесінің сұлбасы білінеді. Әсем табиғат. Зәуде жүрегіңді түршіктіріп әлденәрсе өкірді. Кәдімгі шабынған бұқаның өкіргеніне ұқсас. Кейде бураның айбат шеккеніндегі шамырқанған үніне үйлес. «Ұң — ң, ұ — ұ — ң — ң...» Қарлығыңқы, құмығыңқы, шолақ. Бірақ дамылсыз. Біртін — біртін зорая түсетіндей.

	Жаңағы маралдың сұлбасы ізім — ғайым.

	Сәт сайын күн сүйемдеп көтеріліп, дүние жасана керіледі. Жасанған әлемді айбынды үн алып барады.

	Бұл — Қаражалдың аң патшасы екені қаперінен шықпай, төңірегін тітіренте ақырғаны. Әдеттегіден төтенше беймазданатыны — мияты жоқ жалғанның опасыздығын айқын ұғынды. Бес күндік ғұмырдың бәрі бәтуасыз, тағдырдың бұлтармас ақиқаты — баянсыздық екенін хайуандық түйсігімен топшылағанда, онысыз да запыран бөккен өзегі удай ашып жөнеледі. Бірақ, жігері майырылатындай түйткілге түтілгенімен, тірі тұрып, табаны күректей он екі жыл дәуірін жүргізген отанына бәзбіреулердің иелік етуіне мұрсат берер емес.

	Кешегі сары бауыр мен алтын жағалдың азуы қабырғасын ырсита тілгенімен, бүгін ол бәтірлерді ту — талақай етіп, біржола көзін жоюға бекінген. Сондықтан шолпан туысымен өзін — өзі жаратып, айға әлденеше шапты. Байызы қашып, әлдебір жат өлкелік жанкештілерді жәукемдемей, тағат табар көрінбейді. Содан, өзегінен жалын ата дамылсыз ақырып, айдаладан айбаты мен қаһарын төгеді.

	Олардың бой салып ұзап кетпей, дәл іргесіне түнемелге қоңсылас жатқанын айбынының қайтқанындай ұғып, түнімен қорланды. Алпардағы кез келген хайуан Қаражалмен бетпе — бет тоқайласпақ түгілі, қарасын көрсетуден қаймығатын. Зау арланның қаптағайдай қайраты мен үрейді үйірер сұсы сонадайдан дәтіңді алады. Атан түйедей жабайы бұқаларды Қаражал жалғыз өзі жәукемдейтін. Енді, міне, қайдан шыққаны белгісіз, қос сәурік арыстан тұтқиылдан тап келді. Мақсаттары — мұның көзін жойып, бауырындағы баласы мен үрім — бұтағын өргізіп отырған қаншырларын иемденіп қалмақ. Айдынын асырған алпар — мекенін екібастан. Бұған тірі тұрып Қаражал көнсін бе?

	Оны дәл қазір жетелеп, қақпақылаған — осындай лап етіп тұтанып, өшін алмай өшпейтін алау өкірештігі.

	* * *

	...Сылаңның құрсағы қабырғасына жабысқанына үшінші тәулік. Аңшылыққа төселген әбден жырындыға айналса да, ауыздың салымы құрығаннан кейін, нәсібіне қарай ештеме ұшқаспайды екен. Бәрінен бұрын өзегі талып, шіңкілдей шыжбақтаған сарымықтарына ет бауыры езіліп барады. Қызыл өңештен ештеме өтпеген соң, сәл томпайған желінінің ұшы қатқан мейіздей қуарған да қалған. Ұзақты күнге сабылып ордасына оралғанда бауырын енді көтеріп жыбырлаған үрпекбастары омырауына кіреді. Қанша мейірін төгіп исінейін дегенімен, тамшыдай ақтық білінсеші. Таңдайларына талғажау етер ештеме тамбаған соң шөнжіктер қыңсылап жылай береді. Олардың аянышты үні шарасыз бейшараның жүйкесін қуырады. Содан соң амалсыз тағы кетеді. Қас қылғандай жалғыз мұның ғана емес, үйірдегі өңге қаншырлардың да тырнағына дәл осы жұмада дәнеңе ілінбеді. Өйткені, әр маусымның жағдайына орай, шөпқоректілер өрісін ауыстырып отыратын. Мынау сол талма тұстың өзі. Ми батпақты мекендейтін мысық тектестердің тағдырдың тезіне ұшырайтын кезі.

	Бұрлығып әлсіресе де, дәтке қуат етіп ілгері ұмтылды. Сырт айналған шуақты сәт қайта бұған бетін бұрмайтындай. Әйтсе де күйректік таныту — арыстан тұқымына жат. Несібесінің таусылмағанына сенімді. Тек аз ғана күндік сәтсіздік иектеген.

	Артық дыбыс шығармай жымып басады. Қамшының өріміндей арам еті жоқ жұмыр денесі кез келген сойқанға әзір, қыл бабында екенін білдіреді. Әрі сүйек пен буынының бәрі көк шыбықтай солқылдақ, қалай бұрса солай майысатын қалайыдай. Бұлшық еттері серпіліп кетсе, арқан бойындай жерге атып жіберетін әлеуетке ие. Бойында осынша құдыреті бола тұра басын сәл тұқыртып бұқпантайлап, айналаны көзінің астымен шолады. Кейде аузын болмашы ашып, алыстан тың алып іркіледі. Ондайда құлақтарының ұшы ішіне қарай майысады. Қап — қара танауына таман тұмсығына біткен селдір қылдың қайраттылығы сонша — ескен желге де дір етпейді. Сықсима жанары терең шүңіректен білінер — білінбес. Бірақ ол үнемі қызыл қоңыр бояуға малынады да тұрады.

	Қаңғалақтап, лақсаға ұшыраған оның көз қиығына бір қара ноқат шалынды. Заматында төсін жерге төсеп, майсаға бұқпантайлай берді. Асықпай бажайламақ. Тұтам сақалы желбіреген бөжбан. Ол жападан — жалғыз бұлай жүрмеуі тиіс. Табыннан айырылып қалуына себеп — не дімкәстігі, не алланың әдейі алжастырғаны.

	Жер бауырлап ілгері жылжыды. Үзеңгіні қағатын ши — қияқ Сылаңды жасырып — ақ бақты. Назарын сақалды мақұлықтан ажыратпаған қалпы жымып басады. Аралары сәт сайын қысқарды. Міне, құрық тастам жерден, құмырсқаның илеуінің тасасынан баспалай қарады. Соңғы мәрте жағдайды мұқият екшемек. Содан кейін оқша атылмақ.

	Не сиыр емес, не жылқыға ұқсамайтын тағы бір әбілеттің таянғанын аңдады ма, бұл жаққа қос құлағын едірейте үңілді. Мұнысы — туа бітті сақтығы. Әйтпесе, қауіпті дәл өкпе тұсынан күте қоймаған.

	* * *

	Арыстан атаулының ерекшелігі — атамекенін басқа аймаққа айырбастамайды. Әлімжеттік жасап, бөгде жымды дәргейіне қаратып алуы әбден мүмкін. Ал қарау пиғылдағы басқыншыларға әлі жеткенше тойтарыс беріп бағады.

	Қаражал бір кезде өзі де майдан алаңына шығып, қызыл жоса болып төбелескенін қаперлемеді. Өгізге туған күн бұзауға да туып, қияметтің құламасына таянғанын аңдамады. Әлі де қарақан басын сол өңірге әмірін жүргізген әлеуетті күш ретінде сезінді. Қара күш пен алты қарыс азу мына дүниені тітірентіп, тірі тұрғанында ешкім қарсы келмейтіндей. Өйткені жымындағы алпауыттарынан бірде — біреуі бұған көзін алартқан емес. Қыршынынан қиылған олжаға бұл бас қоймай, ешқайсысы батылы барып қомағайлықпен аранын ашпайды. Енді бағының шын тайғаны ма, әлде ат шаптырымнан білінетін айбыны қайтқаны ма, қаңғыбас екеудің тайынбай атырылғаны осыны аңғартады.

	...Кеше үшеуі сілесі қата ұзақ шайқасты. Қаражал бірін шаптан алып көтеріп, айналдыра лақтырып жіберсе, әлгінде допша домалап кеткен екіншісі тарпа бас салады. Оны желкеден бүріп, жеті насырын жерге кіргізуге таянғанда, қатер қайта өзіне төнеді. Астындағы сары бауырды сілки нығарлап мейлінше тұқшитады да, алтын жағалға атырылады. Артқы қос аяққа тұрып, төс түйістіре келіп қалған оны түйе табанымен жақтан қонжитады. Тегеурінді жұдырықтың сойқанына шыдамай, ол құйын көтерген жалшының далбайындай шыр көбелек айналады.

	Осы аралықта мойыны үзіле жаздаған сары бауыр есін жиып, бұған өлермендікпен, өшпенділікпен ұмтылады. Бұл жолы қарсыласы ұзағырақ тіресіп, апандай ауызды денеге дарытпай тірмізіктенді. Сол заматта Қаражалдың шоқтығына бір әбілет жабыса кетті. Тырнақтың шеңгелі мен теседей тістің сойынан қашып, қос аяғына түрегеп тұрған арыслан сырт айналды. Бірақ қабырғасын түрендей тегеурінді әлеует сойды да тастады. Дыз етіп болымсыз ғана жанына батқаны болмаса, бәлендей ауырсынбады. Шамырқанған ашу буып, қарсы алдындағы сары бауырдың көзін ала сояу тырнақты салған. Қате тиіп, көзге дарымай, езуін айырып жіберді. Қан бұрқ ете қалды. Жанына батты ма, ол қашқалақтап, босаңдық танытты.

	Әйткенмен, айқұлақтанған алтын жағал тағы да төпеп, ұрымтал тұстан таянған — тын. Қаражал атырылып аспанға шапшып, осы мәуіртте құйындатып тура астына дөп келген дұшпанның желкесіне міне кетті. Арандай ашылған ауыз алқымнан алды. Қаңғыбастың мойыны бұрылмай, балпанақтай аяқ — қолмен тебінумен, тырбанумен ғана шектелді. Енді болмағанда әуселесі тынып — ақ еді. Сары бауыр есіріктенген күйі кеп, Қаражалдың тақыр шабына тісті көміп жіберді. Амалсыз табанында жұмарлағанын жібере сап, мына жанкештінің жуан желкесінен бүріп, әп дегенше әңгелек қақтырды.

	Жаны мұрнының ұшына тақалған алтын жағал босанысымен жалма — жан лаға безді. Мұны сезген сары бауыр бастапқыдай мадиықсынбай, қаша соғысты. Енді ашынған арысланның уысына іліксе тірі шықпайтынын білді. Сосын суси сытылып, табанын жалтыратқан сыңарының соңынан құйын — перен жүйтки жөнелді.

	Әбден сілікпеге айналған кәрі сүйек соңынан түре қуғанымен, жете алмады. Бір — екі арбаңдап жүгірді, онысынан дәнеңе өнбеді. Өкпесі қағып, шабысы бәсеңдей берді. Сосын, «осы беттеріңмен енді қайтып оралмассыңдар» деген ойға малданып, өзін қысауды доғарды.

	Ілгерінді — кейінді кетіп, тілі салақтаған күйі жымына оралды. Бірақ жаны қарақанға таянғанда өзіне болыспаған кіндіктестеріне не қаншырларға кінә таға алмады. Өйткені онда өкпе — наз айтар түйсік жоқ еді. Ал күншіл ағайынның айқасқа әдейі араласпай қоюға ақылы жетті. Қаражалдан құтылса, оп — оңай жымды өздері басып қалатындай, алпарды өздеріне қарататындай топшылады.

	Әйтсе де ұрғашылардың көкейінде қандай ой жатқанын олар да бажайлауға дәрменсіз...

	Сылаңның бүгінгі әккілігі дәл әдеттегідей, айнымай қайталанды. Жер астынан шыққандай атырылып барып, бөжбанды алқымнан ала омақаса құлады. Азуы діттеген қыл тамаққа ілінді. Енді жаны барда одан айырыла қоймас. Қожыр неменің ышқына тұяғын сермегенімен, тұрып кетуге дәрмені шамалы. Танауы пыс — пыс етіп, жандалбас бұлқынады. Бір сәт үні көмекейінен үздіге шығып, бақырып жіберді. Көзі шатынап, дүние айналып жүре берді.

	Қаншыр шойындай басын жұлқа шайқағаны сол еді, сиыр тектес мақұлықтың көмекейімен қоса кеңірдегін суырып алды. Асығыс қарбытып асады.

	Дәл жанынан қарауытқан бірдеме зу етіп өтіп, ысылдаған дыбыс білінді. Қанның иісін көкте жүріп, отыз шақырымдай ауқымнан сезетін тазқара екенін ту сыртымен аңғарды. Ол құрық тастам жерге қонды. Ізінше екіншісі, үшіншісі қанатын туырылықтай жайып, сорғалап түсіп жатыр. Әп — сәтте қарақұрымға айналып, төңіректі даңғаза шуға ұластырды.

	Қанаттылардың ар жағын алып қорқау қасқырлар иектеді. Әудем жердегі жыныстың арасынан шибөрі құлағын қалқайта назар тігіп, дәміл — дәміл езуін жалады. Әуеде қалықтап иә қонарын, иә қонбасын білмей сарпылтақ жүр. Сонадайдан өңкілдей шауып арыстанның жініккен жымы келіп қалды. Олар жолындағы тазқараны шабуылдай тапап, ауаны арс — арс қабады. Қанаты далбақтап арам құс сәл көтеріліп, біржола ұшып кетпей, құлқынның құлына оп — оңай айналады.

	Алпауыттың дыбысы білінісімен — ақ қорқаулар құйрығын борбайына қысып, безе жөнелген. Алайда олар да шыбын — шіркей жоғалмай, әудем жер ұзап барып, соңына қарайлаған.

	Әшейінде бір жымның ішіндегі тату — тәтті арыстандар әп — сәтте өзгерді. Өлексеге көзі қызыққан немелер арс — арс, ыр — ыр етіп бір — бірімен шайнасып қалады. Қаражал ешкімді жолатқысы жоқ. Бірақ Сылаңды қуаламады. Жас қаншыр талай мастықтың уытына бөлегені жадында. Әйткенмен, анталаған топтың адуындылығынан ба, әлде «осы жегенімді бойыма сіңірсем жетеді» деді ме, бәлкім, қорғансыз саршаларына алаңдады ма, құйымыр ұрғашы ақырын жылыстап, олжадан қағыла берді.

	Арыстан абалақ сияқты ін қазбайды. Сарыұлпалары да өздері мекен еткен жыныста жықпыл — жықпылда жүре береді. Енді Сылаң кішкентай бөбектеріне асықты. Қапияда олардың үстінен ұзыннан өші бар қорқаулар дөп түссе, жеп кетеді. Қысқадан кегі бар енекелер ұшырасса, дағарадай мүйіздеріне іліп, тонна салмағымен жермен — жексен таптайды да жөнейді.

	Домаланған сарымықтарына қарай жүдемдете жүрді. Білінер — білінбес желінінің ұшындағы мейіздей қатқан бөбешігі де дертіп, тыз — тыз ететіндей.

	* * *

	Қаражалдың дәуірін жүргізгеніне тура он екі жыл. Оның әдеттегі арыстаннан айырмашылығы ұсқынында. Қазандай басы бітеу мойнымен жалғасып, жайылған алашадай кең омырауға ұласады. Атанның жілігіндей жуан сүйектері пошымын тым айбаттандырып көрсетеді. Арбиған шықшытын айнала көмкерген құж — құж жал мен шуда башпайына дейін салбырайды. Одан ары қарай төсті бойлай ұйысқан жабағы жүн бауырды тарта үрпіні қапқан. Ал қарақұстан ала басталған жал шоқтығына дейін барып, тақыр қолтықты қуалай салпыңқы төске құлаған. Және әдеттегіге ұқсамай қап — қара боп біткен. Көрген көзге бірден тап салар білеу — білеу тықыр денесі жездей қызыл. Қолмен сызғандай қара жолақ шоқтықтан тарта омыртқаның үстімен жүріп, құйымшақты баса құйрыққа ұласқан. Иірленген құйрығының ұшында бір шоқ қап — қара қылы бар.

	Кепердей аузы салпиып, арбиған тұрқы анадайдан ақылыңнан алжастырады. Алп — алп басқан жүрісі қарадай үрейіңді ұшырады.

	Маң даланы мысымен иліктірген қаһармандық ұрғашы атаулының құмарлық құртын қоздыратын. Әрі кескінінде оспадар оқшаулық қана емес, бойында дүлей қара күштің отаны бар. Шаңырақ мүйіз енекені азуына ілінсе дедек қақтыратын. Ағаштың үстінен пілге секіріп, таудай мақұлықтың құламайынша жотасынан түспейтін. Ақыры алып тынатын.

	Осындай әлеуетті Қаражал отызға тарта қаншырды емін — еркін жайлап, мамыражай күй кешіп жатты. Соңғы жылдары алпарының аумағын белгілеп, саритынды шығарды. Оған дейін мұндай қылығы жоқ еді. Кім келсе де жайратып тастап қарап тұратын. Қашып құтылғандары қайта бұл жаққа аттап баспайтын.

	Қағанаттағы осы қағида кешеден бері бұзылды. Шырқын алып, қаңғыбас қос арыстан тап болды. Әптігін басып, таңын айырмаса іргеден ауалай ысылдап, зықысын қашырды.

	— Ұң — ң! Ар — р! — Ашулы қалпы қос бүйірі соға ырылдай айбат шекті. Айбаттанатын, қатуланатын уақыт туғандай. Ең қатерлі жыртқыш — адамнан да, оның қолы жасаған құбыжық темірден де кезінде селт етпеген.

	...Сол күні әдеттегісінен жайырақ, майсадан бауырын көтерген. Мамыражай төгілген шуаққа малшынып, марғау қалпы балпаң — балпаң етеді. Мынау хайуанның неше атасы кездесетін таңғажайып аймақта арыстан үшін бір бағытты көздеп жүру — күнә. Аяғын қалай көссе де өз еркі, қалай алшаңдаймын десе де жарасымды.

	Сондай қаперсіз қалпы қалың жыныстан шыға келген, көзінің қиығына кездейсоқ «дүние» ілікті. Өмірі көрмеген бәлесі. Арбиған қорап. Ішінде әлденәрсе қозғалатындай. Таңырқаған қалпы маңқиып қарап тұрды. Өйткені көзін ашқалы бұл тайынатын, именетін нәрсені көрген жоқ. Білмейді. Әрі — беріден кейін қорқу, үрейлену сезімін басынан ешқашан өткермеген. Туғаннан тәуелсіз.

	Енді сол тәуелсіздігіне бүгінде көлеңке түскендей.

	Өзіне қарсы беймәлім екеу келе жатты. Аршындай желеді. Онша ұйыса бітпеген селдір шудалары мен жалы өмірдің әлі ыдығы мен қыдығын біле қоймаған албырт екендерін аңғартады. Әйткенмен, дүниеқоңыздыққа ұрынғандықтан, балғындығы ызбарлы мысаның астында қалған. Құйрықтарын шиыршықтап, енді шоқыта жөнелді.

	Бұлардың кешегі алтын жағал мен сары бауыр екенін арыслан тап басып таныды. Ызадан жанары қызыл күрең реңге боялып, пілдей тұлғасына жараспайтын сығыр көзіндегі тарыдай қарашықтары болмашы ноқаттанады.

	Қаражал оларға күндей күркіреп, қарсы атырылды. Соңынан бір — екі қаншыр да қосарлана шапты. Келе алдындағы қаңғыбас арыстанмен шайнаса кетті. Бірақ азу тісі оның денесіне еркін дарымай, тікесінен тік тұрған екеуі дүрдиген табандарымен жақтарынан салып — салып жіберісті. Сосын екпіндерімен екі жаққа жаңқаша қаңғалақ қақты. Қаражал орнынан оңшалып, көтерілем дегенше қаңғыбастың екіншісі тау құлатарлық екпінмен үстіне қонжиды. Сол заматта бастапқы ілініскен бұла да бұған қайта атылды. Ендігі пәрмені перен еді. Азу тісті дәрмені шамалы, шарасы аз Қаражалдың алқымына көміп жіберіп, әлжуаз жер — талма тұстың тамырын үзе бұтарлата сығымдады. Арыстанның аузында, түрікпеннің түбінде деген осы. Шыбын жаны шырқырап, бір демде әлдеқайдағы сөлкекпайлардың қанжығасына Қаражал басы байланып кете барды.

	Әп — сәтте қуаты тасыған балғындар кергіге ала жөнелді. Мұны көрген қаншырлардың пәрмені басылып, шоқақтай шапқанымен шындап бой сала қойған жоқ. Үйме — жүйме үшеудің қасынан арс — арс етіп ауаны қауып, өте шықты. Сойы тістің әлінен шабы айырылған арыстарына жәрдемдесуге құлықсыздық танытты. Қыңсылап жер тарпып, айналсоқтап жүріп алды.

	Бұл заматта арысланның талыс терісі қанжар азудың қидасына әбден түскен еді.

	Арыстан болмысының табиғаты ұғымға жат. Махаббат маусымында ғана болмаса, еркек кіндіктілері өз беттерінше оқшау тұрмыс кешеді. Ал қаншырлары шөнжіктерімен бөлек күнелтеді. Әйткенмен, іргелері онша алыста болмайды. Қаншырлар сарымығын да, арланын да асырайды. Ұрғашылар тобы аңсақ. Ұзақты күнге соңына түсіп бір нәрсені құлатса, жылы — жұмсаққа ерні тиер — тиместе еркегі езуінен жырып әкетіп бара жатады. Жалпы кез келгені әлденені бас салса, басқалары сау етіп жетіп келеді. Жай келмей, тапқан олжасын ханталапай жасайды. Мұндайда шудасы башпайына салбыраған дөкірлерінің дайын асқа тік қасық танытатын ожар мінезі анық көрінеді. Өздері аңшылыққа епсіз.

	Көздеріне қан құйылып, шыбығы сыздайтын жөйіттердің қарақан басын қатерге тігетін кезі де қыркүйегінің асқынған шағында. Олар басқа жымнан, жат аумақтан ішін тарта өңкілдеп жетеді. Сезім иектейтін сәуір не бағын жандырады, не біржола сағын сындырады. Кейде қыршынынан қияды. Ал мына екеуінің тасы өрге домалады, ми батпақ алпардағы арыстан патшалығының билігі емін — еркін тиді.

	Қаңғыбас сәуріктер ұйысқан жымның шақ — шәлекейін шығарып, ұрғашысына қарамай, ығына көнбегендердің бәрін талады. Еркек кіндіктілерді екібастан өлтіріп, өлтірмегенін тентіретіп, құйтақандай саршаларды желкеден бүріп лақтыра берді. Қайткенде де Қаражалдан тұяқ қалдырмауға бейіл. Сәл буыны бекігендері ащы тырнақтың шеңгеліне ілінгілері келмей, өздері қашып жоғалды.

	Қорқау мен енекеден сарымығын жанын сала қорғаштаған Сылаң мына екеуінің азуынан арашаламады. Бауырын енді көтерген мысықтай немелерді қаныпезерлер белуарынан қақ бөлгенде де қыңқ демеді. Қайта көңілдің құртын қаңғыбастарға бастырып алғысы келгендей, ыр — р етіп аша тісін ақситты. Бірақ бұл айбат шегіп ырылдау емес еді. Көлгірсуге көбірек ұқсайды.

	Дәл осындай табансыздық қылықты өңге қаншырлар да айнытпай танытты. Атамекенін тастап босып кеткен шөнжіктеріне қабырғалары қайысар емес. Олардың қандай күйге ұшырайтындары, екі жасқа дейін өз беттерінше тамақ тауып жей алмайтындары енелерінің қаперіне кірмейді.

	Бөбектердің дені 4 — 5 айлық. Бөгде жымның жөйіттеріне тап келіп, қыршынынан қиылар. Не қаңғып жүріп жетіліп, басқа бір аумақтағы арыстанның жымына дәл мына екеуі сияқты тұтқиылдан шабуыл жасап, иелік етер. Ендігі тағдыр пешенеге жазғанын көрсетеді. Қаншырдың аналық махаббаты осы жерден үзілді. Арыслан — құмның, қаншыр — жымның иесі еді. Енді бәденіне кімнің баласы байланса — соған өбектейді. Ол Қаражал емес, алтын жағалдың ұрпағы болуы әбден мүмкін.

	* * *

	Әудем жерде тазқаралардың сұңқылы естіледі. Оларға арс — арс етіп қорқаулар айбат шегеді. Шамына тигендіктен бе, тіпті тырағайлатып тұра кеп қуады. Әккі жырындылар алдыра қоймайды. Қанатын сабалап әуеге көтеріледі де, қан — жынды қимаған құлқын қайта жерге тартады. Қатер де табанның астында. Сонда да қабаттасып, өлімші немелер өлексеге ұмтылады.

	Біраздан соң арбиған сүйек пен тоқымдай ғана қара қиынды қалды. Оған жымып басып шибөрі таянды.

	...Айналаны батар күннің шапағына бөлеген қызыліңір иектеді.

	Алыстан арыстан ақырды. Алтын жағалдың үні сыңайлы. Енді оның дәуірі қанша уақытқа созылатыны бір алланың қолында. Бәлкім, босып кеткен Қаражалдың ұрпағы күндердің күнінде өз жымын келімсектерден қайта қайырар...

	Әлдеқайдан сарымық қыңсылады. Бауырын жерден енді көтерген бейшара пана іздейді.

	Оның үні қорқаулардың құлағына талып жетті.

	Шөнжіктің шарасыз халіне мойын бұрар Сылаңның сиқы жоқ еді...

	2008 жылғы наурыз





ӘУЛЕТ




	Тарс — тұрс атылған мылтық үнінен оянған Ерназар алғашында ештеңенің байыбына бара алмады. Абдырап, үстіне жамылған түлкі ішігін біресе төмен ысырады да, біресе қымтана басына тартады.

	Үрейін алып, айқай — шу қоюлана берді. Жүрегін бекемдендіріп, орнынан атылып барып мылтыққа ұмтылды. «Асабиәкімді» қапсыра ұстап, басына тымағын киді. Ішінен өзін сабырға шақырмақ болады. Бірақ қайдан, құты қашып — ақ кеткен.

	Кенет өне бойын түршіктіріп, киіз есік далп етіп ашылды. Қаруын жалма — жан кезене қалды. Абұйыр болғанда бәйбішесі екен. Екі көзі боталап, басына түскен кәріпшілікті анық аңғартады.

	— Келді, келді! Мылтығыңды тасташы! — Иегі кемсеңдеп, әзер сөйледі. — Қару көрсе одан сайын қаһарланып, бір бәлеге ұшыратар.

	Өңі үрейден бе, ашудан ба сазарып, Ерназар ләм демеді. Жанына жақындаған Күмісайдың қолына мылтығын тастай берді. Сарыауыз оның әрі нәзік, әрі дірілдеген білегіне дес бермей, жерге топ етті. Әйткенмен, әйел ылдым — жылдым қозғалып, қаруды жасырып үлгерді.

	Мылтық тағы да атылды. Шабалана үрген ит қаңқылдап ала жөнелді. Қалғандары бір — екі мәңк — мәңк етті де, тайсақтап шыға бастады.

	«Дыр — р» деген әлдекімнің еркінсіген үні киіз үйдегілерге айқын естілді.

	— Осында шығар қандыбалақтардың арланы!

	Сөз саптағандарына қарағанда құдайдан да қаймығар емес, халықты топалаң тигендей ететін сыңайлары байқалады. Ар жағындағы жәреукелері тағы да оған жамап, бірдеңелерді бықсытып жатыр.

	Киіз есік сырылып, ең бірінші саңылаудан мылтықтың ұңғысы ішке енді. Жартылай түріліп, сары мұрт пен бақшиған қос көк көз көрінді. Сосын бөгделер именбей сау етіп, үйге ошарыла енді. Әй — шайға қарамай, отағасын бас салып байламақ ниетте жүр. Араларында шырқыраған жалғыз жаулықты. Әлдекімдерден жәрдем сұрап, алу — далуы шығыпты. Әр солдаттың аяғына бір жығылады.

	Әйткенмен, онысына қарайтын бірде — біреуі жоқ. Қайта «сен тұр, мен атайынның» білеуіттері күйеуінің жағасынан ұстап, алқымынан сығымдай қысқысы бар. Оған алпамсадай Ерназар иліктірмей, кез келгенін шырқ үйіреді.

	Әттең, қапыда қолға түсті ғой.

	Ту сыртынан әлдекім мылтықтың дүмімен қақ шүйдеден қайқайтқаны...

	Ауылда ұлардай шулап қатын — қалаштар ғана қалды. Жаңағы жұртты қан жылатқан топ дабырлай сөйлесіп, ұзап барады.

	Салдырлаған арбаның үстінде Ерназар бар. Қол — аяғы маталған, үн шығаруға мұршасы жетер емес. Өзімен бірге ұлдарының да қозыдай көгенделгенінен бейхабар. Есі кіресілі — шығасылы, тіпті не халде екенін де сезбейді, құр қинала ыңырсиды.

	Сол кеткеннен Ерназарлар үшті — күйлі жоғалды. Араға табаны күректей бес жыл салып, ең кіші ұлы Дәуітқали елге оралды. Келе іздегені жастай қалған жары Сәлиман болатын. Бірақ жұбайы желегіне оранып отыра бермей, Қапал жақта тұратын саудагер бір татардың етегінен ұстапты. Дәуітқалидан тапқан баласын енесіне тастаған. Әйткенмен, тағдыр оны да көруге жазбады. Жасқа жетпей нәресте әжесінің етегінде ораулы күйі шетінепті.

	Шешесі Күмісай осы бес жыл ішінде қатты азған. Әрине, ері мен төрт ұлының татасын тартпай қоймады. Жалпы тұрмыстары да баяғыдай емес, нашарлаған. Жеңгелері де тірліктің ауанымен өмірдің қилы — қилы арнасына түсіпті. Тек үлкен жеңгесі шешесінің қасында отырып қалыпты. Осыны көргенде Дәуітқалидың көңілі құлазып, көкірегіне өксік тығылды.

	Ауылда біраз мең — зең күй кешіп жүрді де, оқыстан атқа қонды. Көкқия тауын асып, Суықсайға жетті. Сәлиманды алған татардың үйін сол жерден тапты. Ері алпысты алқымдаған шал екен, біраз ойлана іркіліп:

	— Қарағым, тағдыр салды, біз көндік. Жазғыра көрме, дәм солай шығар. Алам десең, әне әйелің. Мен сендердің жолдарыңа тұрмай — ақ қояйын, — деді

	байыптылықпен. Әйткенмен, аракідік шақша ұстаған саусақтарының дірілдегенінен ішінің алай — түлей екенін сезесің. Ал Сәлиман болса, емшектегі нәрестесін емізген қалпы, аулақтау жерде тілсіз егілді. Жанарынан саулаған жас тырс — тырс етіп кебісіне тамады. Дәуітқалидың жүзіне тура қарап, сәлемдесе де алмады. Жан — әлемі езіліп барады.

	— Мен малдарды жайғайын.

	Отағасы сыртқа беттеді. Оның әдейі сылтауратып шығып бара жатқанын екеуі әбден түсінді. Әйткенмен, ол кетсе де сөзді неден бастарын білмей, оңаша қалған екеуі де қипыжықтай берді. Бір кезде барып Дәуітқали:

	— Менімен бірге жүресің бе? — деді Сәлиманың жүзіне бажайлай қарап. Ажары тайып, сұңғақ бойынан шүкиттей қалыпты. Әсіресе жанға бататыны — от ойнап тұратын сәулім келбетінің сиықсызданғаны.

	— Бата бұзған барқадар таппайды. — Келіншек тереңінен бір күрсінді. Сосын екі көзі жер шұқыған қалпы сөзін жалғады. — Сенің отбасыңды тастап, самайына ақ түсіп, саркідір тартқан адамның етегінен ұстағаныма кешір. Дегенмен, көшебелі жанның қолына тап келіппін. Бірақ күллі жасауыммен қыздай ұзатылған саған қайдан жетсін!

	Басын жерден көтермеген күйі ағыл — тегіл жылай отырып, ұзақ — сонар әңгімесін ағытты. Ақыры Дәуітқалимен бірге арғы бетке кетуге келісімін берген. Дәуітқали да жүретін күнін, кездесетін жерін, уақытын шегелеп тұрып айтып еді.

	Алыс сапарға аттанатын сағат та соқты. Сәлиманның дегбірі қашып, қу жаны тызақтап, есік пен төрдің арасында әрі — бері жүгірді де қойды. Шалына бола жүрегі ауырмайды — ау, соңында бір жапырақ нәрестесі қалып барады. Дәміл — дәміл емізіп, күні бойы айналып — толғанумен болды. Көзінен жасы парлай жүріп, оны — мұнысын реттеді. Міне, міне, «кездесеміз» деп уағда байласқан уақыт таяды. Шынашақтай перзентінің астын құрғатып, алпыс екі тамыры ий отырып емізді. Ағыл — тегіл аққан жасы омырауын жуды. Сосын бөбегін бесігіне бөледі де, сыртқа ата жөнелді. Босағадан шыға бергенде — ақ, сәбиі жылаған. Үйден ұзаса да шырқыраған дауысы құлағынан безектеп тынар емес. Бір белден асты, баланың үні қайта үдей түскендей. Буыны босап, одан әрі жүруге дәрмені жетпеді. Бойын өзіне бағынбайтын күш билеп, кері бұрылды...

	* * *

	Қазақта әмеңгерлік қашаннан бары белгісіз. Арғы бетке барған соң анасының айтуымен әрі бұрынғы — соңғының жолымен Дәуітқали жеңгесі Әлишамен отасты. Алғаш келін болып түскенде ол кенже қайнысын «Шырақ» деп атаған. Ерлі — зайыпты ғұмыр кешсе де сонысынан танбай, «Шырақ» деді. Тек Әлиша бұрынғы ерінен де бала көтермеп еді. Қайнысымен қанша жыл тұрса да, пұшпағы қанамады. Құдайдың осы бір қатыгездігіне талай лағынет айтқан болар. Бірақ... бермесе шара бар ма?

	Бүкіл бір әулеттен жалғыз өзі қалғандықтан, ұрпақ сабақтастығының үзілу — үзілмеуі Дәуітқалиға тіреліп тұрды. Сосын тоқалдыққа Гүлжанды айттырған.

	Ол кезде Гүлжан небары он төртте ғана еді. Ал Дәуітқали 46 жасқа келген, ғұмырдың небір жақсылығын да, жамандығын да көрген — тұғын.

	Тәңірдің құлағына зары жетсе керек, тұңғыштары ұл болды. Есімін Мұхамеднәби қойды.

	Сондағы Әлишаның қуанышында шек жоқ еді. Жаңа туған шарананы айналып — толғанып, күллі күтімін өзі алды. Тоқалдың қолын жылы суға малып, қызындай әздектеді.

	Оның соңын ала Сәбетқали, Есімғали ныспылы ұлдары дүниеге келді.

	Туған жер төріне шақырмай қоймайды екен. Елуінші жылдардың соңында Дәуітқали атамекеніне оралды. Жай оралмады, сағынып, зарыға жетті. Мүдуәр жаны атақонысты көріп, әлдеқашан дүниеден өткен әкесімен, бауырларымен табысқандай күйде жүрді.

	Бірақ бұл жақтың заңы мен оның тірлігі үйлесе бермеді. Үйлеспейтіні — екі жұбайының барлығы. Әйткенмен, өңшең көнекөз қазақтың ортасы ғой, ешкім тектемеді.

	* * *

	Гүлжан келін боп түскенінде енесі марқұм бақи дүниеге қайтқан екен. Күндесі ене орнына ене болды. Оң босағада білмеген көп нәрсені осы кісінің өзінен үйренді.

	Бұл күнде ортақ он бір қарғалары бар. Құдайдың бергені ғой, соңғы төртеуін Гүлжан егізден туды. Бұл — «бала — ай» деп көксеген Дәуітқалидың пейіліне, Әлишаның мойнына бұршақ салып кенезесі кебе жаратушыдан сұраған ниетіне қарай болса керек.

	Отағалары 1976 жылы 73 жасында дүниеден өтті.

	Гүлжан әлі күнге өз балаларын «менікі» деп айтып көрген емес. Бәрін «құдайдың бергені, апамдікі» деп үлкен кісіге сілтейді.

	Балалары да әжелерін шешелерінің қолына тигізбей, бірінен соң бірі үйлеріне алып кетіп жатады.

	* * *

	...Бет — аузын сала — сала әжім басқан кейуана қолына кішкентай нәрестені алып, әлдилеп отырды. Басырқап кеткен баяғының тәмсіл бесік жыры. Естіген сайын ындының құрып, құлағыңды тоса түсесің.

	Бұл — Әлиша еді, жасы 98 — де.

	— Әже, денсаулығыңыз мықты ма? Хал — ахуалыңыз қалай? — деді кейуанаға қуақы көршісі Қалмырза, «күлсең кәріге күл» дегенді шырға етіп тартып.

	— Шүкір, шүкір. — Орнынан қозғалып қойды. — Кім деген баласың? — деді құлағын тосып.

	— Бұл жердікі емеспін. — Одан сайын екі езуі екі құлағына жетіп, ыржияды.

	— Ә — ә, сөздің аялғысы болған соң сұрап жатқаным ғой. — Сөйдеді де демде монтаны қалпына түсті.

	Дастархан жасалды. Ақар — шақар балалар дөңгелек жозыны айнала қоршап, жапа — тармағай жайғасқан. Бұлар — қарияның немерелері, арасында шөберелері де бар.

	— Құдайдың берген қызықтары ғой, Гүлжан болмаса мен бұлай отырамын ба? — деді қария қашанғы шүкірәна әдетіне басып.

	Соңғы жылдары кәрілік те жеңе бастаған. Құлағы ауыр естіп, жанары тайған. Жүргенде маңдайы жерге тие жаздайды, бүгіліп қалған.

	Соның алдында ғана Гүлжан сыртқа шығып кетіп еді. Енді қайта кіргенінде кейуана есіктің ашылғанын аңғарып, босаға жақтағы әлденәрсеге алданып бөгелген оған шұқшия қадалып:

	— Қай баласың? — деп сұрады оқшырая.

	— Гүлжанмын ғой, апа!

	Құлағы мүкістеу болған соң қаттырақ айқайлады.

	— Не дейді?..

	Дәл жанына келіп, жаңағы сөзін қайталады.

	— Ә — ә, кішкенеңнің бауы берік болсын!

	Құшақтап бетінен сүйіп жатыр. Осыдан бір ай бұрын жаңадан немере көріпті, сол есіне түсіп айтып отырғаны.

	— Әже, жаңа ғана осында жүрген адамды ұмытып, алжасқаныңыз қалай? — деді Қалмырза қуақыландырып.

	— Қайдан, көңіліңді қына, көзіңді торта басқаннан кейін шатаса береді екенсің. Бір жағынан жас та кеп қалды.

	Қолын кейістік білдіре бір сілтеді. «Бұл жалғаныңды қойшы» дегендей сыңай қалдырды.

	Енді бірқыдырым уақыттан кейін үшінші ұлы Әлишаны қол шанаға салып, көрші — көлеңді шақырған шекеге бата жасасын деп үйіне әкетіп бара жатты.

	Кейуананың жан — жағы шұрқыраған сәбидің дауысы еді.

	1992 жылғы сәуір





БАЛҚАЙМАҚ




	Ұзақты күнге мазасыз сартылдаған доңғалақтар үні үйреншікті болып кетті.

	Купеде екі әйел, аяғы ауыр жас келіншек және кішкене кыз төртеуі бірге келеді. Әбден мезі еткен ұзын сонар сапардан төзімдері таусылған қос жаулықты бастапқыда жол кысқартпақпен тіл қатысқан, енді әндем жараса қалыпты. Еріккеннен әр нәрсені бір айтып, алаңсыз әңгімені гөй — гөйлете түседі.

	Екеуі де Ташкентке кетіп барады екен. Бұл себеп араларын тіпті жақындастырып, одан сайын етенелікке жетеледі.

	Қалған жандардың түсер жері де басқа, көңілдері де жүдеу. Бұлар әпкелі — сіңлілі еді.

	Уақыт өткен сайын Алуаның тынысы тарылып, дем алуы ауырлады. Қашсаң да құтқармайтын толассыз «даңғаза» жүйкесін қажап, басын лықылдатып жіберді. Құрсағындағы нәресте де «әбден әбігерге салдың — ау» дегендей бүйірін бүлкілдетіп, тынымсыз қозғала бастады.

	Оның әшейіндегіден өзге, тосындау «әрекеті» жайсыз жағдайға ұшыратты. Тұла бойы ысып — суып, қапырықтан жанын қоярға сая таппай терледі. «Шіркін — ай, жаңбыр жауса ғой» деп тіледі.

	Мұның үстіне пойыз жүрегін шайқап, ебедейсіз теңселеді.

	Бұның бәрі көрінбей жатқан бөпеге әсерін тигізді. Онсыз да бұла тұмсаның айы — күні жетіп тұр еді.

	«Осының соңы қырсық қылғанда толғаққа ұласпаса...» деп, қорқа бастады.

	Төңірек тып — тыныш, әйелдер де үнсіз қалыпты. Сүреңсіз созылып бауырын кеңге жазған боз дала демін ішіне тарта әлденәрсені күтетіндей. Тек ештеңені елең етпестен доңғалақтар үні ғана толастамай, сартылдай жөңкуде.

	Төменгі сәкіде сұлқ түскен Алуаға мына әлем батып бара жатқан күннің қызыл жалқынына ұқсап, көз алдында біразға шейін тұрып алды. Көкжиек атаулы іңір қараңғылығына бір малынып, бір малынбай бұғынбақ ойнаған сыңай танытады.

	Ол өстіп басынан алақұйын сәттерді өткеруде. Сырт қарағанда бет әлпетінен қиналып, қынжылудың титтей де нышаны білінбейді. Өзімен — өзі оңаша қалып, жабыңқы ойға шомған жан сияқты.

	Шындығында, кіресілі — шығасылы есі бар еді. Шарасына мөлдір жас тұнған мұңлы жанарын қалт бөгеп, әлсін — әлсін жанындағыларға жәутең — жәутең жәрдем дәметкендей қарайды. Сөйтіп — ақ әл — дәрмені құрып, діңкелеп шаршады. Манағысы тіпті жайшылық екен, қазір мүлдем мүшкіл халге түсіп, беймаза күй кешуде. Бір беймәлім әбілет буындырып, талдырып, шымырлатып барады. Дүние қарауытты. Аспан айналып түсіп, басып қалардай. Тым қатерлі бір сәт, тыншу жоқ.

	Табаны удай ашып қоя берді.

	Сол минут бұл ортадан мүлде жырақ, қолдан келер ештеңесі жоқ, жалғыз қалған — тын. Бұған дейін де жапа шегіп, әрі мұңлы тіршілік кешкенін біреу білер, біреу білмес. Тағдырдың бұйрығына көнгелі қашан. Әттең, кей — кейде қатты құлазитыны бар. Тіпті тебірене сыр бөлісер құрбылары да жанында жоқ, ал енесі ше?.. Енесі адам екен деп қарамады ғой. Келінді енеге сыйдырмай, енені келінге «әй, кәпір» ғып қойған уақыт — ай. Сондықтан ба, тұңғиық ойға шомып, табиғатпен сырласу ғана мұның үлесіне тигені. «Дүйсен қайда жүр екен қазір? Бір — бірімізден жырақта тіршілік кешкелі бір айдың жүзі болыпты».

	...Оқыс қорыл, қорыл емес — ау, тұншыға зорға дем алған үн үрейлі естілді.

	Аяғы ауыр келіншектің жағдайы нашар екенін енді ғана аңғарған қос әйел абдырап қалды. «Жол соғып тастамаса игі еді» деген ой екеуінің де санасын шарпып өтті. Егделеуінің:

	— Жүгір, Жәмила, суық су әкел, — деуге ғана шамасы жетті. Өзі шалқасынан жатқан Алуаның басын сүйеп, көзінен аққан мөлдір жасты сүртті.

	Тұншығып кеткен екен, «у — уһ» деді бір аяғы көрде, бір аяғы жердегі келіншек қинала егіліп.

	— Тәте, қу жанды текке кинағанша, біржолата тыныштық бергені әлдеқайда артық еді ғой... — Айтуын айтса да бір көрген жат жаннан қысылғандай да.

	Қолында бір кесе суы бар Жәмила асығыс купеге енді.

	— Міне, Сақыпжамал апай, мұны енді не жасайсыз?.. — Абдырай сөйледі.

	Соңын ала жолсерік те ілесе келді. Көпті көрген кексе әйел екен, Алуаның ішін ұстап, алақаны мен білектерін уқалап, қолы қолына тимейді.

	— Мынау толғақ шығар, шамасы. Ойпырмай, жол үстінде... ең қиыны сол ғой... — Абдыраңқырап, үзік — үзік ойларын пышырата ортаға салды. — Келесі станса — Отар, оған дейін жарты сағат бар. Рациямен хабарлап, «Жедел жәрдем» шақыртайын. Ештеңесі ұмыт қалмасын, даярлап қойыңыздар! — деді де жылдамдата шығып бара жатты.

	Вагон ішін әрлі — берлі кезіп, өзін тор ішіндегі торғайдай сезінген Назым купесінің алдында адамдардың сапырылысып кеткенін кездейсоқ байқады. Соны аңдағаннан үрейден құйтақандай жүрегі бір аунап түсіп, жүгіре жөнелді. Бірдемеге үлгіре алмайтындай жылдамдата бас сұққан.

	Бұл кезде Алуа өзімен — өзі арпалысып жатты. Оның үстіне қасындағы әйелдер шошына төніп тұр.

	Бұрын мұндай сұмдықты көрмеген қыз көздері боталап:

	— Алуа, саған не болды?! — деп бақырып жіберді.

	Қапелімде үрейі ұшқан балаға көңіл аударған ешкім табыла қоймады.

	Әп — сәтте абыр — сабыр көбейіп, қым — қиғаш жүріс басталды. Пойыз да жер апшысын қуырған жылдамдығын бәсеңдетіп, «біз тағы бір стансаға келдік» дегендей ұз — а — ақ гудок берді.

	Алуа Сақыпжамалға әлсіз ғана:

	— Тәте, бізді Шымкентте көкем күтіп алмақшы, жеделхат салып едік. Соған сіңлімді өз қолыңызбен табыс етсеңіз. Жүгі де ауыр емес, бір шабаданы бар. Әйтпесе адасып кетуі де кәдік, — деді.

	Сөйлеп біткенше қара терге шомылып, әр сөзін үзіп — үзіп әрең айтты.

	— Жарайды, қарағым, қолдан келетін шаруа ғой. Ол үшін алаң болмағайсың.

	Доңғалақтар жер тістеп, стансаға жетіп тоқтады. Осыны аңдып тұрғандай, он үшінші вагонды бүйірлей келіп, «Жедел жәрдем» де тізгінін тартқан.

	Жанындағы қамқор адамдар Алуаны демеп, енді кеудесін көтергені сол еді, жолсерік бастаған екі дәрігер купеге енді. Тұмса келіншектің аяғын жер иіскетпей, зембілге салып, әне — міне дегенше, қызыл жолақты машинаның артқы есігінен кіргізіп те үлгерді.

	Жәмила бұл кезде үрейлене жылаған Назымды жұбатып, алдандырды. Станса басындағы мың сан дыбыстарға қосылып, ырыққа көнбеген кішкене қыздың даусы шырқырап шығады. Тұла бойыңды тітірентер ащы үн...

	Сақыпжамалға мына жарымжан бақытсыз бейшара өзінің туған қызындай көрінді.

	— Шырағым — ай, — дей берді елжіреп, басын құшып, — аман — есен қол — аяғыңды бауырыңа алсаң екен. Мұндай күйде адам ұзақ жолға шыға ма? Сау бол, қызым!

	— Рахмет, тәте! Есен болыңыз.

	«Жедел жәрдемнің» есігі жабылды да, орнынан асығыс қозғала берді. Көп ұзамай пойыз да «ал кеттік» дегендей, бір «ыңыранып» алып, жайымен жылжыды.

	* * *

	Дүйсен төртінші курстан кейін үш ай әскери жаттығуға жүретін болғандықтан, зайыбын сессияны тапсырысымен ауылға әкеп тастады.

	Сосын, ертеңінде — ақ Алматыға асығыс қайтқан. Түзде еркін көсілген киіктің лағындай ерке өскен қыз жат жерде жалғызсырады. Ешкімді танымайды. Анда — санда келіп — кеткені болмаса, Алуа бұрын ата — ененің қолында тұрған емес.

	Ұзақты күнге бір тыным көрмейді. Үйдің ішін сыпырып — сиырып, жуып — шаяды. Одан қалса, қайнылары мен үлкен кісілердің кір — қоңы дегендей, не керек, екі қолын алдына алып, бос отырған кезі жоқ. Енесі Күміс «Деміңді ала ғой, шырағым, шаршайсың» деудің орнына:

	— Е, жас емессің бе, өзіміз мұндай кезімізде ішімізге бала біткенін де білмеппіз. Қазіргілер алақанға салып әлпештегенді тәуір көреді, — дейді өз — өзінен кейіп, жақамай.

	«Бір қылығым ұнамай қалды ма?» деп, қуыстанды.

	Бұдан кейін «әне жерім, мына жерім» деп айтып көр. Алуа әйтеуір сыр бермеуге тырысты, не болса да ішінде. Ата — енесінің көңіліне кірбің түсірмейін деген ниетпен тырбанды да жүрді. Уайым жеді ме, бір аптаның ішінде азып кетті. Қаншалықты қалада туып — өскенімен құдайға қараған жан — тұғын. Бірақ соның бәрі Дүйсенді шексіз сүйгендіктен — тін. Оны жатса да, тұрса да жадынан шығармайды. Альбомды күніне бір ақтармаса, көңілі көншімейді. Бүгін де сөйткен. Енесі Күміс соны да көп көріп:

	— Әлі жыбыр — жыбыр етіп отырсың ба, атаң шөптен келетін уақыт таяды, дастархан жаса, — деді жаратпаған пішінмен. Алуа ләм деп тіл қатпады. Жылдам бәрін жинастырып, ас үйге жүгірді.

	Апасы «шай жаса» дегенімен, әлі самауыр да тұтанбапты Ақ самауырды сыртқа алып шығып, күлін қағып, су құйды. Сасқалақтап жүр, «атам шынымен келіп қалып, шөлдеп жеткенінде шай даяр болмаса ұят — ау» деген көкейінде үрейлі ой.

	Бұлай әбігерге түспей, суды токқа қояр еді, бірақ апасы шүйіркеніп ішпейді. Бірде балаңдау қылығы ыңғайсыз жағдайға душар етті. Күндегі әдетінше шеткерірек отырып, аққұман мен кесесін алып, сүт қатып енді құя бергені сол еді, апасы:

	— Қарағым, мына тоғыңның шайы шай емес, жылымшы татиды да тұрады, самауырға қайнатқаның дұрыс, — дегені бар емес пе. Алуаның аққұба өңі нарттай қызарды. Содан кейін оған жуымайды.

	Самауырға тамызық салып жатыр еді, жүрегі айнып, лоқсып, теріс айналды. Түсте зорлықпен ішкен тамағының бәрін құсып тастады. Жүрегіне бір запыран тығылады да тұрады. «Жерік асыңды көріп тұрып жемеген қандай жаман! Тегене толы қаймақтан бір кеседейін ішсе...» деп ойлады ішінен.

	«Бұл құпия сырымды апам біліп қойып, ұрсып жүрер...» дегендей, жан — жағын бір шолып өтті. Ол кісі көрінбеді, көрші үйге кетсе керек. Кілегейді ойлап аңсары ауа берді, еркінен тыс тылсым күш кілетке қарай тартады. Барды да тегенеден сүп — сүйір саусақтарымен іліп, ерніне апара берді. Асып — сасып жүріп жерге де, үстіне де тамызды. «Апам келіп қалар ма екен?» деп берекесі қашты. Әйтсе де құштар тағамына қолы бір жеткеніне разы. Сөйткенше болмай, арбаның салдыры да естілді. Іле:

	— Мұрат, қақпаны аш! — деген атасының дауысы да шықты.

	Кейде қайнысы дәл дарбазаға тақалғанда арбадан секіріп түсіп, жолшыбай ұшырасқан жолдастарына алданып қалатын еді. Шамасы, тағы да сөйтсе керек.

	Қарияның үні қатқылдау, шаршаған тәрізді.

	Алуаның төбесінен жай түскендей сілейіп қалды. Қорқыныштан дірілдеп барады. Кенет ат тұяғының дүбірі мен доңғалақтың тарсылы, оған қабат апасының атасына сөйлеген сөздері дәл құлағының түбінен күмбірлеп жетті. Енді ғана жас келіншекке жан біткендей шалт қозғалып, алжапқышының шалғайымен аузы мен қолын сүртті де, еденге тамған қаймақты обалсынса да аяғымен сүйкеп — сүйкеп өтті.

	Аттай тулаған жүрегі қалпына түскен секілді. Бірақ жасалмаған дастарханды есіне алғанда, болмашы қуанышы сап тыйылды. Бірден шкафқа жүгірді. Осыны күтіп тұрғандай апасы да сырттан сөйлей кірді.

	— Самаурын қайнаған ба, оты өшіп қалыпты ғой.

	— Қазір, — деді Алуа сасқалақтап, одан басқа аузына қапелімде сөз түспей. Сосын аққұманды қолына ала беріп, тысқа ұмтылды.

	Абұйыр болғанда апасы келінінің «ұрлығын» білмеді.

	Бұл күнді де осылай жерігі қанбаған күйі құмарлықпен батырды.

	Алуа күндегісінше бәріне төсек салып беріп, төргі өз бөлмесіне енген. Бөлме есіксіз болғандықтан пердені саңылау қалдырмай жапты да, қолына Күләштің кітабын алды. Өйткені әйел жанын әйел түсінеді емес пе? Алуа сезім пернелерін дәл тауып басатын өлеңдерді оқып, Дүйсенге деген сағынышын аз да болса сейілтетін. Енді — енді жыр әлемінің ішіне еніп, құныға бас қойғанында атасы ыңыранып бір аунап түсті де:

	— Балам, түн ұзаққа шамды жағып қоясың. Ақша кетеді ғой, — деді. Бұл сөз жәй айтылса да, Алуаның жүрегіне шаншудай қадалды. Жеймін деп аузына апара берген тәттісін әлдекім күш көрсете тартып алғандай әсер етті. Үн — түнсіз барып шамды сөндірді де, төсегіне құлады. Содан кейін ал кеп жыла, қояйын десе ырқына көнбей мөлдір тамшылар саулай берді. Жас балаша ара — арасында өксіп — өксіп алады. «Апамдар естіп қоймасыншы» деп басын көрпемен тұмшалады. Кімге ренжіп жылап жатқанын өзі де білмейді. Атасы мен апасына қылаудай кінә артпақ емес. Ол кісілердің түйсік — түсінігі, мінез — құлқы солай болса, не шара... қалай өзгертпек? Тек жалғыз тілейтіні — Дүйсені. Тезірек келіп, Алматыға әкетсе...

	Күні бойы қысатын ұйқы қашып — ақ кетіпті. Әлгіндегі жылап, өксігін басқаннан бері де біраз мезет өтті. Кірпіктері айқассашы. Мұндайда ой да жүйрік, әр саққа жетелейді. Нені қиялдап, нені елестетпеді... Бір кезде талмаусырап барып көзі ілінді.

	Кенет шырт ұйқысынан шошып оянды. Түннің қай мезгілі екені де белгісіз. Тек танаулардың бірқалыпты пысылы естіледі.

	Алуаның тілі аузына сыймай барады. Шөл дейін десе, оған ұқсамайтын тәрізді. Әйтеуір көкірегін өзі де білмейтін аңқасы кепкен құштарлық билеген. Еріксіз долы күштің жетегіне ере берді. Орнынан түрегеліп, халатын киді де, сыртқа беттеді. Әншейінде күңгірттеу жермен жалғыз жүруге қорқатын бәтір тастай қараңғы түннің құшағына еніп барады. «Осы менің түсім емес пе?» деп те ойлап қояды. Алдынан құйрығын бұлғаңдатып Саққұлақ шықты. Аузы ырсиып ашылып, тілі салақтап тұр. Нан дәмететін сықылды. Шыр көбелек айналып, еркелейді. Мұндағы ең бір жақын, өзіне оң қабағымен қарайтын осы сары ит қана.

	— Жат, жата ғой, Саққұлақ, — деді де Алуа кілеттің есігіне таяды. Сол — ақ екен, жаңағы жетелеп келген шырақ — үміт дүлей желдің өтіне шыдамай сөнді де қалды. Маңдайын тасқа соққандай болып, қазандай қара құлыпқа тірелді. Сонда барып бал қаймаққа деген құштарлықтың шырт ұйқысынан оятып алып келгенін білді. Бірақ бұл жолы өзін — өзі жігерлендіріп жыламады. Бойы тоңазығандай дір — дір етеді. Аспанға қарады, жұлдыздар сирей бастапты. Екі иіні салбырап үйге кірді. Ал қане, ұйқысы келсеші. Таңсәрінің алғашқы әтештері шақыра бастады. Бір кезде жаздың тұтамдай қысқа түні сейіліп, жерге әбден жарық түсті. Сол кезде атасы:

	— Кемпір — ей, кемпір, тұр! Таң әлдеқашан атыпты, жай қалдық! — деді өзі де түрегеліп жатып.

	— Тағы да қара басты ма? Табын өріске кетіп қалмаса игі еді, — деп апасы сөйлей жүріп, киіне бастады. Үнінде кейістік бар.

	Алуа перденің саңылауынан бәрін көріп жатыр. Күміс жастығын көтерді де, астынан бір бума кілтті шылдырлата суырып алды. Сөйтті де сыртқа беттеді. Бөлме ішінде қайтадан тыныштық орнады.

	Осы екі арада кірпігі ілініпті. Апасы оятқанда барып көзін ашты.

	— Түнімен кітап оқып, кеш жатасың да, таңертең тұрмайсың. — Бұған тепсіне қадалды. Сосын, — сағат алты, атаңдар шөпке кетеді, шай демде, — деді шығып бара жатып.

	«Шынымен ұяттау болған екен» деп асығыс иығына желбегейін ілді де, шашын тарады. Тездетіп жуынып, дастархан мәзіріне кірісті.

	Атасы мен Мұрат кеткеннен кейін үйді жинастырып, далаға қайта шыққанда кілеттен сүт машинасының бірқалыпты ыңылдаған даусы естіліп тұрды. Тағы да аңсары ауып сала берді. Жүгіріп келген бетте шкафтан кесе алды да, балаша арсалаңдап сепаратордың шүмегіне ыдысын тосты. Сол — ақ екен, апасы:

	— Үй — и, қысқа май жинаймын!.. — деп, жекіре дауыстады. Алдында керең адам тұрғандай қатты, ызбарлы сөйледі. — Сақыштардың екі қарын майы бар...

	Онысы — көрші үйдің кемпірі.

	Жуық арада тоқтала алмайтынын аңғартып, түйдектете жөнелді. Бірақ ар жағын Алуа естімеді. Кеудесіне біреу қанжар сұғып паршалап тастағандай. Құлағы шыңылдап барады. Артына бұрылды да, келген ізімен кері қайтты.

	Жәбір көрген ол жабырқап бөлмесінде отырған, апасы кіріп келді. Жүрегі дір етіп, үрке қарады.

	— Дүкенге жақсы шай түскен екен, мен барып қайтайын. Сен сүт машинаны тазалап қой. — Соны айтты да шығып кетті.

	Алуа жуғаннан бұрын шүмегі мен табақшаларына жұққан кілегейді жалап, қарық боп қалды. Бет — аузы жағал — жағал. Тілі жетпеген тұсын сүйріктей саусағымен іліп алады. Сүйсінгені соншалық, маңдайынан шып — шып тер шығыпты. Мұндай тәтті болар ма... таңдайына жетер — жетпестен балмұздақтай еріп сала береді. Ыдыстар бітуге таяған сайын, тіпті, ашкөздене түсті.

	Осы бір шұрайлы сәтін быт — шыт етіп, табалдырыққа қарай аяқ дыбысы жақындап қалды. Алуа сонда ғана өзін құдай атқанын білді, бұл — апасы ғой. «Ұрыспаса жарар еді» деген екұшты оймен орнынан көтеріле берді. Кірген бетте Күміс:

	— Пәлі, әлі жумапсың ғой, — деп, кейістік білдірді.

	Алуаның жүзі қүбылып, қуаң тартты. Тез — тез бәрін қаттап жинап, қазандыққа қарай беттеді. Нала — мұңға көміліп жүріп ісін бітірді. Бұдан арыға шыдайтын емес, төзімнің де шегі бар. «Бірақ Дүйсенге не деймін? Үйден кеткенім — ата — ана сыйламауым ғой. Басқа айлам бар ма? Оған айтып түсіндірермін... түсінер».

	Көп толғанып, осыған бекінген Алуа ертеңінде ертемен жолға жиналды. Апасы мен атасы құрақ ұшып жүр.

	— Жаным — ау, саған не болды? Ешкім «әй» демесе, жылы орныңнан қозғалып нең бар? Айың — күнің жетіп отырғаны мынау.

	«Шешінген судан тайынбайды» дегендей, салқын — сүлесоқ күйде:

	— Үйді сағындым, біраз уақыттан кейін қайтып келемін, — дей салды сонда да көңілдеріне қарап.

	— Онда құда — құдағиға сәлем айт! — деп қабағы сәл тартып, қоңырайған апасы қақпаның алдында қала берді.

	Үш шақырымдай орталыққа шабаданын көтеріп жаяу келді.

	Жол тосқан қандай жаман. Жаздың күні жүргінші көп, Сарқан жақтан кісі толып келеді де, автобус ешкімді алмайды. Кешке дейін аяғынан тік тұрып, балтыры сыздап, белі айналып, үзіліп түсе жаздады. Күннің ыстығына қатты ұрынды. Кенезесі кеуіп шөлдеді. Әрең дегенде кешке қарай қаладағы нағашы ағасының үйіне де жетті — ау. Бұндай сүреңсіз кездің шуақты шағы да кездеседі екен. Тағдырына мұнша разы болар ма? Сол үйде мамасы мен Назым жүр. Шешесін бас салған қалпы тұшымсыз тірлігіне күйініп ағыл — тегіл жылады, булыға жылады.

	Соңыра білді, нағашы ағасының әйелі науқастанып, мамасы соған келіпті. Көңілін сұраған соң өзі де Алуаға барып қайтпақ екен.

	Ертеңінде шешесі базардан қаймақ әкеп берсе де бұрынғыдай құныға жемеді. Дәмі ешқандай тіл үйірмеді.

	Сосын көп ұзатпай, қасына Назымды қосып, Шымкентке аттандырғаны да сол еді. Өзі әлі сәл болып жатқан келінінің қасында бір — екі күн бола тұрмаққа ұйғарды.

	* * *

	Перзентхана іші абыр — сабыр. Зыр жүгірген медбикелер дәріні үсті — үстіне төпелеп беруде. Талықсып кеткен сәтінде иіссу тәрізді нәрсені иіскетіп, ес жидырады. Алуа өзін — өзі билеуден қалды. Қолын қалай тастаса, солай жатады. Мұны көрген дәрігер:

	— Өздігінен босана алатын түрі жоқ. Бала тұншығып кетеді, — деді қынжылып. — Ауырлау тигенмен, соңы жақсылыққа апарар.

	Алмас пышақ құйылып тұрған шамның жарығына шағылысып, жарқ — жұрқ етеді...

	Алуа көзін ашып еді, ақ халат киген жандар мұнарланып қана көрінді. Дүние тұманданып кеткен. Жаны мұрнының ұшына келді. Қиналғаны соншалық, қатты ышқынды. Содан арғысы күңгірт, талмаусырай берді.

	Нәрестенің іңгәлап шыққан үнінен қайта оянғандай болды.

	— Қыз, қыз! — дейді әлдекім қолына сәбиді көтеріп тұрып. Жаны елжіреп «құлыншағым» демекші еді еміреніп, бірақ тілі бұратылып, оған келмеді. Бүкіл тартқан азабы сол сәтінде — ақ санасынан көмескіленіп өше берген. Тек Дүйсеннің келбеті көз алдында елес боп тұрып алды. «Осы аз уақытта сені қалай сағынғанымды білсең етті. Күн өткен сайын қуанып, қауышар шақ жақын қалғанын сеземін. Тезірек жетсем деймін. Сенің менімен, жоқ, бізбен табысқандағы қуанышты, шаттықтан нұрланған жүзіңді көріп, шын жүрегіңнен шыққан, сағыныш сазына толы үніңді естісем».

	Енді бір есі кіргенде осыны ойлап үлгерді.

	Келіншектің жанарынан аққан жылбысқы тамшыларды ақ дәкемен сүртті де, медбике қыз дәрменсіздігіне күйіне күрсінді.

	«Еріндері көгеріп барады» деді ішінен дәрігер де жаны ауырып. Бірақ, өкінгенмен қолдан не келеді, не шара бар? Жазмыш солай шығар.

	Ал Алуа бұдан әрі ештеңе сезбеді. Мөлідей қара шашын жайып жіберіп, мәңгілік ұйқыға енген. Жүзінен мұңсыз күлкінің табы білінеді. Бал қаймаққа да тәбеті шаппайтын секілді. Тек кеудесінің түкпірінен Дүйсеннің дидары өшпестей орын алған. Тамыры бүлкілдеп соқпаса да әлі суый қоймаған жүрегінде әйел махаббаты маздап, ұйтқып жанып тұрған — тын. Ол — ғұмырлық, оны ешкім де сөндіре алмас еді...

	Ең өкініштісі — көкірегіне сәбидің жібек ернінің тимей кеткені...

	1992 жылғы маусым





ҚАРАЛЫ КӨҢІЛ




	Жанының ебіл — дебілі шығып, көкірегін ит тырнағандай күйде. Өңезі туырылып, өзегі ашыған қарынның ішіндегідей тірлік әбден жалықтырған, әбден титықтатқан. Қайда қараса да бір кездегі сәулім сұлулықтың жұрқасы да қалмай, жұтаңданғандай. Жұрыны құрғыр өмір тақуалығымен естен тандырып — ақ келеді.

	Төсекте жатқан қаралы көңілді, ақ самайлы ана ауыр күрсінді. Көр татыған көкірегінен қамырығы мол құжыраның қоңырсы иісі кетер емес.

	Көне кереуетті сықырлата оң жамбасына аунап түсті. Бәрібір иінін басқан кәріпшілік еңсесін езіп барады. Тәңірдің жіберген зауалынан қашып құтыла алмады. Онсыз да жырым — жырым жүрегін түйте арамен біреу кескілейтіндей әлдебір азапты нәрсе жанын жырмыштап барады... жырмыштап барады...

	* * *

	Бақыт атаулыны кім безбенге салып өлшепті? Сондықтан да оның үлкен, кішісі болмайтын шығар. Сондай бір шырайлы шақты Ұлболсын — Ұлжан да басынан өткерді.

	Көктем. Болмашы күлгін рең жүгірген алма ағашының гүлдері әсершіл қыздың көңілін әр нәрсеге бұратын. Бұған қосыла тамылжыта сайраған бұлбұл үні буын — буынын босататын. Оның санасында дүние тұп — тұнық, осынау бір көгілжім мөлдіреген қалпында тұратындай көрінетін.

	Өстіп әлдебір кәусар сезімге малтып жүргенінде Айбекпен жолықты. Құралайдай жанары боталаған жанның нәуетек жүрегі, отты да сиқырлы көзді көргенде шым ете қалған. Денесінде болымсыз діріл жүгіріп, әдемі жігіттің келісті дидарына сүйінгендіктен арбала берді.

	Айбектің бойында дерті бар — тұғын. Көкірек құрты деген тажал талмай қармап, батпандай құрсаулаған. Өңі бозарып, жағы суалыпты. Ауру қанша әурелегенмен құдай берген ажарын тайдыра алмапты. Міне, Ұлжанның да ынтыға қалуы осында. Өзі медбике әрі көңілі құлағандықтан оның палатасына жиі келіп, қамқорлығын аямады.

	Жігіт те ақ тамақ қарлығаштай сұлу қызға іңкәрлігі артып, ғашықтық құсасына шалынды. Оның бадана көздеріне ұрлана қарап, сәмбі талдай талдырмаш тұрқын қиыла бағатын. Бәрі, бәрі сабырды алған ынтызарлықтан басталды...

	Қос жүрек бір — біріне саусақ жайып, бір — бірін сырттай аялайтын.

	Адамның осал тұсы — көз екенін Ұлжан сол жолы алғаш аңғарды. Өзі дегенде Айбектің де пейілі бөлектігін әбден ұқты. Бірде жігіт жүрегінің лүпілін қыз алдына жайып салды. Арман — тілегін ақтарды да, көгілдірдей періште жанның мойылдай жанарына құныға қарады. Одан тараған сезім шапағатының нұрына талықси елітті.

	Махаббат Ұлжанның да, Айбектің де есін алды. Ғашықтықтың дәмін алғаш татқан қыз қилы — қилы тәтті қиялға шоматын. Көп тартыншақтамай, бұйдалы ботадай жігіттің ығына көне берді.

	Ол меңдеген көкірек дертінен сәл сауығып, дәруханадан шықты. Бірден ауылға тартып кетуге бүлдіршіндей әдемі бойжеткеннен іргесін аулақтата алмай, айналшақтады. Ынтызарлықтан Алматыда екі — үш ай Ұлжанның қасында қалып қойды. Екеуі пәтер жалдап, қызығы мол аз ғана күндерді өткеріп жатты. Сол шақтағы тірліктің реңі де өзгеше — тұғын.

	Қанша қарайлағанымен Айбекті туған ауылы, қызметі күтіп тұрған. Ақыры қызды қимай — қимай аттанды. Отарбаға мінерде жүрегінің бір бөлшегі соңында қалып бара жатқандай дегбірі қашып, тызақтады. Амал қанша... «келемін» деп Ұлжанды жұбатқанмен, біртүрлі өзін — өзі алдап жақауратқандай сезінді. Оның нәркес жанарынан саулаған ыстық жасты бетінен сүйгенде қоса жұтты. Сосын, гудок беріп, орнынан қозғалған үлкен составтың асығыстығына қайраны жоқтықтан, тамбурға бір — ақ ырғыды. Ақ көйлек киген аруының шарасыз қалпына вагон терезесінен ұмсынып, ынтық бейне көзінен ғайып болғанша сұғын алмады. Қимайды, әттең... Ауыр күрсінді.

	Әлденеден құр қалардай сәт сайын доңғалақтар жүдемдетіп барады. Міне, Алатаудың да акшүлен шыңдары тек сұлбаға айналды.

	Дал — далы шыққан жүрегін кеудесіне сыйғыза алмай, кыз кері оралды. Құла түзде жападан — жалғыз қалғандай сезініп, бір кез астананы да өгейсінді. Сырласатын жан таппай қабағы салыңқы, көңілі сынық күйде ұзақ сенделді. Сүреңсіз күндер сырғымай, сіресе бедірейеді. Құты қашып, әлдебір асыл затын жоғалтқандай сүлесоқ күй кешті.

	Сөйтіп, сіңіріне ілініп әзер жүргенінде бір дімкәстік жабысып, жүрегі айнитынды шығарды. Өз — өзінен қараптан — қарап лоқсыды. Дүдәмал кеудесін одан сайын күдіктің торы шырмай түсті. Бір қайғысы аздық еткендей, екіншісі жамалып, шақшадай басын татаға салды. Күннен — күнге уайымы асқынып, қабағы қабаржыды. Бәденіне пінә біткенін нақты білді. Сосын бәрін тастап, Айбекке жеткенше асықты.

	Қызылорда мұндай алыс болар ма? Әбден жолсоқты боп, Арал ауданының Айнакөл селосына зорға ілікті. Баруын барғанмен, бетімен жер басып, Айбектің үйіне кіре алсашы.

	Шағын ауылда жүргенің — тұрғаныңа дейін көрініп, назардан таса қалмайтының бесенеден белгілі. Ал сырттан келген адамның бірден көзге ұратыны айпарадай анық. Әрі ауыл адамдары табиғатынан жөн сұрағыш — ақ.

	Осындай кісінің біреуі Ұлжанға да таяп кеп, әңгімеге тартты. Басында кысылғанымен, Айбекке деген аңғал да қылаусыз сенімі мен сағынышы жеңіп, дәнемесін жасырмады. Әлгі бейтаныс жан мұның сөзін тыңдап таңданды, бір жағы сүйінгендей де рай танытты.

	— Сона — ау Алматыдан келіп тұрсың ба сонда?! — Әлі нанарын білмей ежіктей тәптіштеді.

	— Иә. — Күмілжи, балбыраған ернін тістелеп, жүзін төмен сала берді. Бұл әрекеті оң босағада отырған кызға еш тән емес екенін іші сезді. Мұны әу баста — ак білген, әттең, амалы калды ма? Енді, міне, көрген көзді шошындырып, естіген кұлактың өзіне түрпідей тиіп отыр.

	— Айбек — балык зауытында комсомол комитетінің хатшысы, көргенді жігіт, — деп бір койды кайыстай кара әйел алыстан орағытып. — Әкесі Балпык кария ауылға беделді, кезінде үлкен кызметтер жасаған. Енді сол үйдің келіні екенсің, алып барайын. Жүр.

	Шынында да, атасы Балпык көшебелі жан екен. Арғы — бергіні сөз етіп, әңгімеге егжей — тегжейлі канған соң, тойдың камына кірісті. Әйткенмен, енесі Бибігүлдің кабағында сәл селкеулік бар — тын.

	Той да өтті. Бірак Айбектің емешегі бұған бұрынғыдай елжіремейтін тәрізді. Қанша жылы сөз айтып, жан — тәнімен берілсе де, әйтеуір бір салкындыктың лебі бар. Күлсе де өзін кыстап күлетіндей. Актарыла әңгіме айтып, емен — жаркын отыратын кездері де сирек.

	Өзі де камкөңіл келіншек, мұны көрген соң тұнжырай бұйығылык кешті. «Неге келдім?» деп киналатын да болды. Әйткенмен, тағдыр салған соң, шытынаған шыныдай жаны да, нәуетек жүрегі де сызаттанып жүрді. Күн өткен сайын айшықты ажарындағы ноқтаның ізі айғақтанып, құрсағы айқындала бастады.

	Кенет, аяқ астынан асқынған дерт қайта қозып, кешкілік ас үстінде Айбектің аузы — мұрнынан қан саулай жөнелді. Оқыс оқиғаға үй — ішінің бәрі үрейленіп, қапелімде не істерлерін білмей сасқалақтады. Бибігүлдің қорқыныштан өңі қашып: «Ойбай — ай, құрыдық — құрыдық! Қу жалғыз!.. Қу жалғыз!..» — деп айқайлап, жылай берді. Дәтке қуат қып Ұлжан қолынан келгенінше, өзінің білгенінше алғы шарттарын жасап бақты. Бәрібір болар емес. Жанын шүберекке түйіп, үрейін сабырлылыққа жеңдіріп, барын салды. Осы сәтте дәрігерлер де жеткен.

	Ері ес — түссіз аудандық ауруханаға түсті. Шұғыл қан құймаса, өміріне қатер төніп тұрған. Мұны естіген Ұлжан өзі ауыр аяқ болса да: «Қанды менен алыңдар», — деп қиылды. Қысылтаяңда қан құрамының тобы сәйкес келетін ешкім болмағандықтан, хирург лажсыз осыған көнді. Сөйтіп, дәрігерлер әйелінен күйеуіне бірден қан құйды.

	Содан соң Ұлжан да әлжуазданып, жүдеу тартты. Бірақ Айбегін бір жазымнан аман алып қалғанына шексіз бақытты — тұғын.

	Дүниеге Абзалдары келді. Келіншек «Жас нәрестенің қуанышы бүкіл кірбіңдікті шайып кетер» деп жүптеген. Бәрі керісінше болды. Енесі Бибігүл: «Бала Айбектен емес, үйге келгеніне алты ай толмай жатып, босанғандығында бір шикілік бар... Келініміз ағынан жолықпады...» — деді.

	Онысыз да жүні жығылып жүрген Ұлжанға мына сөз оңай әсер етпеді. Әттең, мұны естігенше өліп кетуі әбден ләзім еді. Ажал да адамды ит әуреге түскен тұста алғысы жоқ. Тағдырдың теперішін көрсін дегендей, табанға тас батқанда сүлелендіріп қояды — ау. Ал қызық сәттің дәмі таңдайыңа там — тұмдап жеткен кезде, алды — артыңды арманға толтырып, мұрттай ұшырады.

	Бұл аздай, Айбек Ұлжанға қосылғалы бері заңды түрде некеге отырмаған. Әлдене нәрседен қысылып, қашқақтайтындай. Осының салдарынан балаға құжат та алынбады. Бұған келіншектің дегбірі кетіп, тызақтай берді. Ақыры күйеуін зорлағандай болып, некеге тіркелді. Сосын Абзалға «Тууы туралы куәлік» алды.

	Бір кетеуі кеткен дүние қанша жамап — жасқағанмен қалпына келмейді екен. Тірмізіктеніп, «маңдайға жазылғанын көрдім, көндім» дегенімен, Айнакөлге бауыр баса алмады. Лағын ерткен жаралы киіктей кішкене бөбегін көтеріп, келген ізімен кері қайтты. Нәп — нәзік жанның иығында қаншама батпан қайғы барын Айбек те, басқалар да ұғынуға ұмтылмады.

	Алматы кілбиген қабақпен сүреңсіз қарсы алды. Адуынды өмірдің қақпақылдауымен қапы басып, тұшымсыз тірліктің зынданына құлағанын жетім қыз кеш білді. Бірақ бақытты еді. Өзі сүйіп ұнатқан адамына ғана құшағын ашып, нәресте көрді. Осынысына да шүкіршілік етіп, қуанатын. Жанарын мұң торласа, уілдеген сәбиінің үнін естіп, қайғысы бір сәт сейілетін. Әттең, көр татыған көкірегінде шемендей қатқан қамырығы кетер емес.

	Иә, ойламаған жерден бір күні есікті Айбек қағып тұр. Оны көргенде қалбалақтап орнынан атып тұрып, қапелімде не жасарын білмей бүгежектеді де, мойнына асыла кетті. Кәне, көз жасын тоқтатуға шамасы жетсеші. Еңкілдеп

	тұрып жылады, тұншыға жылады. Әлдене уақыттан кейін барып өз — өзіне келді. Онда да ерінің аялауымен, «үйге жүр» деген бір ауыз жылы сөзіне бола жұбанды. Ілкіде көрген қасіреті сол заматта — ақ сейіліп, көзінде қайтадан бақыт нұры ойнаған — тұғын. Есі шыға қуанды. Абзалын көтеріп, Айбектің қолына ұстатты. Қарашығы мөлдіреген сәби әкесіне қарап, «келдің бе?» дегендей ыржақтайды. Оның жұпар иісі танауын қытықтап, алпыс екі тамырын иітті.

	Айнакөлдің дәмі тағы да тартып тұр екен. Бәз — баяғы қылауы жоқ аңқылдаған көңілімен ақ босағасына оралды. Ауылдағы жаңалық — Айбек комсомол хатшылығынан шаруашылықтың бас экономистігіне ауысыпты.

	Бастапқыда екі арадағы орнаған ілтипаттың лебі білінгенімен, күн өте қожырай бастады. Айбек жөнсіз ілік іздеп, жәбірлейтінді шығарды. Қайдағы жоқтардан қызғанатын да болды. Қызғаныштың соңы жанжалға тіреліп жатты. «Беттің әрі — жанның соры» екенін Ұлжан сол жолы мықтап ұғынды. «Несіне ғана дүниеге келдім екен?» деп қатты опынды.

	Бұлардың ырың — жырыңмен тірлік кешкенін көрген атасы Балпық:

	— Қарақтарым, тұрсаңдар ел сияқты тұрыңдар. Олай болмайды екен, жөндеріңді табыңдар! — деді қабағы түксиіп. — Бірақ, балам, Ақұланнан асқан жібі түзу адам таба алмайсың. Ойлан, обалына қалып жүрме. — Сөзінің соңын ұлына қаратып аяқтады.

	Өзінің туған анасы кезінде Ұлболсынды «Ұлжан» деп еркелетіп кетсе, атасы аппақ әдемілігіне қарап «Ақұлан» деп жақсы көретін. «Ұлжан» деп үйреншікті есімін атайтын кезі өте некен — саяқ. Келіні де ол кісіні осынысы үшін өлердей сыйлайтын. Сыйлап қана қоймай, перзенттік махаббатымен жанындай жақсы көретін.

	Кенеуі жоқ тірлік алдына салып дедектетіп, келіншекті тағы да айдап ала жөнелді. Алды — мұнар, арты — шың, ендігі өмірінің не боларын білмей лағып келеді. Атының басын тірейтіні жалғыз — Алматысы.

	Өлмеген соң басқа салғанның бәрін көреді екенсің. Талмаусырап, қажып жүргенінде Айбек тағы да жетті. Сүйген жүрек бәріне кешірімді. Көңіліне кіді алған нәстесін тұқым — тұқылымен ұмытып, ақ пейілін, ақ көңілін Айбектің алдына жайып салды. Тіпті әйел болып бұлдану да қолынан келмеді. Өмір бойы осы кездесуді күтіп жүргендей, сартаптанған сағыныш сарығы сейіліп сала берді. Алды — артын екшеп, ойлануға да мұршасыз. Бейшара жан асығыстығынан Қап тауындай қайғыны тағы да үстемелеп жамап алатынын білмеді.

	Айбектің қызметі өсіп, басқа кеңшарға директорлыққа барыпты. Басшы қашан да имандылық тұрғыдан тұрақты болуы тиіс, әйтпесе жоғарылатылуы қиын. Ол сондықтан да аласұрып Ұлжанды іздеген — тұғын.

	Жаздың жадыраған күндеріндей жайма — шуақ кезең тез аяқталды. «Жаман қасындағысын қарақтайды» дегендей, болмашыға ұрыс шығарып, тырнақ астынан кір іздегеннен кейін айрандай ұйыған жылы ұя қайдан болсын. Тағы да Ұлжанның көз жасы бода — бода етіп, бетін жуды.

	Әбден таусылып, шыдамы түгесіліп, жүйкесі де жұқарған сәті еді. Ері бірде ашумен: «Сен осылай медбике қалпыңда қаласың», — дегені. Сонда ғана барып, келіншектің санасына «ә — ә, менің білімім, мамандығым мұныкімен деңгейлес емес екен ғой» деген ой сап ете түсті. Қанша жарылып кетердей тырсылдағанымен, ләм деп тіл қатпады.

	Қосылғаннан бергі алты жылдың азабы аздырып — ақ жіберді. Содан бері сан рет айрылысып, сан рет Ұлжанның жібектей мінезінің арқасында қайта табысқан екен. Енді, міне, өзінің оған неге бұлай тым қораш көрінетінін ұғынды. Бұған қалай қорланбасын? «Өмірлік жар дегенді қызметіне қарап таңдамаушы еді ғой...»

	Ақыры, «ойынымыз осымен бітті» дегендей, екеуі заң жүзінде ажырасып тынды. Айбек іле — шала мединститутты бітірген Жамал есімді жас қызбен отау құрды. Мұны Ұлжан Алматыда жүріп естіді. Ол кезде №6 қалалық клиникалық дәрухананың жедел жәрдем көрсету жүйесіне жұмысқа орналасқан.

	Төбесінен біреу мұздай су құйып жібергендей сілейді де қалды. Өңі құп — қу боп бозарып, мойылдай жанарының аясын лықсып кеп ыстық жас торлады. Бір демде көз алды тұманданып, құлағының түбі шулай жөнелді. Буын — буыны дірілдеп, орындыққа отыра кетті.

	Бұл күн Ұлжан үшін қаралы күн болды. Екі бүйірі солқылдап, тәулікке тынбай жылады. Алты жасар Абзалы назасын түсіне алмай аңырып қарап тұрды да, дел — сал қалпы өзімен — өзі қала берді. Сәбиінің көңілі пәстеніп, жапа шегіп отырғанын анасы дәл сол күні аңғармады. Аңғаратын да еді, есі шығып, берекеті қашып, түйсігі түгесілген. Өйткені адал махаббатын ғашық жаны аяққа таптап жаншып, біржола жерлегендей. Оның осынау әділетсіздігіне, өзінің тағдырын ойыншыққа айналдырғанына қылаудай ренжімейді. Қарғап та, сілеп те жатқан жоқ. Тек қана баянсыз бақытына күйіне жылады. Бірақ бата бұзған жанның ендігі тірлікте ешқандай барқадар таппайтынын білмеген еді.

	Бір өкініш, бір үмітпен әрі — сәрі күйде жүрген кезінде үміті ақталып, Алматы медициналық институтына оқуға түсті. Әйткенмен, жұмыстан қол үзіп кетпей, күндіз сабақты, түнде кезекшілігін қатар алып жүрді. Бір абұйыры — Абзалды балабақшаға орналастырған. Күндіз сонда, түнде мамасының қасында. Көбіне «Жедел жәрдем» машинасының ішінде шынашақтай боп ұйықтап жататын. Олардың үйлері де осы жұмыс орны. Ұлжан өзінің жұғымдылығымен жаңа ортаға тез бауыр басты. Бір жағынан қиын да соқты. Сабақ оқудың бейнеті бір басқа, бала тәрбиелеудің бейнеті бір бөлек, жұмыстың қиыншылығы өз алдына. Санасы санға бөлініп, опасыз тірліктен безіп те кеткісі келеді. «Жоқ, — деді сосын өзіне — өзі, — менің дәрігер болғанымды, жоғары білім алғанымды Айбек көруі тиіс». Осы ойдың жүлгесінде қайтадан қайратына мініп, бекемденді. Намысын жігеріне жанып жүріп, тірліктің тосқауылдарынан қаймықпай өте берді... өте берді... Көзінде — торта, көңілінде — кіреуке.

	Келесі жылы Абзалын мектеп — интернатқа берді. Сол жолы ұлының бірінші сыныпқа барғанын көріп, жанарынан бақыт жасы шыққан еді. Тек баласының ең құрығанда түнде қасында болмайтынына көңілі құлазып, көп уақыт жаны жасып — ақ жүрді. Шіркін...

	Күндер жылжып өтіп жатты. Бірде ұлы мойнына еркелей асылып, құшақтап тұрып:

	— Мама, мені балалар «кәпір» деп мазақтайды, — десін. Сонда ғана барып, сары уайым мен тауқыметтің салдарынан ата дәстүрін есінен шығарып алғанын ұғынды. Кешіктірмей, таныс дәрігері жұмыс істейтін «Масаншы» көшесінің бойындағы теміржолшылар дәруханасына алып барды. Сол жерде Абзалды сүндетке отырғызды. Бұл уақта тоғыз жасар болатын.

	Дәл осы оқиға Ұлжанның өміріне басқаша рең енгізетінін ол кезде қайдан білсін.

	Абзалы бір айдай дәруханада жатып қалды. Күнде перзентіне келіп, анасы емірене маңдайынан өбетін. Бір күні ұлы:

	— Мама, ылғи да мені ойнатып, әңгімелесетін аға бар, жүрші... — деді қиылып әрі күмілжи.

	— Ол кім? Неғылған адам? — Айран — асыры шыға сұрады.

	— Қазір көресің, өте жақсы аға.

	Білегінен тартқан ұлының соңынан еріп, жетелеген жағына барды. Анадай жерде үстінде науқастардың киетін халаты бар, егделеу ер кісі отырды. Соған қарап Абзал:

	— Аға, міне, менің мамам! — деді шаттана дауыстап.

	Ол да жылы шырай танытып, бұларға күле көз тастады.

	— Бұл кісінің аты — Қасым. — Абзал енді шешесіне қарады.

	Қасына барғаннан кейін Ұлжан жасы кіші болғандықтан әрі науқастың көңілін аулап, бірінші амандасты. Амандық — саулықтан соң бейтаныс адам сөзді өзі бастады:

	— Абзал екеуміз жатырмыз. Мені, әйтеуір, жалықтырмайды. Өзім де баланы жақсы көруші едім.

	— Рахмет, аға! Абзалға қамқорлық танытсаңыз, құдай сізге денсаулық берсін.

	— Жақсы, қарағым.

	Сөйтіп, ол Ұлжандармен қоштасып қала берді. Анасы баласын былайырақ апарып, оңаша тағы біраз отырып мейірлене әңгімелесті.

	Ендігі келгенінде жалғызына пана болып жүрген әлгі кісіге сәлем бермей кету ыңғайсыз еді. Алыстан болса да кездескенде бас изесетін. Ол да күллі жағдайды Абзалдан там — тұмдап естіп білсе керек. Көзқарасынан жанашыр, тілеулес жанның бейнесі аңғарылатын.

	Жүйрік жылдар қамшы салдырмай жүйткіп бара жатты. Ұлжан бесінші курсты тәмамдап қалған.

	Бір күні жұмыста дәлізге шыққаны сол болатын, «Ақұлан!» деген дауыс қалт бөгеді. Мына сөзді көптен бері естімегендіктен жүрегі шым етіп, атқалақтай алқымына тығылды. Бірден тежеліп, көз тоқтатып қарап еді — әлдебір қария тұр. Бажайлай үңілгенінде Балпық атасын таныды. Бұл тіпті ойламаған жағдайы еді. Абдырап, қапелімде не дерін білмеді. Атасы болса: «Қарағым — ай!..» — деп, қос қолын алдыға ұмсынып, ілгері адымдады. Келінінің де ет жүрегі елжіреп жүре берді. Беймәлім күш жетелеген қалпы апарды да ата құшағына көміп кеп жіберді. Мейірімге шөлдеп жүрген жанның кеңсірігі ашып, қарақаттай көзінің аясына ыстық жас үйірілді. Маңдайынан иіскеген, өбектеген әке әлдиіне құнығып, бір сәт талмаусырағандай да болды.

	Әбден мауқылары басылғаннан кейін ғана барып, ата мен келін тілге келді.

	— Жағдайларың қалай?

	Ұлжан «жақсы» деп бас изегеннен ары аса алмады. Балпық қария оның жасыған кейпін көріп, емешегі езіле отырып, сөзін жалғады:

	— Иә, қарағым, тағдыр салған соң біз көніп келеміз. Өмірдің алдында пенде атаулы шарасыз екен. Өлмеген соң сорақылықтарды да бастан өткеріп жатырмыз. Әлгі Айбектің екінші әйелі құрсақ көтермеді...

	Айбектің атын естігенде Ұлжанның беті дуылдап, оған деген сезімі желге желбіреген көк жібек шәлідей тосыннан толқып өтті.

	— Денсаулығы да болмай жүр. Бес қыздың ішіндегі жалғызым еді. Өзінің кіндігінен туған ұлды құдай ғой маңдайымызға сыйдырмай жіберген. Сол сендердің көз жастарың ба, құйтақандай бір шикі өкпенің иісіне ынтықпыз. Баламды білмеймін, бәрінен қартайғанда менің қабырғама батып барады.

	Ұлжан атасының ішкі ойын емеурінінен енді ұқты.

	— Абзалымды да интернатына барып көрдім, — деді тыңнан әңгіме бастап атасы, — тура Айбегімнің аузынан түскен де қалған.

	Бұл сөз әйелдің аласапыран ойын бөліп жіберді. Қарияға жалт қарады, әйткенмен жақ ашпады.

	— Сенің жұмыс орныңды Абзалдан естіп білдім. Содан соң кәрі сүйегімді сүйретіп, алдыңа келіп отырғаным ғой.

	Екі оттың ортасында қалғандай шыр — пыры шығып, қанаты күйді. Қалай қиып, өзегінен жарып шыққан баласын бауырынан жырып бере алмақ? Бірақ атасының өзіне деген шүбәсіз мейірімін қайтіп аяқ асты етпек? Келгенде де «немеремді аламын» деп келіп отыр ғой. Қалай бетін қайтармақ? Қалай? Қалай?..

	Биялашы көп тірліктің қойыртпағы атасы келіп кеткеннен кейін қатпарлана түсті. Еңсесін көтертпей қайғы, уайым, ой дегендерің қақпақылдап засырықтан өткізіп жіберетін. Оның үстіне Айбектер де Алматыға қоныс аударып, біржола тұрақтаған.

	Оқуының соңғы жылы. Диплом алса біржақты боп, иығындағы жүк жеңілдейтін тәрізденді. Қазір екеуіне кезек жүгіріп, біраз қиындық көріп — ақ жүр. «Бір қызықтың бір шыжығы» дегендейін, бір қапастың бір жарығы бар екен. Ойламаған жерден Ұлжан қуанышқа кенеліп, жұмысынан пәтер берілді. Мәре — сәре, бір жағы айран — асыр. Ұлын да мектеп — интернаттан шығарып ап, қолында оқытты. Қызықты күндер енді басталғандай. Екеуі бір дастарханнан қатар отырып, ас ішкендеріне қуанды. Бірақ, бірақ... шуақты шақ өте қысқа болды. Бірде Абзал:

	— Мама, менің папама барғым келеді, — демесі бар ма маңдайынан қойып қалғандай етіп.

	Күтпеген соққының салмағы ауыр тиді. Ләм деп тіл қата алмады.

	— Мама, сен жалғыз қалмайсың. Менімен дәруханада бірге жатқан ағаға қосыл.

	Кәдімгі үлкен кісінің сөзін сөйлеп отырғанына қайран. Ащы өмір мұны да ерте есейткенін ұқты. Әрі атасының келіп, қолқа салғаны жадына оралды. Егер Абзалдың ықтияры солай болса, қалай ұстап тұра алмақ?

	Сол күні түні бойы көз ілмеді. Қиялы әр қиырға бір сүйреп, көрер таңды көзімен атқызды. Баласын бергісі жоқ. Дегенмен, өздігінен бермесе, ұлдың аты ұл емес пе, кетіп қалуы да кәдік. Аласұрды. Ақыры «барам десе, барсын» деген байламға бекіді.

	Абзал кеткеннен кейін жұртта қалғандай көңілі құлазып, әзер сүйретіліп жүрді. Оқу бітіргеніне де онша қуана қоймады. Қайдан... көкейінде ұлының бейнесі, есі — дерті соған ауады да тұрады. Қолдан келер қайраны жоқ, шарасыз.

	Жалғыздық қажытты. Арқа сүйер, мұңын бөлісер біреу керек сияқты. Соңында Абзалдың айтқанына тоқтап, өзінен отыз бес жас үлкен шалға тұрмысқа шықты. Ондағы ойы — Абзал үйге анда — мұнда келгенінде, бөгде біреу емес, өзі жақсы көретін адамы қарсы алса ренжімес деген пиғыл. Оның үстіне Қасымның да ол дегенде шығарға жаны.

	Қасым бұл кезде алпыс тоғызда, Ұлжан отыз төрт жаста еді.

	Ері бұрындары жоғары лауазымда жауапты қызметте болған екен. Кейін теміржол құрылысына ауысып, құрметті демалысқа шыққанша сонда еңбек еткен.

	Әйелін, жас арасы алшақтығынан ба, үнемі сыйлап тұрды. Осынау өбектегеніне орай төрт жылдан кейін Ұлжан оны ұлды етті. Балаларының атын Жайық қойды.

	Адамның бағы ашылмайын десе, ашылмайды. Перзент көргеннен кейін үш — төрт жыл өтпей жатып, Қасым дүние салды. Тағы да жесірліктің шырмауына маталып, қоңырайып қала берді. Бұрыннан бері титықтап жүрген әйел жүйкесі жұқарып, невроз деген бәлемен дәруханаға жатты. Кішкенесіне қарайтын ешкім болмағандықтан, Жайығы қасында еді.

	Бір күні ауладан сыртқа шығып, тротуардың бойындағы орындықтардың бірінде демалып отырған. Көшеде ары — бері кісілер өтіп жатыр. Кенет анадайдан өздеріне қарай беттеп келе жатқан Айбек пен Абзалын байқап қалды. Тұрып кетуге ыңғайсызданды әрі олар аңғармаса, сыртынан болса да әкелі — баланы бір рет қатар көріп қалайыншы деген ойдың сүресімен тапжылмады. Дәл тұсына келгенде, қалай екені белгісіз, Абзал аңдап қап: «Мама!» — деп дауыстап қалт бөгелгені сол еді, шаужайынан қаққан аттай әкесі иығынан нұқып жіберді. Баласы соңына болмашы мойнын бұрып қарады да, лажсыздан ілесіп кете барды.

	«Тіпті, маған баламның сәлемін де қимады ма?» деп, Айбектің мұнысына күйінді. Әуелі, көптен көрмеген ұлының маңдайынан да сүйгісі келіп еді, әттең...

	Оның ойын бөліп Жайық:

	— Мама, Абзалды папасы неге ұрды? — деді ештемені екшей алмаған қалпы. Бірақ Ұлжан үндемеді.

	Сол күні түні бойы жүрегі ауырумен болды.

	Айбек пен Жамалдың өресіздігін Ұлжан ұлы үйленгенде тағы көрді. Бұны анасы екен деп тойға да шақырған жоқ. «Атам болса ғой, дәл осы қуаныштан мені қалдырмас еді» деп, той боп жатқан түні атасы Балпық пен енесі Бибігүлді жоқтап та ағыл — тегіл жылады. Одан басқа қиратып, шауып алатын түгі жоқ. Өкси жылады, булыға жылады. Запыраны мол тірлікке лағынет айтты. «Бар жазығым жалғызымды бергенім бе еді?..» деп күңіренді.

	Кейін немерелі болғанда да шақырмады. Екінші немересі туғанда да тым — тырыс қалпы қалды. Тек өзі күнде кеш жамыла келіні мен баласының үйіне барып, жағдайларын біліп тұрды. Абзалы да мамасына жиі қатынады.

	Соңғы жылдары Ұлжанның денсаулығы сыр беріп, Алматының жоғарғы жағындағы емханаға есепке алынған. Жамал сонда істейді екен. Ультра дыбысты жапондық аппаратпен науқастарды қарайтын болса керек. Кезек Ұлжанға жеткенде: «Жүнісова, мен сізді тексермеймін», — деп шыға берді.

	Бара — бара оның мұның сыртынан айтқан ғайбат сөздерін де естіді. «Айтса, айта берсін, «ит үреді, керуен көшеді» деген де қойған.

	Бәрі құрысыншы, енді, міне, қайғының қара бұлты тұмшалап, еңіреп жатқаны. Етегі жасқа толып, күннен — күнге таусылып барады. Бұлай күйкентайдай шөкпей қайтсін, Абзалы қайтыс болып, қос бірдей немересі жетім, келіні өзіндей сорлап, жесір қалды емес пе?.. Ең құрығанда, Айбек өзегін жарып шыққан баласының қазасын да хабарламады ғой. «Дәл сондай қатыгездікке баратындай, не күнәм бар алдыңда, Айбек?»

	Ұзақты күнге нәр сызбады. Жайықтың бәйегі шығып, қара су болса да шешесіне бергісі келеді. Қайдан, дәнеме татып алмады. Тұңғышының қазасы күйрете жықты. Талай жыл тағдырдың салғанына мойымай келіп, бүгін жығылды. Айбекке деген іңкәр сезіміне осы жолы ғана қылаудай кірбің түсті. Тірі тұрып, құрығанда перзентіне бір уыс топырақ салуды да жазбапты ғой құдай. Осыған опынды. Күйіктен, қайғыдан, қазадан жүрегі қыжылдап барады.

	* * *

	Ұлжан жылай — жылай әппақ қудай бозарды. Сүзектен жаңа тұрғандай, өңінде қан жоқ, сөл жоқ. Тамағы да қарлыққан.

	Ұлының қайтыс болғанын таныс адамдардан естіп, басы айналып, есі ауысып қалды. Қу көңіл жаманшылыққа қимай, оған да сенбеді. Ақыры Айбекке бұрынғы қызметтес ұжымы көңіл айтқан қазанаманы «Алматы ақшамы» газетінен оқығанда барып нанды. «Оны тапқан мен едім ғой, ең бірінші маған көңіл айтулары тиіс еді ғой олардың. Маған хабар беруі керек еді...»

	Қасіретті де міскін халдегі қалпы булыға жылады. Шер тарқатар жан болмай, бітеу жарадай жарылғалы тұр. Жаспен бірге іштегі запыранның долығы шықты. Аза бойың қаза тұрар қайғылы шақ. Аңыраған бейбақ ананың зары о дүниелік Абзалдың құлағына жетті ме, жетпеді ме, ол жағы белгісіз. Әйтеуір мына қайғылы, қаралы жанның ажарын көрген пенденің жүрегін қасірет кернейтіні рас. Өйткені қаралы әйелдің жан сарайынан күйік жалын атқылайды.

	Абзал вахталық әдіспен Атырау облысына барып жұмыс істейтін. Сол жақта ауысымда жүріп, жазатайым бесінші қабаттан құлап кетіп опат бопты.

	— Аттанардың алдында үйге келіп еді. Құлынымды соңғы рет көріп тұрғанымды сол жолы білмеппін ғой. Дүниенің жалғандығы осы шығар...

	Төрт қабырғаны ес көріп, дауыс салды... Жастықты құшақтап көрісті... Бірақ оның үнін ешкім де естімеді...

	1991 жылғы шілде





ЖАСАНДЫ МЕҢ




	Желінің бауындай топ — толық шұбатылған ұзын бұрымын кербездене салалы саусақтарымен тарқатып, айна алдында баппен тарап тұрған Арайлымның жүзінде жұмбақ жымиыс бар. Оның мәнісі өзіне ғана аян. Әйтсе де кездейсоқ езуі жиыла қойып, лекіген қуанышы сап тыйылды. Көңілі аяқ асты астаң — кестең сапырлысып, алабұрта қалды. Үргедек лақтай алағызды.

	Әлдекімді күтетін сықылды. Кенет бал — бұл жанған әдемі ақсары жүзі қызарып сала берді. Саусақтары дірілдей мөп — мөлдір қара шашын умаждай ұстап, кеудесіне басты. Жаңағы жарқын жамалындағы шаттықтың ізі де қалмады. Танадай көзінің аясына лықсып кеп таңғы шықтай жауһар жас тұнды. Содан кейін күллі әлем тұманданып бара жатты.

	* * *

	Сессия аяқталып, каникул басталған шақ. Студенттердің бәрі тарап жатыр. Құрбысы Гауһар кеше мұнымен қимай қоштасқан. Ал Арайлым кетпек боп, бөлмеде отырып жол тосқанына екі күн өтті. Ауылға өзі әкетіп, өзі әкелетін көкесі мұндайда кешікпейтін — тұғын, қанша сарыла күткенмен бұл жолы төбе көрсетпей — ақ қойды.

	Әкесінің олай елден ерекше алаңдайтыны қырдағы ауылға арнайы қатынайтын аяқ артар ештеңе жоқ, содан үрейленеді. Шынында да, нақты бір нәрсенің жалына жармасып шықпасаң, көзжұмбайлық дәнемеге жарамайды.

	Қазір көктемгі мазасыз да қарбалас науқан басталған. Шалғай шаруашылыққа басшылар, бәлкім, тығыз жұмыспен жұмсаған болар.

	Ақыры төзімі таусылған соң өз бетімен далбастап, оны — мұны түйіншегін ап аялдамаға беттеді. Аялдама аты ғана, тәулігіне екі — үш — ақ автобус ары — бері өтетіні бар. Оның ешқайсысы да «Қопаға» бармайды. Бар үміті жол — жөнекей қатынайтын машиналарда.

	Қыбырлаған көлік жүрмей, көне сүрлеудің жиегінде ұзақ тұрды. Наурыздың қара суығы қойны — қонышына кеулей азынап, бүкіл денесін қимылдауға келтірмей, тас мүсіндей қоқайтып тастады. Еркінен тыс аракідік тістері де сақ — сақ ете қалады, өн бойы тітіренеді. Саусақтарынан жан кеткен тәрізді. Жатақханаға қайтайын десе, аңсары үйге ауған, аяғы кері басар емес.

	Өстіп, екіұдай күй кешіп тұрғанда, жұмысшылар кооперативінің азық — түлігін таситын қорапты машинасы көрінді. «Ауыл арасында жүрген біреу шығар» деген оймен селт етпесін. Сөйткенше гүрілдек неме дәл қасына кілт тежелді де, шопыр кабинадан басын шығарып:

	— Қайда барасың? — деді жайдары жүзбен.

	— «Қопаға».

	Дауысы құмығып әзер естілді.

	— Кел, онда!..

	Бұл өз құлағына өзі нанарын білмей, қозғала қоймады. Шопыр мұның қылпына барлай назар аударды.

	— Өзің әбден тоңып, көгеріп бітіпсің ғой, — деп, жерге сөйлей түсті де қолжүгін көтерісуге көмектесті.

	Машинаға мінгеннен кейін де бойын мейлінше қармап алған суық әлсін — әлсін тітіркендіріп, жуық арада жылынар емес. Аяз қарыған беті ұядай ғана кабинаға енген соң дуылдап жөнелді. Сүп — сүйір саусақтары әп — сәтте домбыға қалыпты.

	— Жолыңыз болды, мен «Қызылтуға» жүк апара жатыр едім. Енді сені орта жолда қалай тастап кете аламын? Біржола үй — ішіңізге табыстап, үлкендердің алғысын естиін, — деді жүргізуші қызға ұрлана көз тастап...

	Тымақ серілік жөн іздеп абдыраған жігіт «сен» мен «сізді» араластыра сөйлегенін аңғармады. Өзінің аққұба жүзінде адамды еріксіз тартатын бір сиқырлылыққа ұқсас жұмбақтық бар. Толқынды әдемі шашы мен қияқ мұрты өңін ажарландырып тұр.

	Сыпайы қалжыңға Арайлым езу тартты.

	Сүйектен өткен суық қайтып, әлгінде құрысқан денесі жазыла бастады. Өне бойы жылынып, қан жүгіріп, тұтас денесі шымырлап барады. Жүзінде қайта нұр ойнап, әрі кірейін деді.

	— Негізі батыр екенсің, — деп арадағы орнаған үнсіздікті жүргізуші жігіт бұзды. — Қиырдағы «Қопаға» әншейінде көліктің бара қоюы қиын, қазіргі уақытта тіпті дөңгелемейді. Соны біле тұра... ойпырмай, қалай шыққансың? — Сөзінің соңын жұтып, басын шайқады. — Таныса отырайық, менің есімім — Төре.

	Әңгіме арнасын оқыстан басқаға бұрды. Шарадай үлкен көздерін бойжеткенге қадап, сұраулы қалыпта жымияды. Отты жанардың нұрынан қаймыққан қыздың аузынан қапелімде үн шықпай қалды.

	— Арайлым...

	Машинаның бірқалыпты сырсарын гүрілі ғана естіледі. Оң қапталдағы Көкқия тауы жарыса шауып келе жатқан тәрізді. Әлі де қалың қардың құрсауынан арыла алмаған төбелер мұнар жамылып, тырп етер емес.

	Міне, асфальтты тастап, қара жолға түсетін бұрылысқа да жетті. Енді алдындағы «Қарашілік» қол созым жерде тұрғандай көрінді. Одан өтсе, арғы жағы жақындау. Содан кейін анасының аялы да қамқорлы құшағына кірмек.

	Ойымен әлек болып отырған Арайлымның көңілін Төре тағы да өзіне аударып:

	— «Қопаға» жайша кетіп барасың ба? — деді.

	— Каникулға.

	— Мектепте оқисың ғой?..

	Таңырқаған жігіттің ойын түсінбеген қыз:

	— Жоқ, педучилищеде, — деп, жөнін айтты.

	Ол қыздың періштедей келісті де керім келбетіне қарап, жауыннан кейін қызғалдақтың үлбіреген қауызында тұрар мөлдіреген тамшыны елестетті. Кеудесіндегі жүрегі әлденендей күштің әсерінен бұлқына жөнелді. Арайлым ол үшін сәт сайын көз тоймайтын сұлуға айналып бара жатты.

	Жаңағыдай емес, машина жүрісі баяулады. Адыр — бұдыр жолдың кедергілері де көп, жер лайсаң. Машина кейде сазға бұрлығып, күшене ыңыранады. Сөйтсе де «Қарашілікті» соңдарына тастады. Бірақ жолдың ауырлығы жеңілдейтін көрінбейді.

	Екеуі де ләм — мим деп тіс жармады. Төре әлдеқашан тілін жұтқан. Қолынан бар келетіні — қызға тек қана ұрлана көз қиығымен қарап, әр қимылын қалт етпей бағу. Жаңа Арайлым орамалын шешіп еді, көркі жігіт жанын тіптен арбап алды. Әлі өрім талдай жас болса да бойын сондай тәкәппар ұстайтын тәрізді. Онысы өзіне жарасымды да.

	Төреге солай байқалғанымен бойжеткеннің де ішкі дүниесі әлем — тапырық — тұғын. Мына жігіттің қасында енді бір күн отырса, мойнына өзі барып асылатындай сезінді. Перінің баласындай жүрегін жаулап барады. «Үйге тезірек жетсем көрім болар еді» дейді ішінен лап еткен бал сезімнің шарпуына өртене. «Бір көрген бейтаныс жанға осыншама құлай ғашық болам — ау» деген ой үш қайыра ұйықтаса да түсіне кірмеген. Енді, міне, әлденеме өзегінде байыз таппай бебеулейді.

	Кенет машина шайқалақтады да, арткы екі доңғалағы жолдың табанынан тайып шығып, ми батпаққа шоңкиып барып тоқтады. Алғашқы екпінімен бұғаудан босанып кететіндей, бір — екі ыңырана ырғалақтағаннан кейін үні де өшті.

	Жігіт кызға, кыз жігітке қарады. «Енді қайттік?» деген көздерінде сұрау бар. Сөйтті де Төре моторды қайта оталдырды. Бірақ батпан батпақтың кұрсауынан шыға алмады. Жерге түсіп, әлдеқайдан бір кұшақ шөп әкеліп, доңғалақтың астына салып көрді, күрегін алып қазды да. Әйткенмен, ештеңе өнбеді.

	Осылай арпалысумен жүріп, кеш батып калғанын да байкамады. Әбден діңкесі кұрып, лайға малшына кабинаға енді. Есікті тарс жапты да, рульге басын сүйеп отыра кетті.

	Қараңғылык коюлана берді. Қыздың «шынымен екеуден — екеу далада каламыз ба?» деген күдігі күшейді. Ең болмаса жылт еткен шам жарығы көрінсеші. «Қарашіліктен» өткен соң бір демде баратын «Қопаны» жер жұткандай. Ол жактан еш тіршілік белгісі білінбейді. Кабинаның іші де жан төзбейтін тымырсык тыныштыкка ұласты.

	Әлдебір уакытта касында адам бары есіне түскендей, тосыннан:

	— Тоңған жоқсың ба, Арайлым? — деп сұрады шопыр. Оған әдеттегідей «жок» деген бір — ак ауыз сөз кайтарылды.

	— Айтпакшы, термоста шай бар еді. Сенің әбден карның ашкан шығар, — деді бүкжеңдей, жан — жағын қарманып. Ізінше сопаң еткізіп суырып та алды. Сөйтті де, — қазір келемін... — деп, сыртқа ұмтылды. Іле машина корабының есігі тарсылдай ашылып, көп ұзамай кайта жабылды.

	Бұның бәрін жерге түспесе де Арайлым аңдап отырды.

	Төре койны — конышын толтыра тәттілер әкелді де:

	— Мә, мыналар саған, — деп балаша күліп, бойжеткенге ұсынды. Содан соң термостағы шайды буын бұркырата кұя бастады.

	Қағаз үстіндегі тағамдарды көргенде барып, кыз күні бойы нәр сызбағанын ойлады. Ішегі шұрқырап, өзегі талды.

	Тамактанғаннан кейін Төре «аккумулятор отырады» деп шамды сөндірді. Меңіреу түннің аясы тастай караңғы. Қараңғы болса да жарык, ынтызарланған көкірек бір — бірін айна катесіз көріп, сезетіндей. Тырс еткен дыбыс білінбейді. Тек кана кос жүректің үндесе катар соккан лүпілі екеуінің кұлағына да жетіп тұр... Кенет Арайлымның саусактары Төренің ып — ыстык алаканының аясында калды. Оған кылаудай карсылык білдіруге бойжеткенде дәрмен болмады. Оның бар куатын жаулап алған жігіт, бауырына тартты. Үрейден дірілдеген киіктің лағындай балаң дене әлеуетті кұшактың ыстығына көміле берді. Жалын шашкан демі кыздың бетін шарпып өтті. Ол албыраған ерніне оттай еріннің кадалғанын ғана сезді.

	Арайлым оқуына оралған соң да Төре жатақханаға жиі кеп тұрды. Өмірінің ең бір шұрайлы шағы енді басталғандай, албырт қыздың бақыттан басы айнала берген. Үйлі — баранды адам екенін оның өз аузынан естісе де, бойын билеген сезімнен арыла алмады. Нендей күш екенін түсініп болмады, білетіні — Төре десе шығарға жаны. Әйтеуір келуін тағатсыздана күтеді. Оны «бойдақ» деп Гауһарды да алдап қойған. Қашанғы алдамақ, ол жағы белгісіз. Тек сүйетіні аян. Бірақ, бірақ... Солай бола тұра кеше біржола қоштаспады ма?! Ыстық құшағында солығын баса алмай жылағаны есінен қалай кетсін?

	— Арайлым, — деген жанына қаяу — мұң түскен жігіт те күрсініп, — мен сені ешқашан ұмыта алмаспын. Асау сезім маған ырық берер түрі жоқ. Көшпесем, іс насырға шабатын сыңайы бар. Оның үстіне ыңғайы да солай болып тұр. Алматы жаққа жұмысымды ауыстырып, сырттай институтқа тапсырам. Сені сүйемін. Әйткенмен, бала — шағамды шырылдатып опа таппаспын. Он екіде бір гүлің ашылмаған, болашағың алдыңда. Көңіліңе қаяу түсірмей, қоштасқым келеді. Сондықтан шалғай жаққа кеткенім жөн. — Басын төмен салбыратып, мұғалімнің алдында жауап бере алмаған балаға ұқсап тілсіз қалды. Бірақ көкейінде олай — бұлай шапқылаған алақұйын сауалдардың дүмінен діңкесі құрып отыр еді. — Бәлкім, дұрысы осы болар... — Бір кезде зорға ойын түйіндеді.

	Бұл сөзді айту жігітке ауыр соқты, есту тіптен де ауыр. Тәлейдің салғанына көнбеске шараң жоқ. Лажы таусылған қыздың көз шарасынан ып — ыстық жас бүртік атты. Бір уақ ернін тістелеп, барынша өзін мығымдыққа шақыра қолға алғанымен жылап жіберді. Танауы пыс — пыс етіп, өмірден алғашқы таяқ жегеніне бұла да бала жүрегі көндікпей қопарыла бұлқынды. Өксігін баса алмай солқылдап, бірқауым жылады. Тіл қатуға шамасы жетпейді. Бар күшін бойына жинап, беймәлім мезетте:

	— Олай болса менің сол көзімнің астынан өз қолыңмен мең жасап берші, — деді үзіп — үзіп әрең сөйлеп. Одан әріге дәрмені де жетпеді. Жүйе — жүйесі босап бара жатып, «бақилық жадымнан шықпайтын естелік... айнадан жүзімді көргенде оны да көретін боламын» деген ойын іштей қуана сан мәрте қайталаған.

	— Қалай?! — Жігіттің көзі шарасынан шыға бақжиды.

	— Қолыңа есіміңді қалай жаздың?.. — Бойжеткен ықылық ата, үзіп — үзіп әзер сөйледі. Төре қапелімде тіс жара алмады.

	— Сияны тамызасың да инемен шабақтайсың. Соны да білмей тұрсың ба? — Аңғал да сәби үні баяу естілді.

	«Соңғы өтінішімді орындашы!» дегендей әр кез мөлдірей жанып тұрар қарашығы жалбарына телміріп, мұңая қарады. Көзінің аясы жылағаннан назалықты аңғартты.

	— Бетің ауырмай ма?! — деді Төре күйзелген қалыппен әрең сұрап.

	— Жоқ. Ауырса да ештеме етпейді. Ең бастысы, айнаға қарағанымда ылғи да өзіммен қоса сені де көріп жүретін боламын сонда. — Көкейіне түйгенін енді сыртқа шығарды.

	Төре жаны ашып, әйеншектенсе де қыздың айтқанына көнген. Ал Арайлым ине қадалған сәтте селт ете түсті де, бар төзімін бойына жинап мизімей қалды.

	Өрекпіген кеудесінің толқуын әзер басқан жігіт, сәл бөгелсе өзінің де жанарынан жақұт жастың домаланып кетерін біліп, «қош бол» деп, Арайлымның ақша жүзінен ақырғы рет өпті.

	«Қимаймын сені» дегендей, қыздың қасіретке толы қарашығы қиыла қадалып, мұң шарбысымен нілденіпті.

	Самалмен тербелген албырт аққайыңдардың да қайғыдан қабырғасы қайысып, сыбдырлаған жапырағы жаралы жүректі жұбатқандай. Көпті көрген қарт қарағайлар ескек желге елтімейді де, кеудесі көріктей күңіренген перзентін сұсымен бекемдікке шақырғандай.

	Арайлым осыны аңғара қойды ма, табан астында жанарында от ойнап, өжеттеніп шыға келді.

	— Қош бол мәңгіге!

	— Қош, менің жарқыным.

	Қыздың миына қан құйылып кете жаздап көзін жұмды. Солай мәңгіріп біраз жападан — жалғыз тұрғанын да білмеді.

	Бүгін төсегінен тұра сап айнаға жүгіруі де сондықтан. Меңді көріп қатты қуанғанымен, енді қайта онымен кездеспейтінін ойлап егіле жылады. Қолдан келер қайран жоқ. Жел қуған қара бұлтша дудыраған шашы жастығын көміп, екпеттеп құлай кетті. Өзегін өртеген сағыныш отының оңайшылықпен басылатыны байқалмайды. Оған деген ақ махаббаты жүрегін сыздата өрши түскен.

	Көзінен аққан ақық жас, жасанды меңді шайып кетіре алар емес. Ол біржола табиғи дүниеге айналғандай.

	1989 жылғы қазан





АДАСҚАНДАР




	Зылиханың аттан түспей қой баққанына екінші тәулік. Жалғыз өзі емес, балалары да өрім — өрім боп, шатқал — шатқалды жаяу кезіп жүр. Күн де жайдарылығынан танып, өңменнен өтер суық желімен құтын қашырып — ақ тұр. Аракідік бармақтай — бармақтай бұршағын аяусыз төпелетіп алады. Ондайда онсыз да жүрдек тұсақ байыз таппай ыға жөнеледі. Тоз — тозы шығып, кейде шақ — шәлекей бөлініп те кетеді. Әрбірі әр саққа бет алған шоғыр — шоғыр қойдың соңына түседі. Отар қалтарысқа тіреліп тоқтағанда, бүрсеңдеп сол жерде күннің ашылуын күтеді.

	Ана жүрегі бәрінен балаларының ұсқынын көргенде езіліп, кеңсірігіне ащы өксік келіп қалады. «Құлындарым — ай, тоңдыңдар — ау» дегеннен басқа шарасы жоқ, шыбын жаны шырқырап өбектейді. Бірақ ол күйзеліп, сәбилеріне жаны ауырғанымен, тағдыр таланы жұмсарар емес.

	«Қоянкөздің» мойнында отырған жалғыз жаппаның киізі адуынды желге далп — далп етеді. Есігінің алдындағы жерошақтан түтін будақтайды. Кейде көгілдір түтінге аңғардан атқып шыққан қою тұман араласып, қарыс жерді көрсетпей жібереді. Сырт көзге тым үрейлі, ертегідегі айдаһардай ирелеңдеп, тіршіліктің бәрін обып жіберердей жалмаңдайды.

	Кешкі асты әзірлеп жүріп Зылиха шатқал жаққа қарағыштай берді. Берекесі қашып, көзінің қиығын өрістен ажыратпады. Сиыр саууға да иліге алмай, бұзауды арқанында қалдырып, енесін қазыққа байлаған. Олар да әлдеқандай жаманшылықты шақырғандай мазасыз мөңіреп, жүйкені жұқартып барады.

	Қазанын ошақтан түсірді де, үш жасар қызын көтерген қалпы отардың алдынан жүгірді. Әлгінде көңіліне кіді алса да, астындағы атын Райына мінгізген. Күдіктенетін де жөні бар, құлама бетте атпен жүру екінің бірінің қолынан келе бермейді. Жүрексінбей ерге қонғанның өзінде жазатайым ат сүрініп немесе тайып кетсе — біттім дей бер. Ал Сүмбілесі итін жетелеп, жаяу жөнеген.

	Жаппа тұрған пышақтың қырындай мойнақтан асып, құзға түсе берді. Қарсы беттен қораға қарай тартқан азын — аулақ қой көрінді. Арғы жағындағы тұтасқан тасжарған мен ырғайдан ештеме көзге шалынбайды.

	Ана жүрегі елегізи өрекпіді, аузынан атқып шығардай атқалақтайды. «Сүмбі — ле!» — деді даусы қарлыққанша айқайлап. Тым — тырыс, гүрілдеген сайдың табанындағы долы өзеннен басқа тосын дыбыс білінбейді.

	Ол тірліктің татасын уыздай шағында — ақ татқан. Содан бері соры қайнап, бағы бір жанған емес. Сырт көзге дәнеме білдірмеген болғанымен, іші өкініштен қыж — қыж қайнайды. Әттең...

	Бір кезде бұл да бақытты еді: ынта — шынтасымен сүйген Қази жанында. Өзі біреудің кенже, ерке қызы. Оң босағада бұлғақтап, әлдекімдердің анау — мынау шікірәсін көзіне де ілмейтін. Тек, жатса — тұрса ойлайтыны — Қазиы.

	Аңғал да албырт сезімнің жетегімен бір күні от басқанын аңғармай қалды. Жүрегі айнып, жиі — жиі лоқси берген. Бойындағы осы «жаңалықты» қысылса да жігітке жеткізген. Ол мұны естіп, риясыз қуанып еді. Сенерін де, сенбесін де білмей: «Шын ба?» — деп аңыра сұраған. Сосын: «Бүгін десең, бүгін отау тігелік», — деді. Кейпінде шаттанудың ізі бар.

	Бұдан кейін — ақ қыз жаны жадырап, иығынан батпан жүктің зілмауыры түсіп еді. Әйткенмен, қуанышы ұзаққа бармай, сап тыйылды.

	Қазидың Зылиханы алатынын білгенде анасы үзілді — кесілді қарсы болыпты. «Өмір бақи қатынсыз өтсең де, ол қызға үйленбейсің!» — деп төтесінен кесіп айтқан. Содан кейін — ақ жігіт шеше сөзінен аттай алмады.

	Мұны естіген Зылиха іштей өзін — өзі мүжіп, жеумен болды. Ештемеге зауқы соқпай, төсекте бүктетіліп жата берді.

	Күн — жұмаға, апта — айға иек артып, жүйрік уақыт қарасын батыруда. Күннен — күнге салы суға кеткен Зылиханың пұшайман тірлігі жұтаңданып, қораштанды. Жүзінде секпіл көбейіп, бетінің ноқтасы әркімнің — ақ көзіне ұрып тұрды. Бір күні шешесі ауруханадан бір — ақ шығарды. Сонда жатып кұрсағындағы сегіз айлық сәбиді, қатерлі болса да, жасанды жолмен алдыртып тастаған.

	Тұщы етіне ащы пышақ тигеннен кейін, ұзақ мезгіл оңала алмады. Әрі — сәрі күй кешіп, өз үйінің тұткынына айналды. Бұрындары еркелететін әкесі де, шешесі де ғадеттерінен жаңылып, біртүрлі ызғарлылық танытады. Туған шаңырағының жылылығы азайды ма, әлде бұл оң босағаның қадірін түсінбеді ме, тірлігін сүреңсіздік жайлады. Көзге күйік болмай, салт атты, сабау қамшылы бір көн етікті кездессе, сонымен дәм қосуға ниет етіп қойған. «Енді адам таңдап, бұлданарлықтай қайбір келісіп отырмын» деген іштей өзін жұбатып. Айтқандай — ақ, Ордабектің етегінен ұстап, басқа ошақтың түтінін түтетті.

	«Атының сыры иесіне мәлім» дегендейін, «әттең — айы» бетіне шіркеу боп, ерінің жүзіне тура қарай алмай жүрді. Ол да «балалыкпен шалыс басқан екен» деп, кешірім жасамай, аузына арақ тисе болды, аттың бауырына алып сабайтынды әдетке айналдырды. Бет — аузы көгеріп, ел көзінен тығылып, күн кеше берді. Ерінің салған қиғылығына көнуге тура келді. Үйіне жылап баруға — жүзі қара.

	Ордабек бір ішсе, орталықта апталап ішетінді әдетке айналдырды. Бұрыннан да оған үйір екен. Қақаған үскірік суықтарда, ми айналдырар аптаптарда койдың соңында Зылиха жүрді. Бір кезгі шиедей еріндері кеберси тілімденіп, әбден жүдеді. Бара — бара күйеуін келмей — ак койса екен деп тілейтінді шығарды. Өйткені ол аттан түсе, жазыкты болсын, болмасын бас сап сабайды. Тіпті, кімге барып мұңын шағарын да білмейді. Тек өрісте жүріп екі көзіне ерік беретін. Сорына карай саулаған сорасы тырс — тырс етіп ердің касына тамады. Бір дәтке куат етері — кұдай мұның көзінің жасын көріп, тағы да бала бермек. Алғашында «енді кұрсак көтермейтін шығармын» деп ойлаушы еді. Көкейдегі дүдәмалдың орнын акикат басканына разы. Күн өтіп іші білінген сайын дәмі кермек тірлік тұшымды бола бастағандай.

	Әйтсе де ерінің кабағы бір ашылмай — ак койды. Көп ұзамай ұл да сүйді, сонда да Ордабектің иі жібімеді. Жүре — жүре әйел таукыметі мол өміріне мойынсұнып та кетті. Баласын аркалап, борбай еті борша болып мал соңында сабылуы да, жазыксыздан — жазыксыз соккыға жығылуы да заңды іспетті. Өмірде дәл солай күй кешуі керек сиякты. Бірак бұл да теперіштің шеті ғана екен.

	Бір күні кайын сіңлісі Баян жүзі бал — бұл жанып:

	— Жеңеше, сен карсы болмасаң, — кызара жымиды, — күйеу балаңмен таныстырайын... — деді.

	— Е — е, куанышка несіне карсы болайын! Әкел, кызымызға кұштар немені біз де көрелік.

	Уағдаласкан сағатка дастарханын жасап, кішкентай Шыңғысын емізіп отырған. Баянның соңынан имене кірген жігітке көзі түскенде не болғанын білмеді. Әлдебір тамыры үзіліп кеткендей, жүрек тұсы шым етті. Өз көзіне өзі сенбей, жасаураған жанарын жыпылыктата берді. Иә, бұл шынында да — Қази, өзінің Қазиы — тұғын.

	Көз жасын көрсетпес үшін, алдындағы бөбегін шымшып жылатып, шырқыраған балаға қарап:

	— Құлыным — ай, бір жерің ауырып тұр ма? — деді жақауратып. Сосын сәбиін сылтауратып келесі бөлмеге еніп кеткен.

	Әйтеуір бөгде жанарларға сыр бермеуге тырысқан. Дегенмен, сұғанақ қарашықтардың сұғынан шет қалу мүмкін емес еді. Олардың жүздеріне лып етіп жүгірген бір жұмбақ құбылыстан, әлдебір құпияның барлығын отырғандар аңдап үлгерген.

	Осыдан соң — ақ Зылиханың тірлігі тіпті мандымады. Күйеуі соққыға бір жықса, елдің қаңқу сөзі екі жықты. Бұл сұмдықтан қалай құтыларын білмей, жылаумен болды. «Үш күннен соң адам көрге де үйренеді» дегендейін, басына түскен қыжалаттың бәрін көтерді, көнді. Ордабек мас болып келсе балаларының бірін арқалап, бірін жетелеп үйден лаға безді. Әйткенмен, ешкімнің босағасына бас сұқпай, өрісте жүреді. Қой қоралағанда да ішке кірмей, кішкентайларымен күркеде түнейтін.

	Запыраны мол жылдарды жылаумен өткерді. Тірмізік жаны небір сүркілге шыдап бақты. Бір қуанатыны, балаларының алды институтқа оқуға түсті. Тағы да уақыт уәсуәлі уәжімен алдаусыратып, бір күнді бір күнге жамай берді. Міне, тұңғышы Шыңғыстан «келін апарамын» деген жеделхат келіп, көкірегі қарс айрыла қуанды. Шала шабылып, қарсы алудың қамымен жүр. «Шынында да келін түсіретін халге жарап қалғаным ба?» дейді сенімсіз күйде.

	Аңсап күткен қуанышын дүркірете өткізіп, той тарқай бастағанда Ордабек Зылихамен жөнсіз байланысты. «Енді қартайғанымызда ұят емес пе?» деген әйелінің сөзін тыңдамай, жұдырығын ала жүгірді...

	Ұлы мен келінінің көзінше зайыбын балағаттап, кейде әңгір таяқ ойнатып жүрді. Бұл жат жерден жаңа түскен Гүлияның жүрегіне кіді туғызды. Күнделікті ырың — жырың жалықтыра бастады. Мұндай өрескелдікті көрмеген неме Шыңғысқа «кетелік» деді. Бұған ол мүлде қарсы еді. Ақыры осының салдары екеуінің арасында кикілжің тудырды. Оларға бәлен деп уәж айтарлықтай ешкім болмады. Гүлия да біреумен ашылып сөйлесуден қалды. Тірліктерінің соңы сұйылып, жылдан асар — аспаста баласын көтерген келіні Қызылордасына тартып отырды.

	Зылиха қанша шыж — быжы шығып бәйек болғанымен, бұдан арыға көндіре алмады.

	Жүрегі езіліп, тұңғыш немересін қиғысы жоқ. Бірақ қатал тағдыр қаттылығына салып, жүрегін жырмыштап барады. Шарасыздығына күйініп өзін де, ерін де қарғап — сілеп ұзақ жылады. Әттең, әу баста мандымаған тірлік ақырына дейін оңбай өтетініне сонда көзі жеткен. Жас кезінде талай армандамады ма, «ұлымды — ұяға, қызымды — қияға» қондырып, солардың жақсылығын ғана көрсем деп. Енді оған тәлейі жібермей отыр емес пе? Өзінің аңғалдығынан адасқаны аздай, балаларының шалыс басуы арқасына аяздай батады. «Бастапқы салған сүрлеуім дұрыс болмады — ау» деп бөгденің күнәсін көтермей, өзін ғана жазғырды. Әне, Шыңғысы да байыз таппай, ақыры әйелінің соңынан аттанды. Оқуынан да бір жылдай қол үзіп қалып еді.

	Құлағынан қиқу кетпей мазасы қашып жүргенінде, қызына үкі тағып, құдалар сау етіп келе қалды. «Өткенді ойлап өкіне бермейін, енді мына қарғамның түтіні түзу ұшса екен» деп қызының тілеуін тілеген. Содыр уақыт сорақылығына басып, тағы сорлатты. Туған — туыстары жиналып, құдаларының от жаққан жеріне барған. Баян да күйеуін ертіп келген — тін. Оларға сый — сыяпат көрсетіліп, құйрық — бауыр асасып, қонақтар біршама қызып алған. Ордабек тіпті ерекше қызара бөрткен. Тысқа шыққанда: «Қази саған неге қарай береді?!» — деп, құлақ шекеден ала жуан жұдырығымен қойып жіберді. Қалпақтай ұшқан Зылиханы бас — көз демей төпелете тепкінің астына алды. Араға түскендерге дес бермей өршеленеді...

	Құдалықтан жер боп қайтқан Зылиха, үйге келе ағыл — тегіл жылады.

	Жастықтан басын көтере алмай жатқанында қайын сіңлісі кеп, қасына отырып ол да егілді.

	— Күллі өмірің менің көз алдымда өтті. Қиыншылықты жойдасыз көрдің. Қабағыңнан мұң, көзіңнен жас кетпеді. Жүзіңде кіреуке тұрды. Тағдырыңа өкпелісің. Мүмкін, біздің осы уақытқа дейін баласыз жүруіміз, көз жасыңды бейберекет шыра еткендігімізден шығар. Кешір мені, жеңгетай!..

	Солқылдап жылап жіберді. Көздері боталап өздеріне үрейлене қарап отырған кішкене бауыры мен сіңлісін басынан сипап, кеудесіне басты. Көкірегі өксікке толып, солығын баса алмады...

	Баянның жанарынан «Сендер жалғанда теперіш көріп жыламаңдаршы! Біздің осы — өмірді қиналумен өткізіп жүргеніміз жетер. Жаңылмаңдаршы, боталарым...» деген жазуды анық оқуға болар еді.

	Еркіне көнбей кемсеңдеген иегінен алты тарам жасы тамып бара жатты.

	— Ра — ай!

	Тағы да құлаққа ұрған танадай меңіреулік. Аяғын апыл — ғұпыл басып, еңіске құлдырай берді. Алыстан ұлар шулады. Төңіректе көлеңке ұзарып, күңгірттік көбейді. Абұйыр болғанда, алдынан сопаң етіп, бір топ ешкі шыға келді. Арғы жағында қаптаған қой жатыр екен. Қуанып кетті. Төбесі шошайып, Сүмбілесі итін жетелеп жүр. Кішкене бұрымы шолтаң — шолтаң етеді. Одан төменіректе ердің үстінде болар — болмас қана қалтиып Рай көрінеді.

	— Рит, шәй! — деп қойды үркіткендей болды. Сосын, — қораға айдаңдар! — деп дауыстады. Отардың соңына жеткенінде Сүмбіле:

	— Тәте, ағам келді ме? — деп сұрады.

	— Жоқ, — деді шешесі жүзі сынық қалпы. Ересектігі ме, Рай дәнеме деп тіл қатпады. Ел «қыдырып» кетсе әкесінің кемінде үш — төрт күнсіз оралмайтынын көкейіне мықтап түйсе керек.

	Отарды айдаған қалпы өрге тырмысып шығып барады.

	Қараңғылық қоюлана түсті.

	Жалғыз жұбаныш — мойнақтағы жұпыны жаппа жақын қалған — тұғын...

	1990 жылғы тамыз





ТАНАГҮЛ




	Қыстауға араға жылдар салып жететін автоклуб келді.

	Көкек айының іші — тұғын. Үкедейдің сақманшылары бар, бала — шағасы бар, бәрінің қағанағы қарқ, сағанағы сарқ, мәре — сәре күйге бөленді.

	«Рафик» мінген екі жігіт майлы қасықша жылмаң қағады. Әдетте киноны бұлар қоймайтын, үлкен — кішінің көзі әбден үйренген бір адам бар еді. Жаз жайлау, қыс қыстауда үнемі сол кісі өзі аралайтын. Әрі ол мынандай «Рафик» емес, «ГАЗ — 52» маркалы ескі будкалы машинасын ыңырантып жететұғын. Бүгін оның алдын пысықайлар орап кеткенге ұқсайды.

	Осы тосындық қана бала көңіліне ептеген селкеулік түсіргендей, алғашқыда үп еткен қуанышы аяқ астынан сейіліп, томырықтана берді.

	Бұл екеудің біреуі — орталықтағы мәдениет үйінде вокальды — аспапты ансамбльдің мүшесі. Қурайдай қатып — семген тарамыс, тәпелтек. Сұрықсыз сұрқына сорайған кеңірдегі одан әрмен «әр беріп», шажырқайдың безіндей шақырайған көзі ұзын шашымен әндем жарасқан. Бір байқалатыны, кеудесі итаяқтай. Сахнаға шығып, гитарасын сабалап шатып — бұтқанын, шамасы, кез келгеннің қолы жетпес үлкен мәртебе тұтады.

	Ал қасындағысын біле қоймады. Интернатта оқып, сыртпен араласа алмайтындығынан танымай тұрмаса, ауылдікі емес сияқты.

	Бұлардың мына тайраңдары Жапарға біреудің нанын озбырлықпен тартып жегендей көрінді. Мұндай ой түюге жетелеген жайт, жаңағы — шаруашылықтағы жұмысшылар комитеті төрағасының баласы. Күллі мәдени — әлеуметтік саладағы адамдар да, шаралар да соның құзырында. Осы жолы жұмыскомның бастығы көнеден көпшілікке кызмет жасап жүрген адамды әдейі шеттетіп, тізгінді ұлына бергенге ұқсайды. Әлде өз төтелі бастама көтеріп, еңбектен бел жазбайтын қауымды бір серпілтіп қайтуға бері қарай аттанды ма? Оны соншама дала төсіне тартып тұрған қандай ғаламат күш?

	Баланың санасында осы тектес түйткілдер сапырылысты. Бірақ ешқайсына өз тарапынан жауап таба алмады. Әйткенмен, ешкімге бұл пиғылын білдіріп, тіс жармады. Көмейіне сан сауалды таяп қойып, өзімен — өзі қалды. Анда — санда мұрынын елеусіздеу бір — екі мәрте тартып, қолының сыртымен сүйкеп өтті. Әшейіндегідей жүгіріп, асыр салмады. Көңілі әлденәрсеге алағызатындай. Ағалары осындай бұйығылыққа бой ұрғаннан кейін, қос інісі де ойынның қызығына түспей, сонадайдан бейтаныс жандарға таңдана қарайды.

	Нұрғаным киношылардың келгенін құрмет көріп, асын әзірлеп, бәйек қақты. Тек Жапардың үлкен әпкесі Танагүлдің өңіне бір жұмбақтың иірімі жасырынғандай. Дастарханның төріндегі әлгілерге жанарын төңкеріп, ұрлана жымиятын сияқты. Әсіресе жалбыр шаштыдан қыстығатындай. Соған қарағанда әуелден таныс тәрізді.

	Бұл — баланың ішкі жорамалы еді. Әпкесін біртүрлі кызғанып кетті. Жүрегі ауырып, қынжылып қалды. Ал екі інісі мен өзіне тете әпкесі Қорлан еш қаперсіз.

	Танагүл ауданның орталығында жұмыс істейтін. Әдейі науқан уақытында шешесіне қолғабыс беруге келген. Өйткені көктем мезгілінде әрбір мекеме бірлі — жарым кеңсе қызметкерлерін мал төлдетуге жәрдем етуге жіберетін ежелгі дәстүр бар. Өкіметтің мұндай «қырына» ең әуелі жастар ілігетін, сондықтан ол алдын ала қам жасаған. Бөгде біреудің үйіне барғанша өзінің әке — шешесіне көмектескені әлдеқайда жақсы.

	Бойжеткенді қыстауға осындай себеп әкеген.

	* * *

	Ортаңғы бөлмеде кино басталды. Фильм болғанда қандай — таза қазақша, баршасы миыңа қолмен құйғандай сіңімді. Ұғынықты. Содан ба, елітіп бәрінің естері кеткен. Әрбір кейіпкердің сөзі мен ісіне қапысыз түсініп, Жапардың құрышы бір қанды. Әйтпесе, мәдениет үйінен көріп жүрген қаптаған «Мосфильмдерді» ұғына алмай, ит зықысы шығатын. Мынау бір жанның рахаты.

	Бала неме насаттанып, әкесінің өңіне де барлай қарады. Жел қағып, күн жеп тотыққан жүзі сәл басқаша реңге еніп, қызықты көрініске біржола берілген екен.

	— Ой — дөйт! — деді сақманшы жігіт санын алақанымен шапаттап, — мынауың қырғын ғой. — Бас қаһарманның әккілігіне сүйсінгендігін көпшіліктен бүкпелей алмады. — Бәрін шырқ үйіріп барады...

	Шынында да, тымақ серілігі бар біреу төменетектілерді иектеп, қи тепкіленіп жүріп оқыстан міндеті жадында ояна қоятын қоразша қыдия қалады.

	Кенет баланың есіне әпкесі сап етіп оралды. Жалма — жан жан — жағын шолуылдап еді, қаралдысын байқай алмады. «Күңгірт бөлмеден көзіме түспей тұр ма?» деп, одан сайын мұқият барлады. Жоқ. Жүрегі шым етіп, біз сұққандай жиырыла тітіренді. Сосын әлгі қазанның түп күйесіндей «қонағын» жанарымен жаутаңдай іздеді. Мойнын артына бұрып, бір қалыпты пырылдай айналған киноаппаратура жақты сүзіп өтті. Жуыр маңнан көзіне шалынбады. Сол — ақ екен, кездейсоқ аузына жын ұрттап алғандай, ішкі дүниесі асты — үстіне шығып, қопарылды да жөнелді. Жаңағы тамашаға елтіген күйінен жұрқана да қалмады. Лезде қараптан — қарап отырып демігіп, көкірегіне қайдағы өксік тығылды. Атып түрегеліп сыртқа ұмтылды. Ауызғы бөлмеде қазан — ошақпен әлек боп жүрген шешесі:

	— Үй — и, қайда жүгірдің, ішің ауырды ма?! — деді, мұның тапыр — тұпыр жүрісін өзінше жорамалдап.

	Ашу мен намысқа булыққандықтан қапелімде жауап қайыруға мұршасы жетпей, үні көмейіне кептелді. Іркілместен жүйткіте берді.

	Көкек айының көгілжім түні тамаша реңіне еніп, тұтастай аспанға жұлдызын аяусыз шашып тастапты. Айдың сұлбасы біліне қоймайды. Содан ба, қою түнек төңіректі тұншықтыра тұмшалаған. Әйтсе де есіктің алдындағы күйіске кірген отар ап — анық аңғарылады. Одан ары таманырақ атсерке, оң жақ қапталда ұзыннан — ұзақ созылған тепелек қараңғылыққа малына мүлгиді. Айналасынан бейсауат қараң — құраңның сұлбасы байқалмайды.

	Өзегін ит тырнағандай халде осы түсініксіз тұңғиыққа телміріп біраз бөгелді. Ешқандай сөдегей — солпы дыбыс білінбейді. Үйден арқан бойы жер ұзап барды да, мұқият құлақ түрді. Сосын іргедегі тепелектің есігін ашты. Бұл енген бірінші бөлігінде электр жарығы самаладай жарқырайды. Ар жағында бірінен біріне өтетін бірнеше қоралар бар, солардың бәрін аралап шығуға оқталды да, бірден ол райынан қайтты. Айнығаны, адам аяғы көп жүретін бұл базға олар келе қоймайды.

	Дереу есікті тарс жауып, қайта кері жүгірді. Ондағысы үйдің артында сонадайда қарауытқан бұрынғы баспана, қазіргі уақытта мал ұрықтандыру пунктіне айналған жәпірейген қоржын тамға, оның солтүстік қапталындағы шөгіндідей арса — арсасы шыққан көне базға бару — тұғын. Барды. Әлдеқашан пайдаланудан қалған қоржын тамның кішкене терезелері бар бәлені қымтай бүгіп, мұны түнере қарсы алды. Ақырын бұқпантайлап кеп, сол сығыр терезеден ішке үңілді. Тас қараңғы, ештемені көріп болмайды. Босағадан ары енуге жүрегі дауаламады.

	Бұл жаққа жарық тартылмаған. Нақтысында тартылған, оны күйек біткен соң ағытып тастайтын. Сондықтан бала тұрған жер тепелектің маңымен салыстырғанда әлдеқайда қараңғы. Біртүрлі бойын үрей биледі. Осындай көктем кезінде иен үйлерде ібілістер көп жүреді деген үлкендердің сөзі есіне оралды. Бойы шым етіп, жауырынында жүздеген құмырсқа жүгіргендей жыбырлады. Беймәлім күштің тықсыруымен артқа шегіне берді. Ал қараңғыға ту сыртын беріп бұрылайын десе, айналған сәтінде — ақ бір әбілет желкесінен бүре қоятындай.

	Сәби көңілді үргедек сезім биледі. Бір жағы ашу кернеген өзегі от шарпығандай ашып барады. Өзінің қоянжүректігінен діттеген мақсатына жете алмағанына опынды. Сонда да үйдің далдасына кеп, шөккен түйелердей өркеш — өркеш болып жатқан көне баздың орнына ұзақ телміре қарады. Әлден уақытта үміті үзілгенде барып ішке беттеді. Бір абыройы, мұның үйге кіргенін шешесі байқамады.

	Киношылар топылған бөлменің табалдырығынан аттай сап, босағасына сүйенген қалпы тағы да әпкесін іздеді. Жоқ. Жалбыр шашты іздеді. Жоқ. Тауы шағылып, тізерлеп отыра кетті. Экранға назар аудармастан мойны төмен салбырады. Шарасы таусылғандықтан ба, кішкене кекілін мақсатсыз жоғары қайырып қойды. Маңдайы жіпсіген су екен. Екі беті алаулап жанып бара жатқанын сонда аңғарды.

	Қараптан — қарап шешесіне жыны келді. «Неге іздемейді? Неге сонша бейқам?» Осындай сауалдар миына сыналай енгенмен, жауабын таба алмады. Іштей арпалысып, азапты бір сәтті басынан кешті. «Әкем білсе...»

	Өз ойынан өзі түршікті. Ұяттан ду етіп жүзі күйді.

	Бір кезде абыр — дабырдан есін жиды. Сөйтсе, кино бітіпті. Ізінше шам жанды. Бала бірден әлі сырылдап айналып тұрған киноаппаратураға назарын аударды. Міне, қызық, мұның діңкесі құрып іздеген шашты албастысы әлгінің қасында жарбияды. Қашан келіп алғанына қайран. Сонша әлекке түскеніне, аяқ астынан өзі ақымақ болғанына қараптан — қарап ашуы қозды.

	Сүйегін сүйретіп орнынан әзер көтерілді. Көпшілікпен бірге сыртқа шықты. Ептеп тынысы ашылғандай, тереңінен демін алды.

	Аспанда жұлдыздар дәл бағанағыдай пышырай шашылған қалпы самсай жымыңдайды.

	Жапар төсекке жатқаннан кейін де дөңбекшіп ұйықтамады. Ұзақ бір тәжікелесуден сансырады да, ақыры кірпіктері айқаса бергенін аңдамады.

	Ертеңінде оянса, үйдің ішін бір жүдеулік жайлаған. Бала жүрегі оны бірден сезе қойды. Апыл — ғұпыл орнынан түрегеліп, сыртқа ұмтылды. Күн әлі ерте болса да кешегі «Рафик» үшті — күйлі. Әдетте кино қойған адам ұйқысын қандырып, таңертеңгілік асын, бір жүз грамын асықпай ішіп, содан кейін барып аттанатын. Жапар үшін мынау бір тосындық.

	Қайран қалған күйі күн шуағынан жасқанған жанарын жыртита ашып, жан — жағына қарады. Шешесі сиырларды жаңа сауып бітсе керек, анандай жерде бұзауларды өріске айдап барады. Малға жекірген даусы әдеттегіден әлдеқайда өрескел.

	Мұндай уақытта есіктің алдындағы жерошақта ыдыс — аяқпен әуреленіп жүретін әпкесі көрінбеді. Бірден «ә — ә, Танагүл кеткен екен ғой» деп қорытты. Бір — ақ түнде әке — шешесін, бауырларын қиып, тастай жөнелгеніне көңілі қоңылтақсып, ұнжырғасы түсті. Сылқ етіп табалдырықтың тепкішегіне діңкелей құйрығын басты.

	Әлі бір мүшел жасқа іліге қоймаған баланың зығырданы қайнады, жігері құмша уатылды. Кенет, «мүмкін, Танагүл үйде шығар» деген де бір ой көкейінің арғы шетінен қылаңытты. Бірақ онысы көңілінде мығымдық танытпай, ешкінің құйрығындай шыжбаң қақты.

	Шешесі бұзауларды әудем жерге апарып тастап, қайтып оралды. Өңі өрт сөндіргендей түтігіп, күл тартыпты. Жаулығын бір жақ шекесіне қарай қисайта орапты. Мұнысы әдейіліктен емес, шарқатының солай қарай жылжып кеткені білініп тұр. Ашудан долырып, өзін — өзі әзер ұстап тежегені ызалы кескінінен байқалады. Алдынан көлденеңдеп өтіп бара жатқан көк ала қаншықты қолындағы таяқпен осып жіберді. Ол бейшара бір қаңқ етіп, жаны көзіне көріне беталбат заулады.

	— Әдіра қалғыр, қасқыр алғандай кердең — кердең етеді ғой! Жаман неме...

	Мұнысы, суық жүрістілердің аңысын бақпай, жер қаптырғаныңа болайын деген сияқты кейістікті білдірді.

	* * *

	Түнде кинодан соң тамақ ішілгеннен кейін, елдің бәрі жатын орындарын тапқан. Тек бірді — екілі сақманшы жастар қонақтармен әңгімелесіп, темекі тартып есіктің алдында іркілісті. Танагүл шешесіне жәрдемдесіп, ыдыс — аяқты жинастырып жүрген. Әле — сәле босағаға жалтақтап, әлгі қыз — жігіттердің үсті — үстіне шыққан көңілді күлкілері мен дауыстарына елегізді. Қызының өрекпи алағызғанын ана байғұс аңдап:

	— Бара ғой, қалғанын өзім реттеймін, — деді. Ондағысы «ауылдан сыртта жүр ғой, күнделікті қыдырыстап жатқан жоқ, өз құрбыларынан шет қалмасын» деген ойы — тұғын. Әрі әкесінің назарына «жеңілтектікпен» ілінбеуін қалап, Үкедейді де:

	«Сен деміңді ала бер, отарды біраз уақытқа дейін мен күзетейін», — деп, жылы орнына жатқызып қойған.

	Үйдің бәрін жиыстырды да, отарға бет алды. Жастар сол әңгімелескен қалпы есіктің аузында қала берген. Бұл қойды аралады. Екі саулық қоздаған екен, соларды ішке кіргізді. Ауыздандырды. Бір — екі жетім қозы бар еді, әлгілерді емізді. Бірақ құлағы түрік жүрді. Сөйткенінше машина гүр ете түсті. Бәрін тастай сап далаға атырылды, алайда көліктің арты қызарып бірталай жерге ұзап үлгеріпті. «Қап, мына балалар түнделетіп кеткені несі, құдайдың таңы бар емес пе еді» деп қынжылды. Сосын ойында ештеме жоқ, отарды тағы бір сүзіп шықты. Төлдеген мал көрінбеді. Үйге беттеді. Қолын жуып, содан соң ішке кірді. Енді бір сағаттай мызғып алуға болатұғын. Орнына қисаймас бұрын қызының төсегіне келген, құдай атқанда ылым — жылым. Маңдайына біреу балтаның шүйдесімен қойып қалғандай басы айналып, есеңгірей теңселді. Аруақтың әбден атқанын сонда білді. Апалақтап, қайта кері жүгірді. Қапталдас бөлмедегі сақманшы қыздарға қарай тапырақтады.

	— Әй, қарағым, Танагүл қайда?

	Шеткі біреуін ақырындап ырғап оятып, шаруасын сұрады. Ол шырт ұйқы құшағында екен, қапалақтап, әуелгіде ештемені ұғына алмай:

	— Не, а — а? — дей берді.

	— Танагүл қайда?

	— Білмеймін.

	— Әлгінде ғана бірге тұрмап па едіңдер?

	— Біз үйге кіріп кеткенбіз.

	Нұрғаным тілін тістей қойды. Енді күйеуіне не бетімен қарамақ? Жүрегі зуылдап, іші алай — түлей сапырылыса былықты. Шарасы таусылып, ернін сылп еткізді.

	Сосын орнынан сүйретіле көтеріліп, тысқа беттеді. Далада құлаққа ұрғандай меңіреу түн. Тылсым қараңғылық ешқандай хабар бермей тас — түйін мелшиеді. Әлгіндегі машинаның жарығы әлдеқашан ізім — ғайым жоғалған. Қараптан — қарап діңкесі құрыды. Қызын әдейі өзі қашырып жібергендей көрінді. Денесі болмашы дірілдеп, алқымы сығымдалды. Енді мұның уайым сауып, атар таңды көзімен атыруы ғана қалды.

	Дәл солай етті.

	Таң сазарып біліне берген уақта сең соққан балықтай сенделіп, отардың шетінде жүрген. Тосыннан жөтелген ерінің даусы естілді. Үнемі ұйқыдан тұрғанында осылай жөтелетіні бар еді, үздіксіз тартатын темекісінің салдары. Әрі, өмір бақи мал сүмесіне қарап келе жатқаннан соң, түз тіршілігіне сай ұйқысы сергек. Оның үстіне төл алу жауапкершілігі тіпті жоғары, жылы төсекте шалжиып жатса, еңбегінің ешқандай нәтижесі болмайды. Сондай алаң көңілмен ұйықтайтын ол түнімен төрт — бес рет тұрып, малды қарауылдайтын.

	Нұрғанымның тіптен құты қашты. Абдырай үй жаққа көз тастады. Үкедей шылымын тұтатып үлгеріпті, ерніне қыстырған қып — қызыл шоқ әбілеттің жанарындай сонадайдан мен мұндалады. Ұялған тек тұрмастың кебімен қарсы беттеді.

	Әйелінің қылпын енді аңдаған Үкедей, мұның сөлбірейіп сыртта жүргеніне қайран қала сауал тастады.

	— Әлі жатпағансың ба?

	— Жатқызбасым жатқызбады. — Кейи үн қатты.

	— Не боп қалды? Кино қойғандар қайда, көліктері көрінбейді ғой? — Күйеуінің де көңіліне секемал енген бе, сұрақтарды үсті — үстіне бастырмалатып жіберді. Тұмшалаған қараңғылық бүркемелегенмен, өң — түсінің де аяқ астынан бұзылғанын біліп тұр.

	— Бар бәле солардан келді! — Нұрғанымның үні құмығып барып, бір сәт үзіліс тапты. — Қыз жоқ!

	— Не дейд?!.

	— Не дегені несі, қыз жоқ!

	Үкедейдің қаны миына шапты.

	— О — о, әкеңнің аузы!.. Сенің берген тәрбиең! — Бірден әйеліне зеки үн қатты. — Затсыз, қызды тыйып ұстамай ма? Танымайтын көрінген жын — шайтанның етегіне жабысып еріп кете берсе, шекеміз қызған екен.

	— Сен не қарап жүрсің тәрбие бермей, әкесі емессің бе? — Күйеуінің өзіне дүрсе қоя берді. — Мен бір жақтан әкеліппін бе?..

	Сөйтіп, таң қылаң бере қораның шетінде ұрыс басталды да жөнелді.

	— Әй, әкемесең, сенің қағанағыңды жарып шықпады ма, антұрған! Немене деп көкисің?!

	— Қаның бұзық, өзіңе тартқан да...

	— Не деп тантып тұрсың, әкеңнің аузы!.. — Жұдырығы қоса жүгірді. Сарт етіп әйелінің шықшытына тиді. Нұрғаным қалпақтай ұшты. — О — о, затсыз, көрсетейін саған қаны бұзықты! — Ашудан қалшылдаған қалпы тепелекке бұрылып, ісініп — кебіне ілгері аттады. Енді бөгелсе жаман қатынын парша — паршасын шығаратынын білді. Қайбір мінезге бай адам, «бір күн қой баққаннан, жүз жыл ақыл сұрама» деп қазақ бекер айтпаған, одан да есінің барында әйелінен алыстап кеткісі келді. Бірақ, жанын біреу табаға салып қуырып жатқандай, жаман күйінді. Әп — сәтте тауы шағылып, жүні жығылды. Әлдекім басына баса — көктеп кеп, ордасын ойран еткендей сезінді. Саусақтары дірілдеген қалпы темекісін ерніне апара берді. Өз кіндігінен өрбіген баласынан мұндай озбырлық көремін деп ойламаған — тұғын.

	Соңында қатыны қалды бүкіл қыстауды басына көтере озандап. Бірақ іштей омырылғаннан оның бая — шаясын естіген де жоқ. Әйтеуір ту сыртында бақырауық түйенің бажылдаған үніндей шаң — шұң дыбыс қана шығып жатты.

	* * *

	Жапар бұл малағамның ешқайсысынан бейхабар — тын, әйткенмен мына көргені сол «ит ашуын тырнадан алады» дегендейін кеп. Жазықсыздан — жазықсыз ала қаншық қаһарға ұшырады. Өйткені шешесінің кеудесіне жиналған запыранның уы буып, жанын қоярға жер таптырмай барады. Сондықтан оған әр нәрсенің бәрі жүйкесіне тиіп — ақ тұр. Міне, сағат ертеңгілік сегізден асса да, әлі тырс еткен хабар жоқ.

	Қызы соншама ақымақтыққа бой ұрар ақылсыз емес еді, мына әрекетін еш ішіне сыйдыра алмады. Көзі тұнып кеткен бе, шешем екен деп бір ауыз сөз айтпай, әкесінің алдында әбден масқаралағаны жанын осқылады. Таңсәрідегі жеген жұдырығының да салмағы түк емес, «затсыз» деген заһарлы сөз шымбайына батты. Соған булығып, түтіге түсті. Бір кезде «өзіме де обал жоқ, тыныш отырған қызға «бара ғой, қатарыңнан қалма» деп нем бар еді, тойтыйтып қара жерге қаратты да кетті, қу ғана қар» деген ойға бой ұрды.

	Осындай небір тиянақсыз, жалт етпе ой сілемдеріне жолыққанымен, қолы үйреншікті жұмыстарын тындыра жүрді. Әйткенмен, іс — қимылының бәрінен құлықсыздық, әлдебір нәрсеге алаңдаушылық білініп — ақ тұр еді. Бір шоқып, екі қарайтын қарға сияқты, қолы бірдемені бітіргеннен бұрын қос жанары жол жаққа сүзіледі. Кейде ұзақ — ұзақ күн салып телміріп, еріндері болар — болмас қыбырлап, өз — өзінен күбірлей бөгеліп те қалады.

	Мұның бәрін қалт жібермей байқаған Жапардың зығырданы қайнады. Қанша есейсе де әпкесінің таза ақымақтығына миы жете қоймады. Осы уақытқа дейін бұған «тәртіпті, үлгілі бол» деп айтқан оның сөзі бәтуәсіз екен. Енді, құдай біледі — ау, бірде — бір әңгімесіне құлақ аспайды. Бір аяқ асқа алғысыз адамға бола тұтастай шаңырағының абыройын ақтарғанын кешіре алар ма?

	Баланың екі ұрты томпайыңқырап, күнәсіз жанарларына мұң шарбысы үйіркеленді. Шешесінен де жиі дәміл — дәміл қара жолдың бойына қадалады. Қараған сайын безерген бетпақ дала ештемеден сыр берер емес, бедірейіп, жаның дәл қазір шиқ етіп шығып кетсе де сол бір сазарған қалпынан танбайды.

	Жерге сыздықтата бір түкірді. Ала қаншықтың сары күшігінің үрпе — түрпесі шыққан жүніндей, бірі тұрып, бірі жатқан шашын кішкентай алақандарымен ретке келтірді. Мұнысы — шашын шартты түрде сипағаны, әйтпесе әдемілікке әуестенгені шамалы. Ішін кыз — кыз қайнатқан ыза мен кекке шыдамай жасаған далбасасы. Өз кимылына өзі есеп беріп тұрған жоқ. Бірде екі бүйірін таянса, бірде қолдарын қалтасына салып сұрлана қалады. Енді, міне, үйдің іргесіне жүрелеп отыра кетіп, тағы да шырт түкірді. «Туған ошағына осындай да опасыздык жасайды екен — ау. Комсомолдар ешкашан алдамайды дегені қайда?»

	Үйдегі райдан Қорланның да жүні жығылып калыпты. Әшейіндегі тойтаңы жоғалып, аузы бұртиыңкырағандай кепке енген. Ол да бірдемені қыбыр — кыбыр істегенсиді. Ал екі інісі мына сүреңсіздіктен аулағырақ кеткілері келгендей, кеше таңертең қоздаған сакманды айналсоқтап, түртінектенеді. Әшейінде үйге су ішуге, нан жеуге жиі соғатын, бүгін ондай кұлкылары жок. Пайымдауынша, «жас төлге карап жүрміз» деген сылтауды шырға тұтатындай. Негізі, отбасындағы мұздай кұрсанған суыктык бәрін алды — алдына бездіріп жіберген.

	Әкесінің кабағы да тұнжырап, бүгіндікке ешкімге тіс жармады. Байкауынша, жерге кіріп кете жаздап корланатын сиякты. Тауы әбден шағылғаны салбыраған екі иінінен анык білінеді. Әншейінде әдемі көрінетін мұртының шалғысы да ебедейсіз тікірейіп, күнге тотыккан өңі одан сайын күреңіткен. Жүрісі де күндегідей ширак емес, сылбыр козғалатын тәрізді. Шай ішетін уакыты әлдекашан өтсе де, үйге карай аяғын аттап баскысы келмейтіндей. Дәл іргеден шаруа камымен ары да, бері де өтіп кетеді. Көңілі тағдырдың тәукеншік сыйынан біржола калған сиякты.

	Бағана Жапардың көзі шалғанында кораның камыс кабырғасына аркасын беріп жүрелей, асыкпай махоркасын орап, әлдебір тұңғиыкка шомып темекісін тарткан. Сонда аскар таудай әкесінің салы суға кеткенін аңдап, ұлының жүрегі кан жылады. Сонадайдан касына томпаңдай барып, бұл да үн — түнсіз жайғасты. Көңілін жұбатарлык бірдеме айтуға ұмтылды, әттең, капалы жүректі жадыратып жіберер аузына мандымды сөз оралмады. Бар колынан келгені ұрланып, жапак — жапак өңіне карағыштай берді.

	Қайраны таусылған әкесі басындағы кепкісін алып тізесіне кигізді де, сарғайған кағазға оралған темекісін ерніне кыстырып ап ұзак сорғылады. Шашының да ағы әдеттегіден молайып, маңдайының әжімі мен мойнының катпары да калыңдағандай. Күрт кәртайып кеткенге ұксады. Керзі етігінің конышы үзеңгі баудан кажалып, акжемденіп желіне бастапты.

	Бұның келгеніне де селт етіп көңіл бөлмеді. Қалың ойдың ұштығына жете алмай, уайым мен касіретке малшынды да малтыды.

	Жапар «Шіркін, егер үлкен жігіт болсам, соңынан куып барып, жердің тесігіне кірсе де іздеп тауып, сазайын тарткызар ем. Әкемнің шағылған тауын солай бүтіндеп, кеткен кегін алар едім» деді зығырданы кайнап. Кенет бала неме әкесінің дәл осы сәт нендей ой ойлап отырғанын білуге кұмартты. «Мүмкін, алғашкы тосын соккыны жанына ауыр алғаны шығар, соңыра табиғаттың өктемдігіне мойынсұнар. Танагүл шынында да біржола бөлек от түтетуге, үй болуға бет бұрды. Оңы мен солын таныған бойжеткеннің алдына неге карсы тұрмак? Олай болса әке — шешесі неге кияс кабак танытып жүр?

	Құдалары жаман емес — қызметі бар, абыройы бар — бастық. Әркімнің — ақ сондай адамдармен сыйласқысы келмейтін бе еді? Қуанулары керек еді ғой, жоқ, қайтсе де мұнда бір дүмбілездік бар» деп топшылады.

	Үкедей өзінің қасында мұның жарбиып отырғанын енді ғана аңғарғандай, басынан аяғына дейін мақсатсыз бір қарады да, орнынан ілби тұрып, тағы да шаруасына жөнеді. Қораның астын тазалау, өз қағанағын жарып шыққан төлінен жеріген тасбауырларды телу, емізу деген сияқты адамның жүйкесіне тиетін қыруар жұмыс күтіп тұр еді.

	Жапар тағы да жападан — жалғыз қалып қойыпты. Әкесіне де, шешесіне де жаны ашыды. Бірақ олардың басына түскен мұң — наланы жеңілдетудің жолын таба алмады. Тек қана әпкесіне өкпесі қара қазандай болып қабындай берді, қабындай берді.

	* * *

	Тапа — тал түстің кезінде кешегі машина сайтан сияқты сап етіп, есіктің алдына тоқтағаны. Алысқа аңыра қарап, көздерін талдырып жол күткенде қарасы да байқалмап еді. Енді «ә — ә, бәлем, қатырдым ба» деп көктен түскендей насаттана кеп, буы бұрқырай тежелді.

	Онның ар жақ — бер жағындағы ұл іштей жәбір шегіп, табалдырықта состия тұрып қарсы алды. Әпкесінің екі езуі екі құлағында, қаперінде ештеме жоқ, қызыл көйлегінің етегі делеңдей машинадан түсіп жатыр. Қимылынан «бұ жүрісім ұят болды — ау» деген сияқты қымсынудың ұштығы да білінбейді. Қайта, бәрі орынды тәрізді жайраң қағады. Соңында — астыңғы ерні салбыраған әлгі қайыстай «киномеханик». Әумесеріңнің әукесі кете Танагүлге әлденәрсені айтып, басын шұлғып құлдық ұрады. Қазақтың ұғымына салып жалпақ тілімен кескіндегенде, мына лаукиыңның ұскыны үй кезіп қаңғып кеткен бұқашыққа ұқсайды. Ал бүгінгі жастардың көзімен қарасаң, екеуі кәдімгі Голливудтың жұлдыздары сияқты.

	Бала осы жиіркенішті көрініске одан сайын тыжырынды.

	Сырттағы мотордың үнін естіп, шешесі де етегіне сүріне — қабына тысқа шықты. Қызын көрген беттен шарқая дауысқа салып, айқайға басты.

	— О — о, жерді құртқан қу ғана қаншық! Жүзіқара! Тірідей жерледің — ау!

	Бойжеткеннің өңіндегі жаңағы жаркындық ізінше үшті — күйлі семіп үлгерген еді. Құлғанадай соңына ілескен жылтыр қарасы да артынан пысып, машинаның қалқасына қарай жылыстады.

	Нұрғаным ентелей басып қызының қасына жеткен бетте шапалағымен осып — осып, жағының отын жандырды. Етегі делеңдеген қызыл көйлекті Танагүл денесі бүрісіп, әп — сәтте салтанатынан айрылып тынды.

	— Мұндай салдақ^ілығыңды көргенше, өз қолыммен бауыздап өлтірейін! Үйге кір, жаныңның барында!

	Қызы дедек қағып, тілге келместен ішке зып берді. Өңі тастай суық қарсы жолыққан әкесінің алдында бетімен жер басып, төбесімен жүргендей тіптен бүгежектеді.

	Мұны көріп тұрған Жапардың әпкесіне жаны ашығанмен, кешеден бері кетіп жатқан есесінің сәл де болса қайтқанына көңілі тоғайды. Осы сәтте: «Әй, бері кел!» — деген Үкедейдің қаһарлы үні көктен түскен қара тастай жүректі солқ еткізді. Жел мен күнге қақталған қап — қара ұл селт етіп, әкесіне қарады. Қарады да бірден үрейі ұшты. Қабағы қабарып, екі көзі қанталап, жүзі қарауыта түтігіпті. Мұртының шалғысына дейін айбынданып, кез келген нәрсе екпініне қарсы тұра алмайтын долы күштің иесіне айналыпты.

	Әлгі жылтыр қара құрттаған ешкідей қыпыжықтап, аяғы алға жүрмей тайсақтады. Сонда да алмас қылыштай әуені тіле қақ айырған әмірдің зәрінен құты қашып, ілгері ілбіді. Жанына таянғанда әбден қорланып, жаны қарайған әке оның алқымынан шап беріп ұстап, шала туған түсіктей солаңдатып, сілкіп — сілкіп жіберді. Бәтірді адам емес, далбай тұмақ құрлы көрмеді.

	— Көрсетейін мен саған басынғанды. — Жағы қарыса, үні тісінің арасынан ысылдай шықты. — Жаман қойшының үйі, қолымыздан қағатын ешкім жоқ дедің ғой, ә — ә... Көкеңді көзіңе әкелейін...

	Әлгінің тынысы тарылып, бірдеме деп шіңгірлей шырқырады. Ал қасындағы жолдасының мына қаһарлы шалдың айбатынан шаруасы тынып, кабинадан тысқа назар тастауға жарамады. Жүрегі тарсылдай соғып, қолы қалтырап, отырған орнынан тапжылмады.

	— О — о, шірік! Шірік жұмыртқадай уысыма салып, бырш еткізе салайын ба?!

	Бала әкесінің мұндай ашуланғанын бұрын — соңды көрмеген. Әлгі неме тілінен қақпанға түскен түлкідей, жетегіне оп — оңай көніп, соңынан сөлпектеді. Қол — аяғы ербеңдеп, ептеп қарсылық танытатындай. Бірақ бары сол еді.

	Үкедей қолындағысын лақша бақыртып түпкі үйге сүйреп әкелді де, төрге қарай итеріп кеп жіберді. Тырапай асып, екі аяғы көктен келіп құлады. Тыпырлап, есін жиып енді оңшалғанынша қара тастай тізесімен кеудесінен басып, үстіне қонжия кетті.

	Соңынан ілесіп жүрген баланың жүрегі тайша тулап, зәресі қалмады. Ашу үстінде әкесі мына сұмырайды байқамай өлтіріп жіберетіндей. Бірақ, тізеге салған сайын айызы қанып, кеудесіндегі қыжылға су сепкендей болды.

	— Мен сендей сайтанның сапалағын бір — ақ ұйпап жоқ қыла салам! Көзіңді ашып қара, бастықтың баласы болсаң — өзіңе! Тірі тұрып ешкімге намысымды таптатпаймын!

	Кішкене ұл әкесінің сөзіне зейінін көп аударды да, ана жылтыр қараның ақталып, шыр — пыр қаққанын онша тыңдағысы келмеді. Әрі оның мына сөздерді соншалықты түсіне қоятынына да күмәні бар. Өйткені оның тек орысша сөйлейтінін білетін. Сондықтан, сұрланған қалпы состиып, есіл сөзі зая желге ұшқан бейшара әкесіне тағы жаны ашыды.

	— Тыңдаңызшы, тыңдаңызшы... ештеме істеген жоқпын. — Екі езуінен жыны сорғалап, тастай қамалдың астынан сытылып кетуге далбасалайды. Иығын жапқан алу — далу шашы байының астында соққыда жатқан қатынды елестетеді. — Между нами ничего не было. Тек дискотекаға бардық.

	— Не — ме — не?! — Үкедей бурадай барқ ете қалды.

	Жапар да таңның бір уағындағы қайдағы дискотека деп ойлады. Өйткені қыстаудан ауылдың орталығына жеткенше, кемінде екі жарым сағат уақыт қажет. Әмбе, жырындылар сытылып жөнелгенде мезгіл түн ортасынан әлдеқашан ауып кеткен — тін. Ол мезетте әйдік шәрінің өзінде жиын — той құлақкесті тоқтайды.

	Кино қойғыш неменің көзінің ағын тұтас қан жауып, аясы жасаурапты. Мына шалдың дискотека дегенді ұқпағанына одан сайын дегбірі қашып:

	— Танцы, танцы! — деді иегі дірдектеп.

	— Ә — ә, нағыз шайтанның азғындаған үйіріне барған екенсіңдер ғой! — Ашуына булығып ысылдаған қалпы көзі бақжиған немені алқымынан өзіне тартып, құйрығымен жер басқызып отырғызды да, — мылтықты әкел! — деді ұлына оң қолын соза ақырып. Жапар шошаң етіп секіріп барып, жүктің іргесінде сүйеулі тұрған қосауызды қолына ұстатты. Мұздай суық, ұңғысы үңірейген қаруды көргенде әлгі қоянның көжегіндей дірілдеп, жерге жантая берді. Өне бойы тұтастай қалш — қалш етеді. Шүріппе басылмай — ақ құдайына құлдық ұрып, табан астында жан тапсыруға бейіл секілді.

	Осыншама жігерсіз боркеміктің өздеріне соншама залалдық істегеніне, кеудесінде сәл саябыр тапқан қыжыл қайта бой көтерді. Әрі мұншама жасық, мұншама пасық сілімтікке бола әпкесінің бәрін тәрк еткеніне айран — асыр. Әйел баласының көзіне қан тұнғанда жауының қолына туған әкесін де тайынбай байлап беретініне, сәби болса да көзі жете түсті. Себебі бұл естіген аңыздарда, жырларда сондай қатыгез тұстар ұшырасатын. Міне, бүгін сол сатқындықты дәл өз басынан кешіп отырғанына қайран. Бәрінен, бір — ақ күнде тірліктің алдында ойсырай жеңілген әкесіне мүсіркей қарады. Біртүрлі өзегі удай ашып, тамағына өксік тығылды.

	Қара сайтанның мына кебі Үкедейді де алғашқы райынан қайтарғандай. Жауым деп алқымынан алғаны түкке тұрғысыз жұрын екен. Онымен текетірескені атына лайық еместей. Сондықтан ашуын ноқталап, сабырға мінуге ұмтылды. Бастапқы құрыш темірдей айбат беріп, кеспірінен көрініс тапқан сұс біртіндеп, еріген мұздай ыдырады.

	— Сендей ынсапсызға сөзімді қор қылып тұрған мен де ақымақ. — Дұшпанының тамағын сығымдаған сол қолын серпіп қалды да, уысын ашып кеп жіберді. Ана неме оң жақ бүйіріне қарай аунап, қақпаннан құтылған — құтылмағанына сене алмай бір орнында тыпырлады. — Мә, мылтықты орнына қой, — деді ұлына қайтадан. Бала сөзге келместен ұшыртып қасына жетті де, зілдей қосауызды қос қолдап ұстай берді. Сол заматында әкесі әлгіні үйіне ұрланып кірген қара мысықтай желкесінен бүріп, далаға қайта сүйрей жөнелді. Ол бос тұлыптай сөлеңдеп, жетегінде кетіп барады. Ең сыртқы табалдырыққа таянғанда бар пәрменімен лақтырып кеп жіберді. — Бар, жоғал! Қайыра менің көзіме көрінбе, құдай көрсетпей — ақ қойсын.

	Алақандарын бір — біріне қақты да, дәнеме болмағандай тепелек жаққа баяу аяңдады. Ал «киномеханик» машинасына қарай жүдемдете басты. Бір кезде мотор үні гүр етіп оталды да, «Рафик» орнынан оқыра тиген сиырша жөнсіз оқалақтай атырылды. Бала состиып есіктің алдында тұрды да қалды.

	* * *

	Сәлден кейін барып, шешесінің құс қайтарарлықтай барқыраған даусы құлағына жетті. Соған қарағанда, бұл бар ой — қиялымен басқа әлемге ауып кетсе керек.

	— Қу ғана қаншық, құрт көзіңді! Бұлғақтатып ұзатамын ба десем... Басыма қасірет боп үйіріліп тұр екенсің ғой, оңбаған! Сендерсіз де жеген таяғым аз еді... жүзімді одан сайын қаралап... — Шешесінің сөздері бір — бірімен қабыспай, үзік — үзік шықты.

	Жапар одан арыға төзбеді, аяғын санап басып әкесінің соңынан тепелекке қарай ілбіді. Бірақ күңгірттеу қораның ішінен жан — пенденің қылпы білінбеді. Ұзынан — ұзақ көлбей салынған бітеу баздың бір жерінде жүрген шығар деген оймен, құлағын түріп біраз бөгелді. Тырс еткен дыбыс байқалмады.

	Інінің аузынан төңірекке баспалай қарайтын саршұнақша мойнын созған ұл оқыс мұрнын тартты да, танауын сол қолының сыртымен сүйкеп өтті. Сосын бір — ақ күнде өмірдің шыршуынан әбден жертезектей тапталған әкесіне қолғабыс тигізуге ниет қойды. Сөйтті де келесі бөлектегі жеке — жеке шарбақтарға қарай секіріп түсті.

	Әлдебір мұңға бөленіп жүріп, аққа жарымаған жаман — жәутік қозыларды емізген болды. Қолы шаруа тындырғанымен, қаңғалақтаған қиялы әлдеқайда еді. Ара — арасында кішкентай кеудесін кере күрсініп қояды.

	Кімге болысарын білмей санасы сартаптанды. Бастапқыда әкесі үшін жүрегі ауырды. Сонша жасқа келгенде мәпелеген баласы, мысы мен беделін қас пен көздің арасында белден баса, күресінге тастады. Енді, түннен бергі оқиға мен бағанағы шаң — шұңға куә болған үйдегі сақманда жүрген бөгделердің бетіне тура қарап, ананы үйт — бүйт деп қалай айта алады? Ертең оларды түзде емес, көпшіліктің ортасы ауылда көрсе, қалай жүзі жанбасын? Көлденең көк аттылар да «ананың қызы сөйткен» деп, саусағын шошайтып сыртынан күлмесіне кім кепіл?

	Ара — тұра ойынан жаңылдырып, емізіп жатқан асау қойы да жұлқынып қалады.

	— Қос, жануар, қос!

	Жіңішке бала даусымен ештемені ұғынып жарытпас хайуанды да тәртіпке шақырып қояды. Әйткенмен, көкірегін жаралаған оқиғаның уыты тұла бойын сыздатып, қайыра өзінің далдасына тарта береді. Енді шешесіне жаны ашыды. Есін білгелі телім — телім боп, ебіл — дебіл халдегі байғұс анасы қасіреттен қан жылап жүрген шығар? Көкірегіне көн жамағандай, мына тағдырының тартқан сыйынан жарылуға шақ қап, кең дүниеге сыймай бебеулейтіні қақ. Үміті мен арманы — бәрі — бәрі жермен — жексен боп күйрегені де ақиқат. Бүйтіп бала тапқанша батпақ тапқаным да дұрыс екен деп түңілуі де ықтимал. «Ұл азар болса — төбелесер, соқтығысар, әйтеуір аман жүрсе жарады. Қыз ғой мұнда құртатын діңкені...» дейтін бейшара шешесі. Әлде күннің — күнінде әйтеуір бетімен жер басатынын әлдеқашан білді ме екен?

	Кішкентай жүрегі бір бұлқынып өтті. Әкесіне де, шешесіне де жаны әбден ашыды. Ал солардың аялы алақанының ыстық табын бір — ақ сәтте ұмытып, бір түнде жатқа айналған әпкесіне өкпесі қара қазандай. Осыншама ынсапсыздығына қайран. Бұрын мұндай бейбастыққа өңге барса да өзінің әпкелері ешқашан бармайтындай көретін. Енді, міне, ол ұйғарымы әдірам қалды. Бір ауыз сөз айтпай үйден қашып шығып, ойнап — күліп, ертеңінде түк болмағандай түс ауа келіп тұрғаны қандай қарабеттік? Батырлар жырындағы көңілі ауған әлдебір жігіт үшін әкелеріне қару жұмсайтын қаражүректік өзімен құрсақтас әпкесінде де бар тәрізді көрінді. Жаны түршігіп кетті. «Қыз — әкеге жау» деген көне сөз құлағынан кетпей ызыңдап тұрып алды. Бір кезде есін жиса, емізіп отырған қозы қойдың желінін таба алмаған ба, өз бетімен заржақтыққа салынып, бебеулете маңырап тұр екен.

	— Ой, ақымақ, міне, мында...

	Желкесінен бүріп ап, дұрыс жаланбай сауырына шарбысы қатқан салтақ немені қалтыраңдатып, саулықтың бауырына қарай икемдеді.

	Бір заматтарда үйге келді. Үйдің іші өлік шыққандай, сұп — суық. Өрістегі сақманшылар біртіндеп түстіктерін ішіп кетіп жатса керек. Оларға бүгін әдеттегідей ыстық тамақ та жасалынбапты. Құр шаймен ашқұрсақтанып аттанса тиіс. Өйткені жиналмаған дастарханның бетінде қолмен туралған таба нанның үзінділері жатыр, сары май тұр. Қаймақ та бар екен, әр — әр жерден ағараңдаған қант көрінеді.

	Ылдым — жылдым басып, бүкіл бөлмелерді аралап шықты.

	Әдетте бұл қыстауда екі отбасы отыратын еді. Соңғы кезде алыссынып ешкім қоныстанбайтын болған соң, ас үйден жапсарлас қабырғаны көршіге қарай тесіп, есік салдырып, үш бөлмелі үй жасап алған.

	Ешкім жоқ. «Танагүл қайда екен?» деп іштей уайым сауды. Сосын бұл да отыра қап дайын дастарханнан шыны аяқ шай ішті де, сыртқа беттеді. Шешесі бошалаған інгендей сенделіп атсеркенің арғы бетінде жүр. Жүзін төмен салып, аяғының басына қараған қалпы аузы жыбырлап сөйлейтіндей. Шамасы, өзегін өртеген от — жалын байыз таптырмай ары — бері айдайтын сыңайлы.

	Қасына баруға зауқы соқпады. Бара қалған күнде де не деп жұбатарын білмеді. Сосын тағы да ештемеге құлықсыз қалпы иен түзге қарай аяңдады. Ондағысы, аулақта үюлі жатқан қордалардың үстіне шығып, жан — жақты қарауылдамақ. Әпкесі жақын маңда жүрген шығар, сыртынан бақылап қоймақ. Сатқындық жасаса да көкірек несібесін бірге таласып емген ұяласы.

	Ептеп жүрегі сыздап ауырды. «Өз қолыңды өзің кесе алмайсың» деген қазақтың мәтелінің мәнісін енді ұғынды. Қанша ақымақтыққа барса да Танагүлді далаға тастағысы жоқ.

	Шоқаңдай жүгіріп үйілген көңге тырмыса өрмеледі. Шешесінің әпкесін қуып жібергенін әбден біліп келеді. «Кешке ешкімге байқатпай үйге ертіп келермін» деп ойлады.

	Төңірек көктемнің жайма — шуақ шұғыласына малынып, манаурап жатыр. Әлдеқайда бозторғай ентігін баса алмай шырылдайды. Бірақ бір тұтамға толмас тұрқы көзге шалынар емес, зарыға төгілген үні құлаққа талып жетеді.

	Асықпай айналаны сүзе қарады. Аракідік қарайған ірі қараның нобайы білінеді. Тай шаптырым тұстан сақманшылардың қылпы байқалды. Басқа ештеме назарына ілінбеді. Әйткенмен, бұл тұс батыс пен солтүстікті ғана шолуға мұрсат беретін. Себебі, оңтүстік пен шығысты алып, бір — бірін қуалай салынған шатырлы бітеу баз тұр. Ол жақты байыптау үшін сол қоралардың төбесіне немесе арғы жағындағы үйілген қордаларға шығуы тиіс.

	Бірден солай қарай тартқысы келіп тұрды да, «мүмкін осы тұста шығар» деген ойдың сүресімен тағы да біраз кідірістеді. Үмітпен әр кезеңді мұқият шолып, төбенің басында шошайып бірқауым бөгелді. Әбден көзі талғанда барып, келесі қапталға бұрылды.

	Айтқанындай — ақ көп қиналмай әпкесін алыстан көрді. Үстінде өрттей қызыл көйлегі бар ол, мидай жазық далада қайда бұқпантайласа да «мен мұндалайды». Дегенмен, қыстаудан тым ұзап, шымқап кетіпті. Нобайы білінгенмен, қимылын алыстан байқау қиынға соқты. Бір шоқ тобылғы өскен дөңесте жүргені немесе отырғаны белгісіз, алдамшы сағыммен толқындана буалдыр тартады. Бірде ол ауылдың орталығын бетке алып, кетіп бара жатқандай көрінді. «Бірақ онда барғанда кім бар, кім күтіп отыр?» деп ойлады. Енді бірде тапжылмай әлденеге қадалып қарайтындай көрінді. «Көктемнің топыраққа тойынбаған жыланы арбап тұр ма?» деген үрей келді көкейіне. Кенет бойы тыз етіп, жаны түршікті. Сәлден соң әпкесі бейқам, өз ойымен өзі оңаша қалып отырғандай білінді.

	Бала тереңінен демін алды.

	Бұл таянғанда Үкедей сарыбас саулықты тепелекке кіргізді.

	— Андағының қозысы қайсысы? — деп дауыстады шіңкілдек үнімен. Өйткені әрбір қойдың төлін шаранасы кеппей бір — біріне жақындастыруға болмайтынын білетін. Егер қозылар үстілері құрғамай, алда — жалда бір бұйымға қатар оралып келсе, енелері табанда жерінеді. Сондықтан әрқайсысын жеке — жеке қапқа немесе қоржынға салып жеткізетін.

	— Анау қоңыр қаптағы егіздер.

	«Егіз» дегенді естіп көңілін қуаныш жайлады. Жылдамдатып, қапты жерден көтеріп алды. Оның ішінде жас төлдер тынымсыз тыпырлайды.

	Мықшыңдай басып тепелектің табалдырығынан аттады. Сол сәтте әкесі де қарама — қарсы жолықты. Бірден күректей қолын созып, қоңыр қапты іліп алды. Сөйтті де жерге ақтарып тастады. Екі әппақ қошақан домалаңдай тыраңдады. Сонадайда маңырап байыз таппаған енелері де дедектей жетті. Соны күткендей әкесі қошақандарды артқы сирақтарынан алып көтеріп, жүрді де жөнелді. Балажан саулық соңынан қарыс сүйем қалмай, үкідей ұшты. Үкедей бірден оны тиесілі орны — оңаша шарбаққа жайғастырды. Ұлы алдына шелекпен су қойды, бір уыс шөп байлады, кішкентай науаға болар — болмас жем салды. Ондағысы желіні аққа жарымай қалмасын деген ойы еді. Және де кез келген жас төлдеген қойға осылай жасалатұғын.

	Әкелінген алты саулықтың бәрін жайғап, реттестірді. Бұл кезде күн де кіші бесінге еңкейген — тін. Қазір шамалыдан соң жас сақманға жем беріп, ішке кіргізе бастайды.

	Әкесі арбасын айдап, қораны айнала берді. Бұл үйге беттеді. Есіктің алдындағы ошақтан түтін будақтайды. Шамасы, шешесі кешкі астың қамына ертерек кіріскен сияқты. Одан әріректе қидың түтіні білінеді. Байғұс анасы екі қолын үш етіп, бірнеше шаруаны қабат істеп жүргенін білді. Тамақпен қоса таба нан пісіріп жатыр екен.

	Табалдырыққа таянғанында қолындағы тегенеге салынған қамыры бар шешесі қарсы жолықты. Басындағы орамалы бір жақ шекесіне қарай қисайып апты. Самай шаштары да қобыраңқы. Мұны көре сап:

	— Бар, әлгі қу ғана қаншыққа айт, тез келсін деп жатыр де, жаны барында! — деді ашуға булығып. Сәл болса жарыла жаздап тұрғандай көрінді.

	— Мақұл.

	Құлдыраңдап барып қорадағы торы құнанын ерттей сап, өрісті бетке ұстап тыпыңдай аяңдатты. Желе — жортып жүрісін жүдемдетіңкіреді. Әпкесі сол бағана бұл көрген тұстан ұзай қоймапты. Бірақ Жапар екі ара қысқарған сайын біртүрлі өз — өзінен қыстығып, Танагүлге қарай беттей алмай келеді. Оған барып бірдеме деп айту ұят секілді. Әңгімені неден бастарын білмеді. Әйтеуір бір күштің итермелеуімен ілгері жылжиды. Бастапқыда қузап еді, енді құнанының аяғын ілбітіп қана бастырады.

	Қараптан — қарап жүзі оттай жанды. «Мені көріп қазір қысылады ғой» деген ойдың сүресімен әпкесіне жаны ашыды. «Әрі тоңып та кеткен болар...»

	Баланың бұлай қорытатын да жөні бар еді. Көктемнің күні тамылжыта төгілгенімен, әлі сыздан арыла қоймаған самалы далада ұзақ жүрген адамды жиде қақтырады. Танагүлдің үстінде қызыл жібек көйлегінен басқа өңгедей бұйымы жоқ — тұғын. Әлдеқашан сазарып, жақ жүні үрпиіп кеткені айқын — тын.

	Жонданып біткен қоңыр белдің ойдымға айналған тұсындағы бір топ тобылғының арасында әпкесі жүзін түз далаға беріп, жүрелеп отыр екен. Енді қаулап келе жатқан көктің арасында қып — қызыл көйлегі оны сонадайдан топтанып өскен шоқ қызғалдақ іспетті көрсетеді. Ал жел алып қашқан қою қара шашы, қызғалдақ қауызының ортасындағы шымқай қара нәлі сияқты. Бірақ жақындап кеп оның ту сыртынан қараған адамның көңіліне секемал түсіретін кейпі де бар. Өйткені айдалада кешкі сауыққа киетін қызыл көйлекпен ғана жападан — жалғыз жүрген бойжеткеннің бұл «сейілі» еш ақылға қонбайтын еді. Аңызға бір табан жақын малшы қауымы алас — пелес көктемнің кезінде жын ба, шайтан ба деуі де мүмкін.

	Әпкесінің мына назалы сиқын арқан бойы жерден — ақ, ту сыртынан аңдаған баланың ет — жүрегі езіліп жүре берді. Кешегі қызыл іңірден басталып, бағанаға дейін жалғасқан өшпенділік табанда ыдырап, аяушылыққа айналды.

	Тіпті, бойжеткеннің қатты қапаға бөленгені соншалық, өкпе тұсына таянып қалған ат тұяғының дүбірін де аңдамады. Әйтпесе, нәтінде секемшіл Танагүл, бағана — ақ сәл сыбдырға жалт қарар еді.

	Інісі бір жақ қапталынан кеп, құрық салым жерге тоқтады.

	— Сені тәтем шақырып жатыр, «үйге жүрсін» дейді.

	Танагүл оқыс үнге селт етіп, бұ тұрған жаққа мойынын сәл бұрды да тіс жармады. Мөлідей қара шашы жүзін жартылай жауып, өңін тұтас көрсете қоймады. Бірақ бауыры оның қызарған жанарын байқап үлгерді.

	— Жүр...

	Баланың да беті кенет ду ете қалды. Неден қысылып, ұялып бара жатқанын білмеді.

	Әпкесі өстіп жерге шұқшиған күйі недәуір уақыт үнсіз отырды да, бір сәт бұның бетіне көзі боталай қарап:

	— Сен... көріп тұрдың ба?.. Көкем қатты ұрды ма? — деді сөздері үзік — үзік шығып.

	— Кімді? — деді бұл таңданып. — Тәтемді ме?

	Танагүл үндеген жоқ.

	Осы үнсіздік баланың көңілін бір — ақ сәтте астан — кестең етіп, түсініксіз хал кешірді... Көз алдындағы дүние түгел қып — қызыл болып кетті... Қырдан асып бара жатқан күннің көзі қып — қызыл... Танагүлдің көйлегі де қып — қызыл...

	Қып — қызыл дүниенің арасынан Танагүлге қайта бір қарап еді, оның беті күреңітіп, сазара қалған екен... Тек көйлегі ғана қып — қызыл...

	1999 жылғы тамыз





ЫНДЫН




	Вокзал басында Орынгүл Қалмақанды дегбірсіздене күтіп тұр. Пойыздың жүретін уақыты таянғанмен жол шегер жолаушының төбесі көрінер емес. Кеше «билетім осындай уақытқа, мүмкін шығарып саларсың» деген соң көңілжықпастықпен жеткен беті. Әдепкіде «онда менің нем бар?» десе де, болмашы бір сезімнің жетегіне еріп кеткенін өзі де білмей қалды. Ішкі сырын сыртқа шығармай қатулы қабақ танытқанымен, аққұба, сұңғыла жігітке емешегі елжірей беретін. Қолды бір сілтеп, жайына жөнемей сарыла күтіп тұрғаны сондықтан — тұғын.

	Аттанатын рейстің бірінші жолға тоқтайтыны хабарланды. Өре түрегелген халықтың легімен Орынгүл де солай қарай адымдай басып бара жатты. Тиісті вагонның қапталына кеп тежелді. Ішке жапырлай енгендердің арасынан іздеген адамы байқалмайды.

	Мазасы қаша бастаған қыз «әлдебір жерде мені күтіп тұрған болар» деген оймен төңіректі шолып шықты. Жоқ. Тұс — тұстан ағылған кісілерге жәбірленгендей жәутең — жәутең қарайды. Олардың мұнда шаруасы шамалы, жүктерін көтеріп, отарбаға мінуге асық.

	Оқыстан «менен бұрын жетіп, жайғасып алған шығар» деген ой санасына сап етті. Сығылыса жүріп купеге ілігіп, есікті ашты. Бөгде екі кісі отыр. Бас сұққан соң үнсіз шығуды жөн көрмеді ме, абдыраған қалпы:

	— Қастарыңыз бос па? — деді жорта, бажайлап қарауға шамасы жетпей.

	— Әзірше ешкім келе қойған жоқ. — Егделеу ер адам жөнін айтты.

	Үн — түнсіз сыртқа беттеді. Оның табаны жерге тиісімен репродуктордан пойыздың жүретіні құлақтандырылды. Екі иіні салбырап, орындыққа отыра кетті.

	Міне, жайлап іркес — тіркес вагондар көз алдынан өтіп жатыр. Әлдекімдер пойыздағыларға қолын бұлғап, ере түседі де, қала береді.

	Есеңгіретіп тастар жаздың тымырсық кешінде Орынгүл сал боп қалған аяғын санай басып, вокзалдың бұрышын айналағаны сол еді, кенет дәл жанынан кеше Қалмақанның қасында жүрген жігіттің өтіп бара жатқанын байқап қалды. Жүрісі суыт, түр — әлпеті бұзылып, өңі қашыңқыраған. Елдің арасына қағылған сынадай сіңіп, су бетіндегі сарбас жыландай зуылдайды.

	Онымен танысқаны да кеше — тұғын. Қапелімде есімін есіне түсіре алмай, қолын алдыға ұмсынып барып тоқтады. Сосын соңынан жүгіре жөнелді. Трамвайдың аялдамасына тақағанда қуып жетіп, білегінен шап беріп ұстай алды. Зәумен ол қыздың қолын сілкіп жіберіп, бетіне одырая қарады. Жүзінде үрейдің ізі бар. Мына тосындыққа қыз іштей секемденді.

	— Қалмақан қайда? — Көзі мөлдіреп, аңыра қарады.

	Жан — жағына жалтақтаған ол Орынгүлді қалтарысқа қарай жетелей берді. Оңашалап, құлағына сыбырлай сөйлеп:

	— Милицияға түсіп қалды!.. — деді.

	— Арақ ішіп пе еді? — Қыздың көкейіне бұдан басқа ой оралмады. Дем арасында нәркес жанары боталай жәутеңдеді.

	— Одан да жаманы. — Жігіт әккі көзімен маңайын тағы бір шолып шықты. Күдікті ешкім байқалмады. — Мен дипломатын 39 — шы қол жүк сақтағышқа салдым. Ұмытпа, мына сандармен ашылады: 07 — 62. Егер оны милиция алып қойса, Қалмақанның құрдымға кеткені... құтқаруға шамам жетпеді, — деп міңгірледі.

	Осыны айтты да тайып тұрды. Ал Орынгүлдің төбесінен жай түскендей, дел — сал. Өзіне — өзі келе алмай, біраз сенделді. Бір аңғарғанында вокзалдың ішінде жүр екен. Тура милиция бөлімшесіне кетіп барады. «Барғанда не демек?» Ол жағы беймәлім.

	Бөлмеге енгенінде кезекші сержант шылым шегіп отырды. Қыздың әлем — тапырық келбетін көргенде, оның да түсі өзгеріп сала берді.

	— Сізге не керек? — деді орнынан көтеріліп.

	— Көп ұзай қойған жоқ... жарты сағат шамасында бір адамды ұстадыңыздар ма? — Әр сөзін асығып айтып, тосылып, абдырай тіл қатты.

	— Фамилиясы?..

	— Нұрғазин.

	Сержант алдындағы журналына үңілді.

	— Нұрғазин дедіңіз бе? — Столға шұқшиған қалпы танауының астынан барқырады.

	— Иә...

	— Оның кімісіз? — Енді қыз бетіне тура қарады. Кескінінде жаңағы таңданудың табы жоқ, әп — сәтте қатулана қалыпты. — Ол қамауда! — Сөйтті де, — жүріңіз! — деп, бастыққа алып барды.

	Қара торы, шомбал денелі қазақ капитан түксие қарсы алды. Состия бөгелген қызға орындықты нұсқап:

	— Отырыңыз, — деді. Сосын «не мәселе?» дегендей сержантқа назарын аударды.

	— Жаңағы Нұрғазинді сұрап келіп тұр.

	Осыны мағлұмдады да сержант сыртқа беттеді.

	— Не себепті ұсталғанын білесіз бе? — Бейтаныс жанның алғашқы сауалы осылай басталды.

	— Төбелескен шығар...

	— Жоқ. — Бедірейе мелшиді. — Наша шеккен, наркоман! Арақты да сылқита ішіпті.

	Орынгүл бір сәт сілейген күйі қалшия қатты. Әлгінде жанарынан білінген ыстық жастан кейін, көз аясы қызарып үлгеріпті. Қан ойнап тұрар өңі сақарға салған сүйектей бозарған.

	— Сіз кімісіз? — Капитан да бірінің аузына бірі түкіргендей сержанттың сөзін қайталады.

	— Жәй, танысымын. — Осының өзін зорға айтты. Іштей жақсы көрген адамы қылмыс жасап қамалғаны жанын осып өтіп жатыр. Оған деген ынтызар жүрегі күмән көліне құлап, көзімен көрмей ештемеге сенгісі жоқ.

	Ойын біле қойғандай, капитан телефонмен әлдекімдерге Қалмақанды әкелуді табыстады. Сосын:

	— Күте тұрыңыз, қазір осында келеді, — деді. Сөйлеп отырып қалтасына қолын салды да, шылдырлата кілтін алды. — Құжаттың бәрі менде. — Бір уыс кілтті алақанымда ма, алақанымда емес пе дегендей сығымдап — сығымдап қояды.

	Көп кешікпей — ақ айыпкерді кабинетке алып кірді. Шашы алу — далу боп Қалмақанның бет — әлпеті өзгеріп, жүзін жымысқы күлкі жайлаған. Омырауы алқам — салқам, мұнтаздай жүретін киімдеріне қақ — соқ жабысып, әрі қашыпты. Көздері құтырған иттің көзіндей қанталаған. Орынгүлдің жүрегін шіміріктіріп, бетіне төне қарады. Жанарлары шатынап, қарашығы шарасынан шыға жаздап ойнақшиды. Қалмақанның ұсқыны қыздың есіне Жақытты еріксіз түсірді.

	...Мектепті бітірген соң құрбысы Бейнегүлмен бірге ауылда қалып, жұмыс істеген. Екі шақырымдай шеткеріректе орналасқан мал бордақылау кешенінен жаяу қайтатын. Сол күні екеуі бұрынғыша қара жолды бойлап, үйге келе жатқан. Кеуделерін кернеген арманды айтып тауысып біте алар емес.

	Алаңсыз қалыптарын бұзып, соңдарынан трактор үні естілді. Әдеттегіден жойдасыз қатты тырылдайтын секілді. Қыздар еріксіз мойын бұрды. «Белорусь» жолдың екі бүйіріне кезек бұлталақтап, құйғытады. «Жақытқа не болған?» деді сұраулы кейіпте бір — біріне аңырып.

	— Білмеймін. Әлгінде «Беломорды» әдеттегіден де ұзындау ғып сорайтып, сорып отырғанын көріп ем.

	Осыны айтып Бейнегүл үрейлене артына қарады. Сөйткенше Жақыт жолдан қашқақтап тұрған қыздарға тура салды. Жылдамдықты бәсеңдететін түрі жоқ, төпеп келеді.

	Орынгүл байқап үлгерді, көзі қанталап, сұстанып алыпты.

	Таптайтын болғандықтан екеуі шыңғыра жалтара берген. Бірақ өтіп барып оқыс тежелген трактор соңдарына түсті. Көкейлерінде «күнде сөйлесіп жүрген бала осынша қорқыта ма?» деген ой да бар. Әйткенмен, оның жүзінен ешқандай қалжыңның ізі білінбейді. Тағы да төніп келгенде жаяу — жалпылар екіге айырылды. Жақыт Бейнегүлдің ізімен салды. Артына жалтақтай үкідей ұшқан қыздың кенет аяғы бір түп шиге сүрініп, омақаса құлады. Осы сәтте темір тажал шыңғырған ащы айқайды құмықтыра үстінен жүріп өтті.

	Мұны көрген Орынгүл екі бетін басып, тізерлеп отыра кетті. Буынынан әл қашқан, дауыстауға дәрмен жоқ. Көзін тағы бір ашқанда Жақыт екінші қайтара таптап бара жатты. Сосын миы шашылған құрбысын анық аңдады. Сау қалған оң қолы жерді тынымсыз сабалады. Арғы жағы жадында емес, мына сұмдық оқиғадан өзі де есінен танған.

	...Әп — сәтте осы жайт санасында тізбектеле жаңғырыққан. Қазіргі Қалмақанның көзі сондағы Жақыттың жанарынан аусашы.

	Орынгүл солқылдап жылап жіберді. Өксігін баса алмаған қалпы:

	— Ағатай, Нұрғазинді босатыңызшы, өтінемін! — деді булығып. Ондай адам ештемеге құлақ аспайтын қатерлі екенін білсе де, әйтеуір, досының зобалаңнан құтылғанын қалап. Әрі оның мұндай жат әрекетке барғанына дәл бір өзі кінәлідей қиналды.

	Арада үнсіздік орнады, тек қыздың солқ — солқ еткен өксігі естіледі.

	Саусағымен столды мақсатсыз тырсылдатқан капитан бір мәуіртте елеусіз иек қағып еді, бөлмеде үшеуі ғана қалды.

	— Қалай жіберемін айыпкерді, алып бара жатқан дүние табылмаса да, бұлтартпайтын дәлелі бар — нашаға бөккен. Наркологиялық орталыққа апарсақ, еш қиындықсыз дәлелдеп береді. — Ебіл — дебіл жылаған бейкүнә жанның бетіне бағдарлай қарап, біраз бөгелді. — Менің де жаным ашып отыр, өндірдей жастың қылмыс жасауы арқама аяздай батады. Әйткенмен де бұған өршімей тұрып, емделу керек. Ағза апиынға бейімделсе — адамның ындыны құрып, құныға береді. Құныққан сайын ақыл — естен алжасып, ол тажалдан арылуға дәрмені жетпейді.

	Тағы да әңгімелері үзіліп, саябырлады.

	— Сіз алдымен өзіңіздің кім болатыныңызды айтпадыңыз?

	Қыз күмілжіді. Өңі бал — бұл жана:

	— Қалыңдығымын... — деді ернін тістелеп, Қалмақанға да айтпаған сөзін осы жолы жасырмай.

	— Бұрын жағымсыз әдетін көргеніңіз бар ма?

	— Жоқ. Бірінші рет! — Нұр шашқан отты жанарының сұғын капитанға қадап, — маған сеніңіз, жамандықтан арылтамын! — деді нық сөйлеп.

	Талдырмаш тұлғасынан ерге тән айбындылық аңғарылады. Бұлаудай боп ісінген көзін айырмай шүйліге түсті.

	Сұлу да суық бейненің орып тастар өткірлігіне капитанның дәті шыдамады да сейфті ашып, құжаттарды стол үстіне қойды. Маңғазданған қалыппен әр үтіріне дейін үңіле қарап, анда — санда «і — і — ім» деп ыңыранады. Одан басқа бейсауат дыбыс естілмейді. Ішті кептіре тіс жармай ұзақ отырды. Кенет орындығын сықырлата қозғалды да:

	— Нұрғазин! — деп, Қалмақанға қаһарлы кейіппен қадалды. — Мына қызды танисың ба, аты — жөні кім?

	— Иә. Орынгүл Оңдасынова.

	— І — і, біледі екенсің. Соңында осындай іздеушісі бар бакытты жансың. Әйткенмен, сол бақытты баянды ету сенің қолыңнан келе ме, келмей ме — көзім жетпейді. Бірақ Орынгүл қарындасымның сен дегенде — шығарға жаны. Сол үшін босатамын! Өзің жайлы мәліметтер жеке қойын кітапшамда жазулы. Жұмыс орныңа, тағы да басқадай жауапты кісілерге хат жолдап, сен турасында пікірлерін білемін. Егер де екінші мәрте қайталасаң, мен сені таппай қоймаймын! — Қалмақанға тесіле қарап, мелшие қадалды.

	Айыпкер қатулы бейненің ызғарынан ықты ма, жылан алдындағы дәрменсіз торғайдай дірілдеді.

	— Мына 4000 сом ақшаңды алып қаламын, артыңды жабуға. — Төлқұжаттың ортасындағы қызыл қағаздарға саусағын тигізбей, суырмасын ашты да төге салды. — Бар, жоғал! — Қолындағы құжаттың бәрін екеуінің алдына лақтырып тастады.

	— Рахмет, ағай! — деп, Орынгүл орнынан ұшып түрегелді. Қолма — қол мұң жайлаған көзі жайнап, іштегі қуанышын жасыра алмай тұр.

	— Қарағым, қарындасым, ешкімнің көзіне түсірмей, баратын жағына бүгін аттандыр. Мен тәртіптілікті жақтайтын бірден — бір кісі болсам да, сендер үшін күнә арқаладым. Түрмеге жіберіп, айыбын өтеткенмен, келешегіне балта шабылады. Бірде болмаса бірде алдынан кесе — көлденең шығып, бетіне басылары қақ. «Қоңырау» шылдырлай берген соң адамның жан дүниесінде тасқын жүріп, мінезі өзгереді. Бара — бара бұзылуы да мүмкін. Сондықтан, жақсы көрсең... — қызға тоқталып, бажайлап қарады, — Нұрғазиннің жаман қылығын сенің жауапкершілігіңе жүктедім. Сенімнен шығарсың деп ойлаймын.

	Буыны былқ — сылқ еткен жігітті сүйемелдей қыз сыртқа беттеді.

	Жаздың көгілдір кеші тұмшаланса да, жолаушылардың легі саябырламапты. Сол — күндізгідей ығы — жығы ел.

	Бұл жерден тезірек кетулері керек екенін ойлаған Орынгүл қайда жөнелерін білмей тұрды да, бірден шешімге кеп, орталық сапаржайға тартты. Әуежайға барса билет табылмайтыны өз алдына, «тағы да біреудің тұзағына түсеміз бе?» деп қорықты.

	Сан тарауға бөлінген ойын тұжырымдағанша жүйрік такси самаладай жарқыраған сапаржайға жетіп тоқтады. Бір қолымен Қалмақанды демеп түсірді де, екінші қолына дипломатты алды. Тілі бұралған жігіт: «Әкел, өзім, өзім...» — деп дипломатқа жармасты.

	Екеуінің таласып жатқаны сырт көзге ерсі болатынын аңғарған бойжеткен бірден, тайталаспай ұстата салды. Әрі нәзік иығымен оған жабыса түсіп, арадағы селкеулікті сездірмеді.

	Оны екінші қабаттағы қаптаған орындықтың түкпіріндегі оңашалау біреуіне жайғастырды да, өзі кассаға жүгіре жөнелді. Ұбақ — шұбақ кезектің соңына келіп, маңдайын тіреп тоқтады. Сәт сайын дегбірі қашып, көңілі алаңдап, Қалмақан жаққа қарай берді. Алдыға тезірек жылжи қоймағанына байыз таппай барады. Әйткенмен, басқа түскен соң көніп тұр.

	Билетті Өскеменге таңғы сағат жетіге алып, қайта келсе, ол әлі дамылдамапты, арпалысып отыр. Оны тыныштандыратын — жайдарылық екенін ұғынған қыз мейлінше оған мейірбандық танытуға тырысты.

	— Қалмақан, шаршаған жоқсың ба? — деді дәнеме болмағандай.

	— Ұйқы басып барады... діңкеледім.

	Сөйлеуге дәрмені жоқ. Бет — әлпетін жайлаған күлкілдек ісік, сұрдан сұр қалдырмаған, адам аяғандай.

	— Кел, маған сүйен. — Сыр бермей жақынырақ жайғасты. Қолын иығына артып, өзіне болмашы тартып қойды. Қыздың ығына көніп, ол да қарсылық білдірмеді. Танауының астынан құмығып:

	— Мә, дипломат... бекем болшы, — деді қисая беріп. Ізінше жұп — жұмсақ жібектей алақан маңдайына жып — жылы тиді. Бірден бойы балқып, жаны байсал тартты. Көз алдында шым — шытырық қызылды — жасылды бәлелер ойқастап, балбырата бастады. Қолын созса ұстатпайды. Соңынан қуып барады...

	Қыздың қары ұйығаны сондай — тұтасымен білегіне дейін тоқ — тоқ еткен ағашқа айналған тәрізденді. Барынша тырмысып жігітті ары итерді де, өзі жылыстап, оны орнына бір қырынан жатқызды.

	Білегі ғана емес, аяғы да алдырмай қалыпты. Орындықтан сүйретіліп зорға көтерілді. Маңдайшадағы қабырға сағатқа қарады, енді — енді төрт болуға тақау. Қалмақанға көз тоқтатты: мұрны қусырыла, пыс — пыс етеді. Бір сәт өзінің ынтық жаны бұл еместей жиренді. «Қалай ындыным құри қалған?» деп өзін сөгетіндей. Оған екінші ойы «қолайыңа әбден жағып еді ғой» дейді қарсылық танытып.

	Рас, ол кезде Қалмақан әдемі — тұғын. Барлық жағынан бұл білетін жігіттерден асып түсетін: ашаң бойлы, бұйра шашты, аққұба жігіт аңқылдақ мінезімен ұнаған. Жәй ұнап қана қойған емес, Орынгүлдің нәуетек жүрегі соның торына өзі барып гүмп берген... Екеуі алаңсыз, бақытқа басы айнала талай қыдырмады ма?..

	Дүр сілкініп, жалған ойдан іргесін аулақ салды. Тағы да жігітке назар аударды. Бір сәт «наша деген не нәрсе, көрсе» деп тұрды да, ол райынан тез қайтты. «Жақсы дүние емес қой, жаманды көрмей — ақ қояйын» дегенімен, тылсым күш лықсытып барады. Қанша бас бермейін деп тырысқанымен, әйелдік нәзіктігі жеңіп, Қалмақанның қасына барып қалғанын аңғармады да.

	Әлгінде оның дипломаттың кілтін костюмінің сыртқы төс қалтасына салғанын көзінің қиығы шалған. Өзімсінгендіктен бе, сүйріктей саусағы батыл, кілтті суырып алды. Ылдым — жылдым дипломатты ашты. Француз әтірінің иісі бірден мұрынды шарпыды. Көзге оғаш ештеме жоқ, түгелімен жолға керек заттар: орамал, сабын, тіс щеткісі, әтір — бәрі — бәрі ұқыпты қолмен қаттала жиналған. Және екі жейде мен шалбар жатыр. Оларды көтеріп еді, күдік туғызарлық дәнеме «мен мұндалап» назарға іліге қоймады. Бірақ, бар екеніне өзі әбден сенімді болған соң, таппай тынбаймын деп қазбалай түсті.

	Міне, міне, бүркемеленген құпияның беті әшкереленді. Киімдердің астына дипломаттың ішкі тысындай матамен қапталған картон қағаз қойып, соның арғы жағына олжасын жасырыпты.

	Ашып жібергенде күлімсі иіс танауды жайлай алды. Сыңайы, әлгі «жұпар» бұл білмейтін жасыл күрең махоркаға ұқсас ұнтақтан себезгілейді. Оның қасына ермексаз тәрізді қара көк домалақтар қатталыпты. Үлкендігі бармақтың басындайы да бар, одан кішірегі де бар. Бәрі аса ұқыптылықпен судыр клеенкаға оралған. Бұлардан басқа да целлофан қалталарда әппақ ұсақ — ұсақ нәрселер жатыр. Бірақ қыз олардың «кокаин» мен «героин» екенін білмеді.

	Ұйқысынан оянғандай селк етіп, картонды жаба қойды. Әлдекім аңдып тұрғандай, сезікті жанарымен ыпыл — жыпыл төңірегін барлай сүзді. Дипломатты кілттеп жатып, «бекер аштым» деп өкінді.

	Маңдайынан сұп — суық тер бұрқ етіп, демі тарылып кеткендей сезінді. Орнынан тұрып, ерсілі — қарсылы жүрді. Жолаушылар да өз тірлігімен, өз жөнімен, беймарал қалыпта. Бірте — бірте көкейіндегі күмәннің торы сөгіліп, қозғалып қалған көңілі сабасына түсейін деді. Дегенмен, арты қуыстанған соң, шыжбықтай берді.

	Оқыс ыңыранған дауыс естілді. Қалмақан екенін бірден біле қойды да, тызақтап жүгіріп барды. Ол басын шайқап, күбірлеп түсініксіз әлденені айтады.

	Бастығырылып жатқанын байырқалады. Қолма — қол басын демеп: «Қалмақан, не болды?» — деп сұрады. Осы екі арада ол да: «А — а... не?..» — деп, мән — мағынасыз сұрақтар қойып, кеудесін көтерді. Қасындағы Орынгүлге қадала ұзақ қарады да басын сілкіп, қос қолымен екі шекесін шеңгелдеп ұстап, жайына отыра кетті.

	Қыз да зәуде не дерін білмей, сүлесоқ күй кешті. Минуттар сырғығанымен бір — біріне ләм деп тіл қатар емес. Мең — зең тірлікті өткеріп, тапжылмады. Әйткенмен, арадағы жағдай осылай қала қойған жоқ. Қалмақан орнынан көтеріліп сыртқа, балконға беттеді. Орынгүл де дипломатты ұстаған қалпы соңынан ергенін аңғармады.

	Жаздың түні — жайма — шуақ. Көкте жыпырлап жұлдыздар жымыңдайды. Өмірде қым — қуыт лаңы көп нәрселер болып жатқаны оларға қылаудай әсер етпейді. Әркімге ыржақтай беретін бесіктегі сәбидей, адалға да, күнәһарға да бірдей жарқырайды.

	Осыны ойлаған Орынгүл жігіттің жүзіне бажайлай назар аударды. Кеше кешкілік шарасынан шыға жаздап атқалақтаған көзінің қарашығы табиғи қалпына оралыпты. Өңі сынық. Дүниенің бір бұрышын тіреп тұрғандай кейпінен айрылып, жүні жығылған.

	Қыз біртүрлі аяп кетті. Жақындап, мойнына білегін артты. Дел — сал жігіт қиналғанда демеуші табылғанына сүйінді ме, қолынан сипап, оған қарап жымиды. Ізінше:

	— Кешір... — деп баяу үн қатты да, қанын ішіне тартып сұрланды. Көкірегінде әлдененің қатып жатқанын бойжеткен қапысыз аңғарды, бірақ дәнеме сұрамады. — Мен... — Жігіт бірдеменің ұштығын байқатып, күмілжи тежелді. — Мен өмірімді өксікпен өткізетін шығармын... — Жүрегін қанжардай тіліп өткен сұрықсыз сөзге Орынгүл селк етті. — Иә, басымды татаға салып, жанымды шыжғырып жүргенім рас. Онымды өзім де дұрыс демеймін. Қалай қасқырдың апанына түскенімді байырқай алмадым. Әбден өтері өткен соң, санымды бір — ақ соқтым.

	— Түк түсінбедім, дұрыстап айтшы.

	Жанарлары жәудіреп, бар зейінін қойып, жігітке құлағын тосты.

	— Мені мықтылар ұтымды пайдаланды. Екі ортада жүрген бір делдалмын. Қолды бір сілтеп кеткім — ақ бар, бірақ шырмауықша шырмап, қыр соңымнан қалмайды. Басымды ақша да айналдырған шығар. Әйткенмен, олардың қасында менің қолыма тиетіні — түкке татымайды.

	Екеуі де үнсіз. Екеуі де ойларымен әуре. Қызға — өзі ұнатқан жігіттің ниеті лас әлдекімдерге қызмет еткені аяздай батты. Жігітке — өзі сүйген жанның алдында абройы төгілгені оңай соқпақ емес. Енді оның қолынан ұстауға да арланды. Періште жанды кіршіксіз күйінде көргісі келді.

	Таң да бозарып атты. Олар тікесінен тік тұрып, ойларымен арпалысып әуре. Тосыннан ауыр күрсінген жігіт:

	— Осыны апарамын да құлқыны терең, ындыны құрыған обырлар тобымен қош айтысамын. Сенің алдыңда бұдан былай қарабет болғым жоқ! — деді тістеніп, әрі сөзін нығарлай сөйлеп.

	Сан салалы ойдың жетегінде автобусқа отырғызды. Қыз қанша оны кінәлі дегенімен, жүрек құрғырдың сенімі түгесілмеді. Қайта ол ұзаған сайын, көңілдері жақындаса түскендей.

	«Мен оған көмектесемін!»

	Іштей қайсарлығына мініп, осы сөзді әлденеше рет қайталады.

	Шым — шытырық тағдырының шиырланғанын көтере алмай, мең — зең қалпы үлкен сапаржайды айнала берген. Он екі — он үш жасар бала: «Темекі сатамын! Темекі сатамын! «Қазақстан» — жиырма бес сом, «Медеу» — жиырма сом!» — деп, айқайлай алдынан шықты. Оған әлдекімдер құлақ қойып, саудаласып жатты.

	Мына көрініске Орынгүл сәл кідірді де, ілбіп басып ілгері жүрді. Қарсы алдынан «қолшоқпарын» беліне ілген милиция жолықты.

	Екіұдай халдегі бойжеткеннің құлағынан шырқыраған баланың үні кетер емес...

	1991 жылғы қазан





ПЕШЕНЕ




	Күтпеген жерден Айман мен Шолпан үйге сау ете түсті. Қанат оларды көптен бері көрмеп еді, балаша арсалаңдап, мәре — сәре. Жанар да қайынбикелерінің ат басын ең бірінші өз босағаларына тірегеніне дән риза. Әсіресе кішкентай Айдынның қуанышында шек жоқ. Екі қолын жалаңаш санына шапаттап, апаларының мойнына кезек — кезек асылады.

	Аядай бөлме ыстық ықылас пен асқынған көңілдің астында қалды. Амандық — саулық сұрасқан соң, қашан да ашық — жарқын Айман:

	— Ұлдан өзің жалғыз болған соң, ешқайда бұрылмай, бірінші саған келдік, — деді риясыз сезіммен көкейіндегісін жайып салып.

	Олар бір атадан төрт қыз, екі ұл еді. Қанат — солардың ішіндегі сүт тауысқан кенжесі. Ең үлкен Гүлсара дейтін әпкесінен кейінгі Амантай есімді ағасы осыдан үш жыл бұрын сырқаттанып, беймезгіл дүние салған. Айманның «ұлдан өзің жалғыз болған соң» деуі сондықтан.

	Әйтпесе үйлі — баранды, Алматыда тұратын Гүлсара, Бисара дейтін апалары баршылық. Жатақханадағы аядай бөлмеде қысылып — қымтырылмай, сонда тоқтаған әбден ыңғайлы — тұғын.

	Ата — анасының түтінін түтетіп отырған ендігі тұста Қанат болғандықтан қыздар бұл шаңырақты «үлкен үй» тұтатын.

	Барлығы тағдырдың салуымен жетім өсті. Ал Қанат жеті жасында тұлдыр жетім қалды. Әкелері Семейдің Жарма ауданындағы Юбилейный поселкесінің «Бөке» кенішінде шахтер боп істеген. Сонда жүріп денсаулығына залал тисе керек, ұзақ ғұмыр сүрмеді. Аналары одан да бұрынырақ бұл жалғанмен қош айтысқан.

	Үйелмелі — сүйелмелі кішкентайлар отыздан жаңа асқан әпкелері Гүлсараның қанатының астына паналады. Өзі де шиеттей балалы — шағалы. Алайда ерінің кеңпейілдігінің арқасында ол бауырларын шеттетпеді. Қосағының қызметі Алматыға ауысқанға дейін бағып — қақты.

	Ол кезде бұлардың да буындары бекіп қалған еді.

	Әпкесінің осы бір жанының жарқындығын терең ұғынған Қанаттар атын атамай, «нәнә» деп кетті. Нәнәсі десе жанын пида етуге бар.

	Әттең, ана орнына ана болған адамның алдындағы парызыңды өтеу қандай ғанибет...

	Әлгіндегі басталған қуаныш асқақтаған қалпы әлі төмендемей, өмірдің бір шуақты сәтіне айналған. Кішкентай Айдын апаларының әкелген сәлем — сауқатын жеп, әдемі көгілдір жейдені иығына іліп те алыпты. Үйдің ішін азан — қазан етіп, бір өзі тыным таппай ары шабады, бері шабады. Ешкім оны «мазамызды қашырдың» деп бетінен қағар емес.

	* * *

	Телефон безілдей жөнелді. Тұтқаны қолына алғаны сол еді, арғы жағынан таныс дауыс:

	— Тәте... — деді еркінси. Бисара бірден таныды.

	— Күнім, Қанат, амансыңдар ма? — Үйлі — баранды болса да әлі күнге інісін кішкене көреді. — Айдын құлыншақ пен Жанардың қалдары қалай?

	Құдды бір алты ай жаз, алты ай қыс хабарласпаған адамның кейпінде. Әйтпесе екі күннің бірінде қатынасып, құрығанда телефон арқылы аужайды біліп тұрады. Сол, қыз баланың бауырмал жүрегі — бауыры үшін қашан да бәйек боп жүргені.

	— Аманбыз, тәте. Ауылдан Айман мен Шолпан келген.

	— Ой, қарғаларым — ай! Жеткен екен ғой үйірін іздеп.

	Төбе құйқасы шымырлап, жүрегі қолқ ете қалды.

	— Соған, ертең сіздердің барлығыңызды дәм татсын деп, үйге шақырмақ ниетпен іздеу салып жатқаным ғой.

	— Құлыным — ай, несіне әуре болдың? Өздерің шаңырақты кеше ғана көтерген жас отаусыңдар, соны қоя тұрсаң қайтеді?

	— Тәте, о не дегеніңіз? Сіздердің бастарыңызды бір қосуға жарамасам...

	Әпкесі киіп кетті.

	— Рахмет, күнім, пейіліңе! Барамыз.

	— Жақсы, ертеңге дейін онда...

	Қанат ізінше нәнәсінің үйіне телефон шалып еді, ешкім тұтқаны ала қоймады. «Қой, жарайды, түстен кейін хабарласармын» деп, жатақханасына беттеген.

	Түстеніп болып, есіктен шығарында белдігін тағып жатып:

	— Ертең қонақ шақырамыз, дайындала бер. Бүгін қашан келетінім белгісіз, Құдайбергеновтің тапсырмасымен ұзаққа кетіп барамыз, — деді әйеліне.

	Соны айтты да, жіптіктей тартылған денесін тік ұстап, жауап күтпестен сыртқа беттеді.

	Жолай бөлімшеге соғып, нәнәсіне тағы телефон шалды. Осы жолы тұтқаны әлдекім көтерді. Жиендерінің бірі екен. Өкінішке орай, апасы үйде болмай шықты. Бұл біле қоймайтын таныстарынікі шілдеханаға шақырыпты. «Қазір тілдесіп қалмасам, қарбалас жұмыс килігіп, хабарды кешіктіріп алып, ұятқа қалып жүрермін» деп, қай үйге кеткенін тәптіштеп сұрап алды. Бір дәтке қуат етері — ол үйдің телефонын жиені біледі екен. Ізінше сонда хабарласты.

	— Сәлеметсіз бе?!

	— Сәлемет...

	— Кешіріңіз, Гүлсара тәтені телефонға бола ма екен? — деді бөгде үйдің шырқын бұзғанына біртүрлі ыңғайсызданып.

	— Әрине, қазір. — Арғы беттегі адам елпілдей тіл қатты.

	Мембрана тарсылдап, оның тұтқаны столдың үстіне қойғаны білінді. Көп кешікпей — ақ қайта біреудің алғаны аңғарылды.

	— Ал — ло!

	— Сәлеметсіз бе, нәнә!

	— Алтыным, сенсің бе?! Жайшылық па, амансыңдар ма? — деп, жөпелдемеде сұрақты жаудырды да жіберді.

	Қанат апайының қозғалып қалған көңілін сабасына түсірмек ниетпен, барынша байыптылықпен жайшылық екенін айтып, жеткізді.

	— Ауылдан Айман мен Шолпан келіп еді.

	— Әй, қарақтарым — ай! «Көрінген таудың алыстығы жоқ» деген осы екен — ау. Ержетіп, бір — бірлеріңді іздеп... — Апасы қуаныштан тіптен шалықтап әріге бойлады.

	— Енді дәл мұндай реті келе бермес. Барлығыңыздың бастарыңыз тоқайласқанда бір шәугім шай берейік деп едік.

	— Жарайды, рахмет! Сендердің қуаныштарыңнан ешқашан қалмаймын ғой...

	— Келіңдер.

	— Жақсы.

	...Күндегі әдеттерінше Қанаттың қарамағындағы бөлімше іске кірісіп кеткен. Алда — жалда өрт шыға қалғандай жағдайда көшедегі жер асты су құбырларының қай жерінен пайдалануға болады деген ниетпен, алдын ала жасалатын барлау жұмысы. Әйтпесе, лықа толы бір машина су қатты қысыммен айдағанда төрт — ақ минутқа жетеді. Тәйірі, дүлей жалынның бетін қайтаруға ол місе бола ма? Мұның сырын білмейтін кейбіреулердің өрт сөндірушілерді кінәлап, «келгені сол еді, бөшкелері бос боп су іздеп кетті» дейтіні сондықтан.

	Ақшам үйіріліп, айналаға кеугім түсе бастаған. Осы сәтте Жанар ас үйде ауқаттың қамымен жүрген. Келетін мезгілі асса да Қанаттың төбесі көрінер емес. Тамақ дайын, пісіп тұр. Әйткенмен, «суып қалар» деп пеш үстінен түсіре қойған жоқ.

	Көңілі әлденеден алабұртып, біресе балконға, біресе үйге жүгіріп, сенделіп жүрді де қойды. Міне, байыз таппай қайта балконға табан тіреді. Тағы да жолға қарады, ешкім көрінбейді.

	Қабырғадағы қарлығаштың ұясындай өңге де балкондарға өзіндей қыз — желеңдер жайғасыпты. Кенет біреу үрейлене: «Өрт!» — деді, даусы қарлыға шығып.

	Тұрғандар тіксіне назарларын солай аударды. Шар тәрізді қып — қызыл бәлекет көкейге күдік ұялатып, көкке өрлеп бара жатты.

	— Өрт сөндірушілер қайда? «Солдат ұйқыда, қызмет жүріп жатырдың» кебі емес пе? — деді әлдекім қалжыңға сүйеп.

	Жанарлардағы үрей оты осы сөзден кейін де сейілмеді, бірақ әркім өз пікірін айта бастады.

	— Мынау біздің ауданда емес.

	— Өрт қайдан шықса да өзіміз тартпаймыз ба тауқыметін.

	— Тегі, айтқаным да.

	* * *

	Бұл сұмдықты Қанаттың бөлімшесі бұдан әлдеқашан бұрын аңғарып үлгерген. Дереу жұмыстарын тәмамдап, машиналарына міне салып солай тартқан. Сұрқай түтін сәт сайын қоюланып бара жатқандай секілденді. Оның сұрқын байқап, Қанат мына сүркілдің тегін болмағанын сезген. Алдыға бір қарап алып, қасындағы жігіттерді көзімен сүзіп өтті. Олар да ұмсына түсіп, қозғалмай қалыпты. Барлығы да көп тұғырының бірі емес, зипа бойында тал міні жоқ, «шіркін, менің ерім осындай болса» дейтін ақиықтар.

	Бұлар салып — ұрып жеткендерінде лапылдай жанған өрт жер — суға мойын бұрмайтын дүлей секілденді. Жан — жағында пышырап қашқан адамдар көрінеді. Дәл маңындағы вокзал қорқыныштан селкілдеп тұрған секілденді. Обып жіберердей қызыл жалын аспанға шапшып, ұшы қап — қара түтінге айналады. Төңірегін жылан жалағандай тып — типыл етіп, өңмеңдей түседі. Қызыл әлемнің ортасында отқа шарпылған айдаһардай қиралаңдап вагондар тұр. Тобақазығы тозып тұралаған, қозғалып кетсе жағдайы одан сайын мүшкілденетін тәрізді.

	Шұғыл жетуін жеткенімен, қапелімде не жасарын білмей, бір мезет бәрі аңырып қалды. Үскіні қатты нойыс неме шеніне келтіретін көрінбейді. «Кәне, талшық етер таңдайға қайсың барсың?» дегендейін, өршелене көкке шапши қызыл тілін сумаңдатады. Бір машина суларын жұрқа құрлы көрмей, қаулай берді. Қарап тұрғаннан түк өнбейтінін түсінген бұлар жалынның «тырнағына» ілігеді — ау деген нәрселерді қашырта берді. Айналадағы ұлардай шулаған тұрғындарды да ары ығыстырып, бірлі — жарым күйгендерін ажал аузынан алып шықты.

	Әйткенмен де, көкейлерінен күмән торы үзілер емес. Бебеулеген көпшілікке қарағанда обып, жалмаған әбілеттің астында әлдекімдер бар сияқты. Осыны ұғынған Қанат жалын жамылып, өрт ошағын барлауға бел байлады. Үстіне киген киімдері сақадай — сай тұғын. Бірақ ыстығы 600 градус отқа не шыдасын? Мұны да ол бес саусағындай білді. Әсілі, азаматтығы босаңсуына жол бермеген шығар. Әмбе өзінің талай сыннан сүрінбей өткен майталман шеберлігіне де сенді. Үлкен командирлер сүйсініп: «Ысқақов жас та болса өрт жадысын жақсы біледі» деуші еді. Әйтеуір, не де болса, қарақан басын қатерге тігіп, қып — қызыл толқынға сүңгіді де кетті.

	Сатыр — гүтір етіп гүрілдей жанған әлекедей жалаңдаған өрт алғашында түкті де көрсетпеді. Бет — аузына киген шлемі болса да кеңсірігін удай ашытқан газ аралас ыс қолқасын алды. Басы зеңіп, жүрегі айныды. Алайда бойын бекем ұстап, қажырына мінді. Қыранның жанарындай өткір көзімен төңіректі шолып шықты. Қара түнектің ішінде зорға байырқалады, көп нәрсе ақ сөңке болып күлге айналыпты.

	Алдыға аршындай басып, бүйірі тесілген вагон — бөшкеге жақындады. Отқа оранған өңкиген неменің қабырғасынан фонтанша атқалақтаған газ жалынға айналып, ұйтқи түседі. Сәт сайын тесігі қысымға шыдамай сөгіліп, үлкейіп барады. Қанаттың байыптауы дұрыс болса, қара темір қақырап, күлі көкке ұшуы да алыс емес.

	Осыны түсінген жігіт, ылдым — жылдым басып кері жүрді. Үстіндегі 200 градус ыстыққа шыдайтын лыпасы сыр бере бастады ма, денесі күйгендей әсер етті. Алдыға қадам басқан сайын, жалын мұның алқымынан сығып, жағасына жармасқандай сыңай танытты. Қарға адым жер мұң боп, тәлтіректеп кетті. Тіпті етпетінен түсе жаздап, қайта оңалды. Аузындағы түтікше де тесіліп, уыты күшті жалынға кедергі болудан қалған тәрізді. Ащы түтіннен қақалып, бір — екі лоқсып та жіберді. Құлағы шулап, дүние дөңгеленіп жүре берді.

	Сыртта тұрған жолдастары тызақтап, байыз таппай аласұрған. «Қанаттан тірі айырылғанымыз ба?» деп, тажалдың жуан ортасына дейін сүзіп шықты. Ешкімді жолықтырмады. Амалсыз кері бүрылып, оралғандары осы еді. Қою түтіннің арасынан біреудің сұлбасы көрінді.

	— Жігіттер, қазір жарылады! — деді ол қарлығыңқы даусымен барынша айқайлап.

	Қызметтес Сергей Қанатты бірден танып, қарсы ұмтылып еді, әлдекім ту сыртынан шап беріп ұстап жібермеді. Осы екі арада құлақ тұндырған зор үн күллі шаһарды тітірендірді.

	Сергейлердің төбелерінен әлдебір нәрсе ұшып бара жатты...

	Арнайы әскери өрт сөндірушілер бөлімінің бастығы майор Құдайбергенов отпен алысып жүріп, ойламаған жерден Ысқақовтың денесінің үстінен шықты. Жаңа ғана тірі тұрған атпалдай жап — жас жігіт адам айтқысыз өзгеріп, сұлқ түсіп жатыр. Үстіндегі киімнен сау — тамтық жоқ. Аяғындағы керзі етіктің қонышы жанып бітіпті де, тобығынан төменгі сірісі ғана тұқылданып қалыпты. Онысы бықсып, түтіндейді. Басындағы каска ыстыққа шыдамай балқып барып тыйылыпты. Әншейіндегі аққұба өңі — қап — қара. Жүрегі соғуын әлдеқашан тоқтатса да, әлі тіршіліктің тізгінін босата қоймаған кейбір жүйке талшықтары дірілдейді.

	Неше сұмдықты көрсе де мынаған Құдайбергенов төзбей қалтырап кетті. Еріндері кемсеңдей «бауырым!» деп бас сала жаздап, өзін әзер тоқтатты. Өйткені Қанаттың денесінен шып — шып су шығып, езіліп жатыр еді.

	Арыға майордың дәті шыдамай теріс айналды.

	...Жалынмен арпалысып жүргенде, Қанат ет қызумен аңғармады. Уы заһардай жалын, оның өн бойын әлдеқашан шарпып, күйдіре бастаған. Барлық ой — ниеті басқада болғандықтан ол өзінің денесі жанып жатқанын сезбеді. Кеудесінде тынымсыз соғып тұрған дүмді жүрек оның бәрін елең етпеген. Тек асқан күшті қысыммен жарылған бір вагон газдың толқыны қарып түсіп, әуелетіп әкетті де, айдалаға атып жіберген. Сол сәт жаңқаша ұшып бара жатып есіл жігіт бір нәрсені ойлап үлгерді. Онысы — Айдыны. Бірақ соның ізінше кеудесіндегі жаны жалынға айналып кете барған.

	* * *

	Өрт сөндірушілердің жатақханасы өздерінің мекемесінің үстінде орналасқан. Бірдеңе бола қалса, кез келген уақытта қауымдасу үшін, әдейі солай қоныстандырылған. Бірақ бала — шағаның әшейіндегі кіріп — шығатын есігі басқа жақта, қызметке ешқандай араласпайды.

	Сол сойқаннан бері көп күн өтпеп еді. Құдайбергенов жұмысқа келе жатып, өңкиген қызыл машинаның капотында отырған әлдебір шынашақтай баланы көзі шалып қалды. Еріксіз солай қарай бұрылып, тақап келсе — Қанаттың төрт жасар ұлы екен. Әлденені айтып, тынбай былдырлап сөйлейді.

	Сөзіне ден қойса: «Әке, әке — ау, сен қашан келесің? Жұмысың неге бітпейді?» — дейді аянышты халде. Кірпігінен жасы мөлт — мөлт етіп тамып тұр.

	Майордың тұла бойы шымырлап, жүйе — жүйесі босап сала берді. Қасына тақап:

	— Кел, келе ғой. Кім сені мұнда шығарған? — деп сөйлей жүріп түсіріп алды.

	— Өзім шықтым. Менің әкем қайда, ә — ә?! — Қарақаттай мөлдір жанарын үлкен деп тайсақтамай көзіне қадады. Әрі өңі таныс, үстінде әкесінікіндей әбден жадына сіңісті нысаны болғаннан кейін жатырқамады.

	Өткеннің бәріне дәп бір өзі кінәлідей, сәбиге тура қарауға жүзі шыдамай, төменшіктей берді. Ләм деп тіл қатпастан баланы көтеріп апарып, бөлмесіне кіргізіп жіберген. Бірақ оның қызыл машина көрсе болды, «әкем» деп тұра жүгіретінінен бейхабар еді.

	Сүлдерін сүйретіп кабинетіне енді. Әбден діңкелеген адамша, креслоға отыра кетті. Жаны тыныштықты қалайтын секілді. Сіркесі су көтермей тұрғанда қабырғадағы сағат тілі сырт — сырт етіп, құлаққа әсте — әсте әл алып бара жатқандай сыңай танытады. Әр сыртылы миына шеге қаққандай тиді. Әсіресе адамның жүйкесі жұқарғанда қиын екен.

	Майор батпан ойдың жүлгесінен құтылғысы келді ме, қалтасынан шылымын алып ерніне қыстырды. Көк түтінді құныға жұтты да, креслоның арқалығына шалқалап жата кетті. Қаншама өзін — өзі алдаусыратқанымен алапат жарылыстар санасынан бір өшпей — ақ қойды. Қарамағында істейтін төрт бірдей адамның опат болуы оңай соқсын ба?

	Осыдан бір апта бұрын оларды жерлеуге алып шыққанда, ағыл — тегіл жылаған жұрттың кескіні елестеді. Бәрінен қабырға қарай бет алған қызыл машиналардың «өкірген» үні аза бойыңды қаза етеді. Олардың шерінен көк терек пен ақ қайыңдар да тербеліп кеткен тәрізденді. Күллі әлем соңғы рет «қош, қош!» айтып, қол бұлғап қалып бара жатқан сықылданды. Әйтеуір Құдайбергеновке бүкіл астана аза тұтып тұрғандай әсер қалдырды.

	Жаңағы бір бұрам шылым аздық еткендей, екіншісін тұтатты.

	Сағат сыртылдауын одан сайын үдеткендей.

	* * *

	Бүгін де дегбірі кетіп, жайдақ тірліктен байыз таппай сырдақтай берген. Арнасына сыймай асқақтаған Жанардың әлдебірдегі көңілі — көң жамылған алқаптай тұмшаланып, қораштанып барады. Кеудесін кернеген — құса. Көзін ашса да, жұмса да ыстық жас толастамай алма бетін сызып өтіп, омырауына құйылады. Көріктей көкірегі уһілеген сайын қысыла береді. Мына жалғаннан баз кешкен.

	Әттең, сүйгенімен бірге қол ұстасқан күйі ақыретке кетер ме еді? Мүмкін, тірлікте жетпеген армандарына о дүниеде — мелдектер... «Жалғаны мол жағыпар өмір — топшыдан қағып, жұртта қалған күшіктей қыңсылататындай не жазып едім? Осыншама зілмауыр теперішіңді төрт елі маңдайыма қалай сыйдырғансың?»

	Тастай қараңғы мелшиген түн тынышын бұзып, Айдын оянды. Ұйқысырай ма, жыламсыраған үнмен әлденелерді айтады. Өңгесін жете ұғынбаса да «әке, әке» дегені ғана қолқа — жүрегін суырып ала жаздады. Жүйке жүйесі босап, буыннан әл қашып, тұруға дәрмені болмады. Үш ұмсынып басын көтерді де үзіп — үзіп, әрең: «Бо — ота — ам...» — деп, ұлы жатқан жағын қармана берді.

	Еркінен тыс жанарынан саулаған жаһұт тамшылар сәбиінің де көкірегіне тамып, тұла бойын тыз — тыз еткізді. Әншейінде әкесінен басқа жан — пенденің қойнына жатпайтын ұл, анасының құшағына кіріп бара жатты. «Әкем әлі келген жоқ па?» — дейді шешесінің өрекпіген өкініші мен арманын қоздыра түсіп. Бірақ кішкентай бүлдіршін қайдан білсін, дәл осы сөзінің ана жүрегіне қаншалықты ауыр екенін.

	Әкесін көптен көрмей сағынып жатқан соң бұл сауал сәби тіліне шартты түрде орала берген.

	Шешесі қапелімде не деудің жөнін таппай, үнсіз томсарды. Беймәлім ойлармен арбасып, ұзағынан мелшие сілейді. Өзінен басқа ешкім жоқ саңырау әрі дүлей әлем жапасын шектіргенімен, опасынан жұрдай — тұғын.

	Осынау меңіреу тыныштыққа зығырданы қайнаған келіншек жарық сәуленің сызат беріп терезеден түсуін асыға күтті. «Тезірек» дейді ішінен аласұрған ойының жетегіне ілесіп. Мейлінше жылдамырақ ары — бері ағылған жұрттың арасына сіңіп, жазғанның қапалы сәтінен іргесін алыстатқысы келеді. Әттең...

	Әншейіндегі «жаздың бір — ақ тұтам қысқа түні» дейтін біреулер үшінгі ләззатты шақ тас кіндікті қапасқа айналып, зарықтыра әзер күн көзінен қара шымылдығын сыпыра бастады.

	Сағатқа қарап еді, бес екен. Әлі де көз шырымын алатын уақыт бар. Дегенмен, кірпігі айқасатын көрінбеді.

	Енді ұйықтап береке таппайтынын сезген ол, дүбәра тірліктің дүбіріне ілеспек боп, төсегінен түрегелді. Жуынуға дәлізге шықты.

	Күллі жатақхана тәтті ұйқыдан арылмаған. Тырс еткен дыбыс білінсеші. Жуынатын бөлменің терезесінен мақсатсыз қалпы тысқа мойнын созды. Кезекші ғана сыртта алшаңдай басып жүр.

	Неге ол жаққа көз салғанын өзі де білмейді. Жүрегі езіліп, иіні салбырап қалды.

	Сүлдерін сүйреткен күйі бөлмесіне бет алды.

	...Көп ұзатпай қаралы жандарға жеке — жеке баспана берді. Жанар оңаша үйге шыққанда, жалғыздықты тереңірек ұғынды. Әйтпесе астанадан өзіңе тиесілі шаңырақ алу — үлкен қуаныш емес пе?

	Алғаш босағасын аттап кіргенде, үңірейген бөлмелер мүрдесін күткен көрдей әсер етті. Ең бірінші қабырғаға тұтқаны да Қанатының суреті болды. Оған қайта — қайта қарай береді. Айдын да әкесінің келетінінен күдерін үзетін көрінбейді. Кейде сәби төзімі әбден түгесіле ме, әулеттік альбомды алып, әкесімен: «Тастап кеттің...» — деп ұрсысып отырады. Көршілерге ер адам бас сұқса: «Аналардың әкесі келді!» — деп, шауып жетеді. Оның кім екенінде шаруасы жоқ. Шешесі «әкең өлген, енді келмейді» деп айтуға дәті жетпеді. «Ес тоқтатқан соң, өзі бәрін ұғынар» деп қойған.

	...Тағы да шыңырау ойдың түбіне құлады.

	Азалы келіншек кірпік ілмей таңды атырды. Түні бойы демалмаса да ширақ қимылдап, ұлын киіндірді де балалар бақшасына апармақ ниетпен сыртқа беттеді.

	Көшеде адамдар легі пайда боп үлгеріпті.

	Түндегі дертінің бәрін ысырып, бойын нық ұстаған қалпы, нөпірге сіңіп бара жатты...

	Пешененің жазуымен әлі оның алдында не күтіп тұрғаны белгісіз еді...

	1991 жылғы шілде





ІЗШІ




	Қалың қамыстың ішінде құжынаған маса. Балауса құрақтың нәрін армансыз сорғандықтан ба, торғайдай — торғайдай. Енді ұзын аяқтар аңдаусызда кеп қалған адамның қанына еміне тұмсықтарын тыққан. Қолмен қағып береке таппайсың, бір сүйкегеніңде бес — алтауын езіп жосадай жасағаныңмен, ізінше одан да нөпірі қонып үлгереді.

	— Тоқтаңызшы, — деді жанындағы кіші лейтенант Чубакин сыбырлап. — Естідіңіз бе, — көзін алайтып, басын қиқайта сұқ саусағын шошайтқан қалпы қалт бөгелді, — қамысты жапырып біреудің жүргенін?

	Екеуі де бір сәт қалшиып қалды. Бейсауат үннен тың алып, сөдегей сыбдырдың сырын аңдауда. Іленің толқыны, ерке — тотай есіріктеу желдің алып — қашпа екпіні қамысты сыңсытып, анау — мынау тосын үнді жұтып жібереді. Сонда да болса осыншама зұлмат кедергілердің ішінен суық жүрістің аңысын бағып, үстінен дөп түсуге тырысып еңселерін салады. Міне, міне, суды кешкен аяқтың шалпылы, омырыла жапырылған кәрі қамыстың бытыры айқын білінді.

	Талаған масаны былай қойып, артық дем шығаруға сескенген екеу, тұрған орындарында не ілгері, не кейін бір адым жасауға мұршалары келмей бұқпантайлай берді. Пистолеттерін кезеніп, бүкжие — бүкжие қалысты. Көздерін әбілет жүрген тұстан айырмады. Енді сол маңдағы құрық бойындай қамыстың түлкі бұлаң басы жойдасыз бұлғалақтап, мамығының ұшқынына дейін анық білінді. Біреудің келе жатқаны дүдәмал емес, нақтылыққа айналды.

	Демдерін одан сайын іштеріне тартып, қапияда қалт кетпеуге ұмтылуда. Бірақ әлгі сабазың асығар емес, әлде қалың жыныстың арасынан жол таба алмай көлденең кедергіден мүдіруде ме? Кенет капитан кіші лейтенантқа қарап иегін қақты. Саусағымен Чубакиннің бүйір жағын нұсқады. Алғыр жігіт бірден түсіне қойды. Капитанның мұнысы «рацияны өшір» деген пәрмен еді. Әйтпесе кім біледі, барлау тобының біреуі немесе орталық штабтағылар байланыс жүлгесіне шығып, сөйлей жөнелсе — сауысқаннан да сақ сұмырайлар естіп қап, бой тасалап үлгерер. Ізін жасыруға әрекет жасамаса да, қарсылық бір қарекетке барары айқын. Опат болулары да ықтимал. Оның үстіне, жын болсын, шайтан болсын, әйтеуір бір дүлейдің көк желкесінің үстінен төне қарап тұрғандары мынау. Бұл әлгі содырлардың тобынан болса сонша қамсыз жылжымауы тиіс, олардың да қазір құлағы түрік, көздері қырағы.

	Капитан бетін сол қолымен сүйкеп кеп қап еді, жүзі шимандай қып — қызыл қан болып шыға келді. Бірақ назарын ілгеріге тіктеп, жұмбақ нәрсенің тұсынан тайдырар емес. Зәумен қылаң етіп бір қарайғанның қылпы көзінің қиығына шалынғандай болды. Жанарын бақжита үңілді. Тесіле шүйліккеннен бе, шарасы жасаурады. Көзін бір сығымдап, қолының сыртымен сүртті де қайта үйелменімен үңілді. Сол — ақ екен, пәтшағардың тұрқы анық көрінді. Сиыр. Кәдімгі сиыр. «Ит әурешілікке салған мына қу сасықтың қорлығы — ай» дегендей, екі офицер бір — біріне лажсыздан жымия қарасты. Сонша демдерін ішіне тартып, тосын оқиғаны шыдамсыздана күтіп еді. Мынау бұлар соңына түскен бандиттер емес, мақұлық. Еш қаперсіз тура қарсы тартып келеді.

	Нәтінде жануар қызыл болуы керек, батпаққа аунағандықтан дәл қазір түсін ажырату қиын. Бұл, дәу де болса, сантагер деген канадалық тұқымның жергілікті малмен будандасқан төлі. Сантагер осындай судың маңын жағаттайды екен. Табиғатында солай жаратылған. Батпаққа аунайды, суға шомылады. Қоғалы лайды шалпылдатып, кешкенді ұнатады. Сүтінің майлылығы мен етінің сүбелілігі жақсы. Аса күтімді қажет етпейді. Сондықтан Іленің бойында ірі қараның осы тұқымы соңғы жылдары ұсталып, бағыла бастады.

	Міне, ынсапсыз неме «мені көрдіңдер ме?» дегендей құлағын қалқайтып, бұларды енді ғана аңдағандығынан шошына осқырынды. Мұрынын шүйіріп, пыс — пыс еткізіп, суық жүрістерін онша жақата қоймады.

	Ал екеуінің әтүйірі қашып, масаға әбден жем болып, зықылары шықты. Енді тағы да қалың қауды жағалай ілгері озды. Әлгі мақұлық пенделердің жойдасыз сөлкектеуін ұғынбай, шарасы шатынаған қалпы хайуандық кеппен үрке аңтарылып, көзімен ұзатып салды.

	Шылпылдатып батпақты кешіп бара жатып, капитан әудем жер жүрген соң соңына тағы да мойынын бұрды. Сиыр бұларды әлдеқашан есінен шығарып, қаперсіз өз ауанымен ілбиді. Мақұлықтың аты — мақұлық. Есіне бала кезіндегі бір оқиға еріксіз оралды.

	...Әбден ерқашты болған шабан торыны шүу — шүулеп, қас қарая шөпшілер қосқа жетті. «Шөпшілер» деп атын далитқанмен, бәрі бала — шаға еді. Ересектері Ақатай он бес, он алты шамасында. Кәтабай да сол құралпас. Аяқтарын әзер алып, ырдуан арбадан сырғып түсіп жатыр. Ұзақ күнгі түгесілмес тірлік күштеріне тиіп, белі бекімеген балдыр буынды сансыратып — ақ тастаған. Әрине, арық қабырғалары тыржыңдап, таңның атысы, күннің батысы айырмен пішен шөмелелеу оңай соқсын ба? Жалпақ елдің басына түскен зобалаң ғой бұларды ауыздарынан уыздың дәмі кетпей жатып, жұмысқа жегіп қойған. Сұм соғыс тұтанбаса, сары үрпек балапандарды балалығынан ажыратар ма еді? Лағынетті қырғын, қарғыс атсын сені!

	Үсті — бастарын қағынып — соғынып үйге таяды. Әдеттегідей емес, «ауыл» ажарынан салқындық білінеді. Кер сиыр әлі сауылмаған ба, ұлан — ғайыр кең — байтақ қырды басына көтере әлденеше мөңіреді. Бірақ оған зарыға үн қатқан бұзау болмады. Әйткенмен, ешкім бұған бәлендей көңіл бөле қойған жоқ. Тек шөпшілердің бастығы Оспан шалдың әлденеге күйіп — пісіп жүргені онысыз да жаны жүдеу балаларды үрпитіп тастады. Кемпірі Кәмила да мазасыз. Қазанның қақпағын тарсылдата ашып — жауып, қимылымен — ақ бір нәрсенің болғанын аңғартады.

	Балалардың телмеңдей қараған сұраулы жүзінен қаймықты ма, әлде тіс жармай қалуды жөн көрмеді ме, отағасы:

	— Ажал айдаған ба сорлыны, құдыққа түсіп кетіпті, — деп, өрешені иегімен нұсқады. Ырысы қашқан елдің құрт кептіретін орнында әлдебір нәрсенің терісі жаюлы тұр. Құсанның өне бойы тыз етіп, денесінен тоқ жүріп өткендей болды. Қолын созған қалпы, аяғын санай басып алдыға адымдады.

	Иегі кемсеңдеп, көз шарасынан ыстық жас ыршып шықты. Сонда ғана барып, шөпшілер кер сиырдың аза тұтқан үнін түсінді.

	Шешесі көзі тірісінде сауған кер сиыр, әкесі Отанын қорғауға аттанғанда он бір жасар жалғыз ұлы Құсанның қарамағында қалған. Оларды сағынғанда әукесін сипалап, мұңын да шағатын. Енді бұл да бұзауынан айырылып, тұлдыр атанды. Бауыр еті баласын іздеп, жер — әлемді тітірендіре мөңірейді.

	Сейтқасым басқарманың айтуымен кіші шешесі Пәрзана, пішеншілерге жұмыс аяқталғанша сауынға берген. Бірақ Құсанға: «Дұрыстап қара, қыстың малы. Күн ұзақ байлауда тұрып, қатып қалып жүрмесін», — деген оңашада жайменен.

	Бұзауы өлгенін білген соң бала көкірегі қарс айырыла жылады. Бір жағы Пәрзанадан да қорықты. Ешкім жұбата алмады. Амалдары таусылған құрбылары қашанғы қарасын, жас еттен жасалған қуырдаққа бас қойған. Әбден қызылсырапты, жапа — тармағай таласып — тармасып жеп жатыр. Тек қана сол күні Құсан нәр сызбады.

	Ертеңінде де жұмысқа зауқы соқпай, кежегесі кері тартты да жүрді. Бәрін тәрк етіп, тастап қашпақ та болды. Ақыры осы ой жеңіп, шөпшілердің көзі ұйқыға кеткен кезде зып беріп далаға атып шықты. Әлгінде өзі дайындап қойған азын — аулақ ірімшігін, «кейін таусылса табамай қалады ғой» деп жаны ашыса да, аспазшы Кәмила кемпірдің оттығының жарымын алды. Қарына сырықты да іле кетті. «Иісін алып тез ілессін» деп, бұзаудың терісін арқасына жамылып, кер сиырды жетектеген күйі қараңғылыққа сіңе берді.

	Қара жолдың табанына салмай, қырқаларды қуалай жолсызбен жүрді. Ондағысы «қуғыншы шықса жол үстінен оп — оңай тауып алады» деген тұжырымы. Онысы дұрыс та болды.

	Әр — әр жерден баланың құтын қашырып, үрейін ала үшқат, қойтастар ұшырасады. Әйткенмен, қарайған — құрайғанға да бойы үйренді. Жобамен ауылды бетке ұстап тартып барады. Егіндісай мен екі ара — 70 шақырымдай жер. Бір абұйыры — кер сиыр кергімей, жетекке зауылдап ілескен. Әлдебір уақытта бала қалжырап кеп, шөбі молдау жерге қисая салды. Бірден ұйықтап кетіпті. Көзін ашса таң атқан, сиыры орнынан табылды. Кішкентай тостағанына толтыра сауып, жылы сүтті сіміріп алып еді, маңдайынан шып — шып тер білінді. Таңдайының астына бармақтай ірімшікті тастап жіберіп, талғажау етті. Сөйтіп, көп — көрім тыңайып қалды. Сосын бозы қалың тобылғылы даламен ілгері ілбіді. Мидай жазықта жүрісі өнбей, бір орында тұрғандай сезінді. Ақыры кештете Сары өзенінен өтіп, «Молданың көңіне» жетті.

	Кірпіштен қаланған моланың бір жағы мүжіле — мүжіле құлапты. Иен дала хайуандарынан қорқып, өлі аруақтан сескенсе де ішіне енді. Кер сиырды байлап тастады. Кешегідей көзі бірден ілінбей, дөңбекшіп біраз жатты. Ақыры талмаусырап, ұйқы меңдеді.

	Бозторғай шырылдағаннан — ақ тағы да жолға шықты. Жалаң аяқ шөңгені де, тасты да именбей басады. Әбден сіріге айналған табаны мүйізденіп, жылтырап алған. Аяқ киімнің қажеті де жоқ сияқты. Аш, жалаңашпын деп алаңдамайды. Тек ауылға жақындаған сайын Сейтқасым басқармадан үрейленді. Мінезі шатақ кісі, көңіліне жақпаса сабайтыны да бар.

	«Сонда қайда барып паналамақ?»

	Өзінің арқа сүйер адамы да жоқ екені есіне сап ете түсті. Қанатының астына алар кімі бар?

	Ауылға да соққысы келмеді, ымырт жабыла өздері көктемде жер жыртқан Көлқұттыға тоқтады. Қос тіккен жұрттарына кеп, ұмыт қалған қағулы қазыққа сиырды байлады. Сосын үлкенірек етіп қоршап, айналдыра жерді сызды. Қариялардың «сөйтсе ібіліс те, жылан да жолай алмайды» дегені жадында бар еді. Қалған — құтқан таяқ, ағаш, тезек жинап әкеп қасына қойды. Тілінің үстіне ірімшіктің соңғы түйірін тастап, сорып отырып көзі ілініп кетіпті. Кенет кер сиырдың қатты пысылынан оянды. Басын жерден жұлып ап қараса, тастай қараңғы түнекте тұс — тұстан шоқтай жанған бәлекеттер анталап келеді.

	Үрейден адағанда үні шықпады. Айқайлаған болады, онысы сыбыр ғана еді. Оттықты алып от тұтатты. Қапелімде жана қойсын ба, шыт көйлегін шешіп соны жақты. Алау тиіп, сәл қызарған ағашты алып, жынын шақырған бақсыдай басынан үйіре айналдырды. Қасқырлар кететін көрінбеді, жақындай да алмады. Төңіректеп жүріп — жүріп, таң саз бере арттарына қарай — қарай амалсыз жөнелді.

	Қорқыныштан құты қашқан Құсан өзіне өзі келе алмай біраз отырды. Бір кезде атып тұрып, Егіндісайға қарай сиырын жетектей жөнелді. Ауылдың қарасы алыстан мұнартып көрінеді, әлі де жиырма шақырымдай жол бар.

	Ауыл аты болмаса, бес — алты киіз үй ғана.

	Алдынан салт атты көрінді. «Басқарма ғой, біткен жерім осы шығар» деп ойлады. Әйткенмен, жалтарып кетпей, тіке салды. Ол да тура бұған қарсы келеді. Бақытына қарай бөгде адам болып шықты. Сәлем берді.

	— Ассалоумағалейкүм!

	— Алекемассалам!

	Ер үстінен еңкейіп қолын алды.

	— Кімнің баласысың, қайдан келесің?

	Құсан жөнін айтты.

	— Ә — ә, қалпенің тұқымы екенсің ғой.

	Кеберсіген ернін көріп, баланың шөлдегенін топшыласа керек, жерге түсіп, қанжығасындағы тұлыбын шешті.

	— Кел, қымыз іш, — деді тұлыбын ши түбіне сүйеп. Сосын қария атын шалдыра жайғасып, шынтақтай жатты.

	— Әкеңнің соғысқа кеткеніне көп болды ма?

	— Үшінші жыл. Бірталайдан бері хабар жоқ. Нұғыман, Хамза деген әкемнің інілері де армияда. — Тостаған толы қымызды оптыға жұтты. Езуін қолының сыртымен сүртті де, әңгімесін жалғастырды. — Тек Хамит көкем осында, менен екі жас үлкен. Әлім деген інім бар. Біз бәріміз Нұғыман көкемнің үйінде Пәрзәна тәтемнің қолындамыз. Ол кісінің Әмірқазы, Торша есімді бір ұл, бір қызы бар.

	Тілінің үстіне бір шымшым насыбайын тастап жіберіп, батысқа қараған қария ауыр күрсінді. Бөркін шешіп еді, тер сіңген тақиясы қоса сыпырылды. Баппен қайта киді. Есіне әлдене оралды ма, әлде өзінің де ұлдары қан кешіп жүр ме, шырт түкірді. Бір нәрсеге опынғандай сыңайы байқалды.

	Біраз баланың солығы басылған соң мінгестірді де ауылдың маңына жақындатып, Тамбаға әкеп тастады. Жол — жөнекей онша көп әңгіме — дүкен құрған жоқ. Айырылысарда: «Таудай бол, балам!» — деп батасын беріп, құласын сипай қамшылап жүріп кетті.

	Сейтқасымнан қорқып, қас қарайғанын күтіп ауыл сыртындағы өзекте жатты. Күн батсашы... бір минуты ғасырға тең уақыт сарылтып та, сабылтып та жіберді. Төзімін сарқып күн де ұясына еңкейді — ау. Осындай апақ — сапақта үйге кіріп келді.

	— Отаудың баласы, сен бе? — деді кіші шешесі әдеттегі атын атамайтын қалпынан жазбай. — Қайдан жүрсің беймезгіл уақытта?

	Сөйлеуге тілінің икемі қашып әрі арыға шыдамай Құсан жылап жіберді.

	— Қоңыр бұзау өліп қалды, енді бармаймын, — деді өксігін баса алмаған қалпы.

	Пәрзана бауырына қысып, көңіл шерін ол да ағытты. Әлім мен Әмірқазы үрпиісіп тұр. Екі жасар Торша ағасының келгеніне қуанып, әлденемені айтып былдырлайды.

	Түні бойы кеңескен Пәрзана:

	— Дәндінің адырынан Ыбырай нағашың Қостанайға кіре тартады. Соған ілесіп қалаға бар, оқы. Сонда балалар үйі бар көрінеді, бағып — қағады. Басқарманың көзіне түссең, оңдырмас сені енді.

	Ертеңіне жаңартып шекпен, шалбар тігіп берді. Көнеден қалған ескі сірі етік бар еді, соны Ертай ұстаға апарып жөндетіп, аяғына кигізді. Олақ шебердің қолынан шыққан қалың қобдишаға ірімшік салды. Бір — екі оттықты да «алмаймын» дегеніне қарамай қалтасына тықпалады. Сөйтіп, 1943 жылы тамыздың басында жаяулап, ауылдан аттанды. Барар жері — отыз шақырымдай жол.

	Жол — жөнекей кебу ағаштарды жинап, арқалап алды. Ойы: «қасқыр келсе, от жағып қорғану». Салып ұрып келеді, қайткенде де нағашысына тезірек жету — арманы.

	Бір адырдан асқаны сол еді, отар қой жайылып жүр екен. Жақындағанда, кенет, бес — алты ит шабаланып тұра жүгірді. Тұс — тұстан қаумалап, жеп қоярдай арсылдайды. Әлдебіреусі етегінен тартып, баланы жығып тастады. Қол — аяғы ербеңдеп, қорғанған болады. Мұны байқай қалған қойшы алыстан айқайлай шауып, көзі қанталаған бәлелерден әзер құтқарып алды. Төбеттерге зекіп ұрсып жүр. Мінгестіріп, Құсандардың туысы боп келетін Ақыбайдың үйіне әкелді. Қатира шешесі қазанын көтеріп, мәре — сәре. Тамақтанған соң Ақыбай қарындаш арбамен он — он бес шақырымдай жердегі Дәндінің адырына апарып салды. Сәби көңіл жеңіл арбамен жүргеннің өзіне көп — көрім көтеріліп — ақ қалды.

	Ертеңінде кірешілерге еріп жол тартты. Айдаған азын — аулақ малдары бар, арбаға артқан жүктері бар — қомақты кедейдің көшіндей. Бірақ Құсан бұл соқпақ — өмірлік ұлы сапарының басы екенін аңдамады.

	Аманқарағай стансасына келгенде кірешілердің арасындағы Арғынқазы деген мұғалім, Құшмұрын балалар үйіне сөйлесіп, Құсанның сонда орналасуына қол ұшын берді. Іші қолқылдаса да ауыл адамдарымен қоштасуына тура келді. Ол сол сәтте есейіп кетіп еді...

	Зинаида Алексеевна Башарова деген апай қарсылық білдірмей алып қалып, бір аптадан соң Қостанай қаласындағы Жамбыл атындағы балалар пансионатына әкелді. Мектеп — интернаттың директоры Иманбеков, оқу ісі жөніндегі орынбасары Бәтима Ерғалиева деген кісілер екен. Ешқандай құжаты болмаса да Құсанды, «7 — сыныпты бітірдім» деп айтуы бойынша, 8 — сыныпқа қабылдады.

	Сыртқа шықса аяғында бәтеңкесі, үстінде костюм — шалбары бар, ескіше емес, жаңаша киінген әп — әдемі қара домалақ бала кетіп барады.

	— Әй, тоқташы! — деді дауыстап Құсан.

	Анау кідірді.

	— Есімің кім?

	— Дәуренбек.

	— Менің атым — Құсан.

	Дәуренбек бұрыннан осында оқиды екен, орысша ағып тұр. Құсан бір ауыз орысша білмейтін. Орыс тілі сабағынан өзін әкелген таныс кісі Зинаида Алексеевна беретін боп шықты. Орыс әдебиетінен Людмила Пеленкова деген әдемі орыс қызы дәріс жүргізді. Ешқайсысын да түсінбейді. Екі апта өтер — өтпестен орыс әдебиетінен шығарма жаздырды. Өмірдегі ең бір қатты қиналғаны осы шығар. Самайынан аққан тер, мойнына құйылды. Дәуренбекке қарап оны — пұны түрткен болады. Бірақ...

	Ертеңінде Людмила Пеленкова күледі, әлденелерді айтып сөйлеп жүр.

	Сабақтан шыға Дәуренбектен сұраса: «194 қате жібердің. Орыс тілінен білімің өте нашар, сені 6 — сыныпқа апару керек. 8 — ді игере алмайсың» деп айтты», — дейді.

	Келесі күндері математикадан бақылау жұмысын жазды. Бұл пәнді Бәтима Ерғалиева жүргізетін. Құсан бұрыннан есеп — қисапқа жүйрік еді, қараса бәрі өзі білетін шарттар мен ережелер. Тапсырманы орындап, үстінен бір — екі қайтара кінәратының бар — жоғын байқап көріп, жұмысын табыстады.

	Бір күні Дәуренбек:

	— Сені педсовет шақырып жатыр, — деді.

	— Ол не? — Түкке түсінбеген қалпы сұраулы жүзбен қарады.

	— Жүр, қазір бара көресің.

	Кірсе мұғалімдердің бәрі осында. Сөзді Бәтима Ерғалиева бастады.

	— Сені орыс тілінен үлгерімі өте нашар деп, 6 — сыныпқа ауыстырғалы отырмыз. Бірақ физика, математика, химия пәндерін жақсы оқисың. Өзің бұған қалай қарайсың?

	— 6 — сыныпқа бармаймын, олай болса кетемін. — Бала ұстаздарына өкпелі күйде қарады.

	— Сен балалық жасама, — деп директор сөзге араласты. — Екі жылда тұрған не бар, қайта тереңірек біліп шығасың. Бір жағы жеті жыл оқығаныңды растайтын құжаттарың да жоқ. Ойлан.

	Сосын мұны сыртқа күте тұр деп жіберіп, өздері ұзақ кеңесті. Біреуді біреу киіп кетіп сөйлеген дабыра үн дәлізге жетіп жатты. Құлағына өзі ұғына бастаған «нельзя» деген сөз көбірек естіледі. Ақыры тағы бір ай уақыт осы сыныпта «орыс тілін игерер» деген ниетпен бақылау мерзіміне қалдырды.

	«Сыныптан сыныпқа төмендеп кетпей тұрғанда...» деп, жатпай — тұрмай орыс тілі мен әдебиетін оқыды. Ешқандай ырғақ пен екпінді сақтамаса да, «Игорь полкі туралы жырды» бір айда жаттап алды. Людмила Пеленкова икемге келмей жатқан тіліне күлсе де, оның осы жігерлілігіне сүйсінді.

	Ал Зинаида Алексеевна жанының ашығаны сондай, қасынан тастамай жүріп, орысша үйретті. Әр нәрсені ұстатып тұрып, қалай аталуын айтады. Баланың қолында қашан көрсең орыс тілі жүреді. Осындай өлермендігінің арқасында бір ауыз орысша білмейтін Құсан орыс тілі мен әдебиетінен бірінші тоқсанды «екілікпен» аяқтаса, екінші тоқсанда «үшке» шықты. Жыл соңында толық «төртке» үлгеріп кетті. Содан соң — ақ Зинаида Алексеевна анасындай абзал жанға айналды. Құсан ол кісіні шешем деп қана білді.

	Тіпті келер жылы озат үлгерімінің арқасында мектептің оқу секторлығына сайланды.

	1947 жылы мектеп — интернатты күміс медальмен тәмамдап, математика мен физикаға айрықша қабілеті болған соң Мәскеу мемлекеттік университетінің математика факультетіне құжаттарын жіберді.

	Бір хабары болғанша деп өзінің туған ауылы Егіндісайға келді. Пәрзана шешесі қуаныштан көзіне жас алып, мейірімін аямай өбектейді. Қос інісі мен қарындасы ағаларымен табысып, арқа — жарқа күй кешуде. Хамит көкесі де інісін ыстық құшағынан шығармай ұзақ құшты.

	Баласының Мәскеуге жол тартпақ ниетін ұққан соң анасы, Әмірқазыны қасына қосып, бір құнажын сиырын жетектетіп базарға жіберді. Сөйтіп, жол ырыс — құтына қолынан келгенінше септігін тигізіп, Пәрзана ақ батасымен алыс сапарға шығарып салды.

	Қостанайға келсе, қағаздары тура болмай құжаты кері оралыпты. Сөйтсе оны Қазақ мемлекеттік университеті арқылы жіберуі тиіс екен. Енді оған кешікті, сосын ұстаздарының ақылымен Алматыға тартты.

	Жүйрік жылдар жүйткіп, арманды да, жасты да ұлғайтты. Милиция мектебін бітірді, ес тоқтатты. Қызыметке араласты. Сол уақтарда Мәскеуде ішкі істер органының үлкен жиыны өтіп, соған делегат боп барған. «Метропол» қонақ үйінің қасында ту сыртынан әлдекім:

	— Құсан Дүйімбаев! — деп дауыстады. Жалт қарап, өз көзіне өзі сенбей тұрып қалды. Санасында ескілік дүниенің көп нәрсесі лезде тізіле елестеді.

	— Зинаида Алексеевна! — Даусы құмығыңқырап шықты. Сосын жүгіріп барып құшағына кірді. Жүрегі қобалжып тұрып, «ұстазға деген шәкірт махаббатынан, құрметінен артық сыйластық сезімі бар ма екен әлемде?» деп ойлады. Арада он бес жыл өтсе де ана баласын таниды екен — ау. Атпалдай азаматқа бір кезде мейірімін аямаған жүрек құлақ түбінен тынымсыз соғады.

	...Әп — сәтте капитанның балалық шағы көз алдынан жүгіріп өтті.

	* * *

	Іленің бойын жайлап, жазда да бірлі — жарым бойдақ қойдың етекте қалатыны — ескі дағды. Шопан атаулы әуелгі жұрттан онша аулақтамайтыны да ақиқат. Себебі, ең бірінші, ол жерден ауыз су шығады. Екінші, салқында

	малдың өрістеп, ыстықта үйездеуіне қолайлы болуы шарт. Әсіресе қоныс — түн баласында масаның бууына ұшырамайтын, самал есетін қыраттау маңға орналасуы көзделінеді. Айта берсе, осындай толып жатқан шарттары бар.

	Әбден сіңісті қағиданы қалтқысыз орындау да табиғатпен етене сырлас шопан қауымының еншісіне тиіпті. Егер тұрмыстың қияметі жүктеген осы міндетті бейнетқор қойшы байғұс дөп тауып орындамаса, онда ең әуелі өзінің әтүйірі қашады. Бала — шағасы да оңбай қиналады.

	Қырық қабат қитұрқылықтың сырына әуелден қанық Ауғанбай, үйренген дағдысымен жаздың аптабында қара жұрттан қоныс аудармаған. Баққаны — үртіс қошқар. Бұ жарықтықтарды жайлауға шығармайын деп әдейі аптап пен аңызаққа қақтамайды, тауға барса бір айға жетер — жетпесте танауларын көтеріп тыржита тың алып, сауық құрар саулықтар қайдасың деп андыздап тартады. Ондайда бірмойын пәтшағарларды ұстап тұру қиын. Осы қиқарлықтары әбден жүрекке тиген соң, етегін елпі, жеңін желпі етіп етекке тастайды. Егер алда — жалда мезгілінен бұрын саулыққа араласып кетсе, қып — қызыл арамза қозы туады. Бұл қыстың көзі қырауда әбден машақат болады. Бейнеті өз алдына, шаруашылыққа тигізетін залалы шаш етектен. Әрі биязы жүнді қошқарлардың жайлауға баруы тағы да мынандай жағынан тиімсіз: онда жаңбыр мөлшерден артық жауады да, жүннің шайырлануына онша мүмкіндік бермейді. Ал құм — нағыз жүнді өсіретін де, құнарландыратын да қасиеттің көзі.

	Міне, әлгіндей толып жатқан себеп — салдармен бір — екі отар еркек мал баққан қойшылар, бұйрат — бұйрат қоңыр төбелердің астында жападан — жалғыз жаз айларында түтін түтетіп отыра береді. Басқа шопандардан бір артықшылығы — жылда қараша айында 25 күн демалады. Өйткені күйек кезінде қошқарларды 10 — 15 — тен бөліп — бөліп, ферма басшылары ұрыққа түсер отарларға таратады. Әйтпесе былайғы қой бағып, қоңыз тергендерге қайдағы кезекті еңбек демалысы? Олардың аянышты тұрмыстары сотталып, өмір бақи қара жұмысқа кесілген күнәһармен бірдей. Жыл он екі ай тепең — тепең мұрындарынан есекқұрты түсіп, малмен мал боп жүргені.

	Қошқаршы Ауғанбай жылдағы жұртында. Кіші бесін кезінде изен мен жусанға тойған қойды, Ілеге тағы бір иіп, үйдің маңына тастаған. Шөлдегендері суға құлап, сосын біраз оттап мелдегін қайта басып, қотанға қарай маңғаз немелер өздері беттеді. Әбден осылай дағдыланған.

	Есіктің алдында самауыр мен жерошақтан көкшілтім түтін будақтайды. Мамаағашта жирен ат ерттеулі тұр. Шыбын — шіркей мазасын әбден қашырып, тынымсыз бөгелектейді. Қораның бір жақ бүйіріндегі ағаш қашаның маңында гүрпілдетіп, көк жаулықты әйел сиыр сауып отыр. Қазақ үйдің көлеңкелі қапталында шынтақтай көпшікке жайғасқан орта жастан асқан жігіт ағасы қолындағы журналына шұқшия түскен. Кішкентай екі — екі жарым жасар бөбегі әкесінің тізесіне шоқиып, қолдан жасалған орындықты ат қып ерттеп әуре. Төңіректің бәрі батар күннің шапағына малшынып, адамның көзі тоймас ғажап реңге енген.

	Ши түбінде ұйлыққан жүндес төбет жастанып жатқан аяғынан басын самарқау көтеріп, бір — екі рет сараңдау әупілдеді. Бұл үрісі бейбіт қалыпты аңғартады, малға, адамға осылай немкетті барпылдай салатын. Абалаққа басқаша айбат шегеді. Жалпы, қотанның иті қасқырдан басқаға бейсауат дыбыс шығара бермейді. Қазір де тұмсығын Іле жаққа бағыттап, тұрмай, орнында — ақ арп — арп етіп басылды.

	Ауғанбай оқыған журналын қоя қойып, қалың қамысқа мойынын созды. Қараң — құраң келе жатқан екі — үш адамның қылпы байқалды.

	Әдетте балық аулағандар ара — тұра қилы себептермен бас сұғып кететін. Жалғыз үй ондайда бір қызыққа кенеліп қалады. Кейде келушілер қожайынға бірер жүз грамм ақаңнан да ұрттатып қояды. Ертеңінде отарды арынын басып әкелген соң жусатып тастап, өзі де олармен бірге балық ауласады. Қызық. Жеңді білектей, жеңді білектей екі — үш сазанды әйелінің алдына тастайды. Оның қабығын тазалап, қуырып, Бәтжанның әуре боп жүргені.

	Әне — міне дегенше әлгілер таянып та қалды. Ауғанбай орнынан тұрып, оты жанып бітуге айналған самаурынға ағаш салды. Сосын отарына бір қарап қойды. Қошқарлар ықшамдалып, қораға жақындай түсіпті. Сөйткенше беймәлім жандар мұның қасына келді.

	— Добрый вечер, гостеприимной чабанской юрте! — Самай шашы ұйпа — тұйпа боп білтелене сақалына ұласқан еңгезердейі, күректей алақанын Ауғанбайға ұсына берді. — Мы — люди доброй воли. Вольные охотники и рыбаки. — Қалған екеуі де қол алысып амандасты. Олардың да сақал — шашы өскен, көптен бері бет — ауыздары ұстара көрмеген сыңайлы. Үстілері сауыс — сауыс. Негізі, балықшы орыстар осылай алба — жұлба жүре беретін еді.

	— Келіңіздер, — деді үй иесі меймандостық танытып. Кішкентай ұлы бөгде кісілерді жатсынып, әкесінің аяғына жабысты.

	— Алматыдан келіп едік. — Сөзді жаңағы жалғастырды.

	— Балық аулап жүрсіздер ме?

	— Иә, балық аулап. Машинамыз бұзылып, екі күннен бері қараң қалып отырмыз. Алып шыққан ауыз суымыз бітті, айдалада қалың жыныстың ортасына қамалдық. Қайта сіздердің үйлеріңізге ұшырасып...

	Осы уақытта соңындағы екеудің біреуі флягты ашып, ожаумен су іше берген:

	— Тұра тұр, ішпе, — деді Ауғанбай, — салқын көже бар. Мынау әбден жылып кеткен, ішің ауырады. — Асығыс баласын көтерген қалпы үйіне беттеді. Бірден босағаға жақындау іргенің бетіндегі қақпағын ашып, қазылған ұрадан мескей толы көжені шығарды. Шөміш пен бір кесені жол — жөнекей қыстыра сап, ұлын ертіп, қайта сыртқа беттеді. Анадайда Бәтжан да сиырын сауып бітіріп, шелегін көтеріп үйге келе жатыр екен.

	Салқын жерде тұрған сусынды мейірін қандыра үшеуі кеңірдегіне дейін мелдектете сімірді.

	— Ой, қандай ра — ха — ат! Мынандай аптапта қалай сап — салқын етіп ішіп отырсыздар, әлде мұздатқыш бар ма?

	— Қайдағы мұздатқыш, — деді бағанадан бері әлі ләм — мим демеген екеудің біреуі. — Әуелі жарық жоқ. Бар болған күнде де оны немен жұмыс істетпек?

	— Сонда да мұның құпиясын білу керек екен.

	Бұл кезде қараңғылық қоюланып, отар тұтас қораға келген. Бәтжанның да ондық шамы жанып, құдайы қонақтарға арнап дастархан қамына кірісті. Көп ұзамай босағадан басын бері шығарып:

	— Ауғанбай, шайға жүріңдер, — деді ақырын ғана.

	Қожайын меймандарын ертіп, табалдырыққа беттеді. Атандай немелер маңдайшаға келгенде сәлем салған жас келіндей иіліп, екі бүктетіліп ішке әзер енді. Төрге озып, кішірек дөңгелек жозыны айнала жайғасты. Сырықтай — сырықтай сирақтарын сыйдыра алмай біраз әуреленді. Мазалары қашқанын байқап, Бәтжан бағанағы ұлының ат жасап ойнап жүрген орындықтарын әкеп берді. Осыдан соң ғана үшеуі төбенің басындағы обадай өңкиіп — өңкиіп отырды. Қарындары ашып — ақ қалыпты, бір қазан тамақты таусып, таба нанға сары майды көсіп ап жағып, көмейлете тығады. Бір кезде әлгі сақалы мен шашы тұтасып кеткен білеуіт арадағы орнаған үнсіздікті бұзып:

	— Арақ жоқ па, қожайын? — деп, Ауғанбайға қарады.

	Төріме шығып, асымды ішіп отырып бұл қай басынғаны дегендейін Ауғанбай тіксініп қалды.

	— Жапандағы жалғыз үйде қайдағы арақ болсын.

	Тағы да үнсіздік орнады. Ешқайсысы тіс жармай, нан мен шайды соғып жатыр. «Ішсін, ырысымды ішпейді ғой» деп ойлады үшеуінің де сықпыттарын ұнатыңқырамай қалған отағасы. Бір мезгілде кекірелей тойып, жүндес жойыт артқа шегінді. Қалғандары да тойынған қалып танытып, кейінге жылжыды. Ауғанбай қашанғы әдетімен алақан жайып, ас қайырды. Әйелі, баласы үшеуі ғана бет сипасты. Мына дүлейлер селт етпеді. Сосын атты жайғамақ оймен сыртқа беттеді. Әлгілер де өре түрегеліп, тысқа ұмтылды. Босағадан сәл ұзап ошарыла тұра қалып, темекі тұтатты.

	Жиреннің шылбырын мамаағаштан шешіп жатып, жүріс — тұрыстары дүдәмәлділеу құдайы қонақтарына секемдене қарады. «Бұлар енді қайда түнейді екен? Аядай үйге бәріміз сыймаймыз. Таң атқанша ұйқы көрмейтін болдым — ау, әлде қайтеді?..» деген тақылеттес сауалдар миын шиырлап алды.

	Атты бос жібермей, әдейіге арқандап, ерді арқанның ұшы жетпейтін маңға қымтап тастады. Бұл да өзінше сақтанғаны. Зәумен, баж еткен әйелінің даусы шықты. Ізінше шар етіп баласы жылады. Жалма — жан атын жүгендеп, аяғындағы арқанын асығыс шешті де. жайдақ қарғып міне сап, 150 — 200 метрдей жердегі қосына тұра шапты. Басына сан ой келіп, сан ой кетіп, ұлының шырқыраған даусы үрейін ұшырды. Бұзаудың шитысы тұрған маңға қарғып түсіп, қолына кеспелтек күректің сабын алды. Баласы әлі шырқырап, сілесі қата шырылдайды. Үйдің ішінде біреулер ұмар — жұмар алысып, ырс — ырс етіп ентіккен дыбысы білінеді. Салдырлап ыдыс — аяқ қирады.

	— Жағын қарыстыршы ана шибөрінің!

	Ауғанбайдың миы зыңылдап, көзі қарауытты. Үйіне тұра жүгірді. «Бөріала! Ка, ка!» — деп дауыстады. Босағаға таяй бергенде біреудің сұлбасы білінді. Ештемеден аянатын мұның дәнеңесі қалмай, қолындағы ағаш сапты әлгінің иығын ала сермеді. Қас қылғандай сойылдың ұшы есіктің маңдайшасына тиіп, дұшпанына онша дарымады. Ол ішке қарай шегіне қойып, бұл қайыра таяғын сілтегенше сыртқа шығып үлгерді. Боксшыларша екі қолының жұдырығын түйіп, омырауына жинақылап ұстады. Таяқ салым жерден алыс, жанына жақындатар емес. Сол уақытта қараңғылықтың қойынынан Бөріала атылып кеп, сұрқияның кеңірдегіне жабысты. Жауыз тәлтіреңдеп барып, алып денесімен ошарыла құлады. Осы сәтте Ауғанбай төбесінен қайқайта кеп соқты. Итпен алысып қарсыласып жатқан бәле, қол — аяқтары серейіп ұзынынан түсті. Соны аңдасымен жалма — жан кері бұрылғанында, көзінің алды жарқ етіп, жай ойнады. Шатқаяқтап құлап бара жатқанында құлақ шекесіне тағы да әлеуетті гүрзінің тигенін сезінді.

	Иесінің қас пен көздің арасындай уақытта жұлындай ұшқанын көріп Бөріала, илеуіндегіні тастай сала төбесімен көкті тіреген келесі әбілетке атырылды. Бар екпінімен кеудесіне шапшып, омырауымен қағып өтті. Азу тісті бір жақ иығына көміңкіреп, сілкіп қалды. Әлгі неме кескен теректей ошарыла гүрс етті. Қайырыла бұрылып кеп, екпетінен құлаған жойытты тұруға үлгертпей, жауырынына қонжиды. Көк желкеден алып сығымдап жіберді.

	Табанында жатқанның ышқынған үні естілді. Тосыннан, төбеттің қарысқан жағы кірісінен ажырап, өкпе тұсына қадалған нәрсе жанын көкесіне көрсетті. Жерде арпалыса домалап, өз бүйірін өзі қауып — қауып алды. Сол шақта дүмді сойылдың бірінен соң бірі төрт — бесеуі көміп кетті. Тек қаңқ — қаңқ еткен даусы екі — үш қайтара шығып, еш лажсыз қимылдамай сұлаған қалпы жайрады.

	— Оһ, баскербилия қанды балақ төбеті! — Өлі денені бір теуіп, сақалды бәле боқтық сүресін бірінен кейін бірін қарша боратты. — Әй, «сосиски», сен тірісің бе — ей? — Шөке түскен жолдасын иығынан сүйемелдеп, әзер тұрғызды.

	— Желкем қиылып кете жаздады, — деді әлгі міңгірлеп, қолын мойыны мен иығынан алмай. Саусағының арасынан қан білінді.

	— «Анаконда», ұйқың қанса, тұр.

	Ауғанбайдың қасында енді — енді жан кіріп, жыбырлап жатқан келесісінің маңына барды.

	— Түземдік тегеурінділігін көрсетті. — Сөйтті де, қошқаршының басынан қайқайта кеп бірді тепті. Шала — жансар дене ешқандай ауыртпалықты сезбеді.

	Үшеуі бірін — бірі сүйреп үйге беттеді.

	Бұл кезде отар қой абыр — дабыр мен иттың ырылдап — қыңсылағанынан үркіп, қотаннан аулағырақ ауытқыған. Осылай қарай состиыса қарайды. Сондықтан әудем жерде бір үйме жыпырлаған жұлдыздай жарқырап шоқ шашылып жатты. Ол — олардың түнде жанған көздері еді.

	— Әйел қайда? — деді Анаконда.

	— Жатыр. Қазір айыздарыңды бір қандырасыңдар.

	— Балашы?

	— Дәмі таусылыпты.

	— Қалай?

	— Үнін шығармайын деп аузын жауып жатсам, мұрны да қысылып қалыпты.

	Бұлар ішке енгенде талықсыған әйел ыңырсыды.

	— Су бүркіп тірілтіп алыңдар, тірі әйелді көрмегендеріңе біраз жыл болған шығар, — деді сақалды. — Қайтадан түрмеге түссек, жолдастарымызға не бітірдік деп айтамыз? — Қорқаулардың қотиыны қарқылдай күлді.

	Таң ата ошақтан емес, қараша үйдің туырылығынан будақтай түтін көтерілді.

	* * *

	Аудандық ішкі істер бөлімін соңғы жұмада аяғынан тік тұрғызған оқиға: жапандағы қой баққан шопанның отбасымен түгел кісі қолынан қаза тауып, мәйіттерінің үй ішінде өртелінуі. Иттің де ақ сөңкеге айналған сүйегі табалдырық жақтан табылды. Әзірше мойнына қан жүктеген сұрқиялар беймәлім. Ел аузындағы сөзге қарағанда, тәртіп қорғаушылар алыстағы бір елестің етегінен ұстап жүргендей. Нақты құныкерлер белгісіз, дегенмен, су жиегінде бой көрсеткен тірі пенденің бәрін тұтқындап, сұраққа алуда. Бірінен болмаса бірінен, оқиғаға қатысты деректің ұштығы шығып қалар деген далбаса тірлік.

	Мұндай жантүршігерлік оқиға бұрын — соңды бұл өңірде кездеспегендіктен, Ішкі істер министрлігі де облыстық басқарманы табаға сап қуырып, алқымнан сығымдаған. Сол пәрменмен үлкен жасақ құрылып, ол бригада осы өңірге қылмыстыларды іздеу шараларына қатысуға аттанған. Мына капитан мен кіші лейтенант осындай тапсырмамен, Балқаш ауданының аймағынан бір — ақ шықты. Екеуі ғана емес, бір взвод. Бұйрық біреу — ақ: қайткенде де оқиғаның ізін суытпай қылмысты істі ашып, күнәһарларды заң алдында жауапқа тарту.

	Үшінші тәулік, жаяу — жалпылап қамыс пен қорыстың, жыңғыл мен сексеуілдің арасын милициялар тынымсыз аралауда. Үлкен күре жолдың бойын қатаң тексеруге көшкен. Бұлардың тұспалдауынша, қанішерлер әлі осы төңіректен ұзай қоймаған. Жалғыз Іленің күншығыс жағы емес, күнбатыс қапталы да мұқият қарауылға алынған. Төбеде әуені шарлап екі тікұшақ, ары — бері 400 шақырымдық аймақты дамылсыз ақтауда.

	Тексеру тобының анықтауына қарағанда, шопанның қора күзетіне берілген мылтығы болған. Учаскелік инспектордың журналында оның нөміріне дейін жазулы. Өртенген үйдің орнын іздегенде ешқандай мылтық табылмады, тым құрымағанда ұңғысы жатуы тиіс еді. Осыдан соң содырлар қаруланды деп қорытуға тура келеді. Анандай қатыгездікке барған адам ешкімді аяп немесе біреуден жасқанады екен деп ойлау қате. Аса қауіпті.

	...Айдала. Ми айналып аузға түсерліктей ыстық. Бас сауғалар көлеңке жоқ. Тырбиып — тырбиып өскен — сексеуілдер, жермен — жексен — көкпек. Құмның бетіне болар — болмас із салып, аузын ашып алған кішкене ғана ешкіемерлер бір жылт етіп, түбіртектердің іргесіне барып жасырынады.

	Екі күн ұдайы ну қамыстың ішін аралап ештеме таппаған соң, бүгін әдейі бір бөлім милицияны алып сахараны шолуды ұйғарған. Ат шаптырым аумақты мұқият сүзіп келеді. Ешқандай үміттің ұштығы жоқ, ала өкпе болып құр сандалып, текке тентіреп жүр. Ең құрымағанда бір куә болсашы.

	Қиюы қашқан жорамалдан да, жүрістен де қажып, Құсан көлеңкесі жырым — жырым сексеуілдің түбіне жайғасты. Сонда да тек отырмай, дүрбімен төңіректі сүзіп, қай жерден қасақы қулар қылт ете қалады деп аңдуда. Қас қылғандай, мына әлем тым — тырыс. Тек көкті шарлап жалғыз құмай төбесінде айналады. «Жақын маңда бір нәрсенің жемтігі болды ғой» деп тұспалдады. Сосын анау бір кезеңге шықпақ ниетпен тағы да ілгері жылжыды.

	Аптапта көгілдірлене алып қашқан сағым бұлдырап, иектің астындағыдай ғана көрсетіп тұр екен. Әйтпесе алыс. Ерні кеберсіп жүріп келеді, жүріп келеді. Ыстық лептен түтіккен қалпы дөңеске көтерілді. Белестің бұған көрінбеген қапталы еңкіштене жазыққа ұласып, одан арытаманырақ өзекке тірелетіндей. Өзектің желкесінде ескі қорым қарауытады. Соны көргенде әлдебір ұшқын көкірегінде қылаңытты. Бірден рациямен көзіне ілінген беймәлім нысанның бары жөнінде, өзінің солай қарай бет алғанын серіктеріне мәлімдеді.

	Қалжыраса да иығына артқан үлкен жауапкершілік ізшіні алдыға дамылдатпай сүйреді. Белбеуінен бакфляжкасын шешіп, жүрісін ірікпестен су ұрттады, жып — жылы. Әйтеуір мұның барлығына да тәуба деді.

	Үш — төрт зират тұрған маңға таянып та қалды. Енді мұқияттылыққа көшіп, жыңғыл мен сексеуілді бұқпантайлай ілгері ұмсынды. Одан басқа паналайтын дәнеме де жоқ, сыртынан бақылаған біреу болса, мұны ап — анық көретіні де аян. Дегенмен де, пистолетін сығымдай ұстап, аруақтар үйіне қарай таяй түсті. Жақындағанда құлағына бейсауат дыбыс шалынды. Одан бетер жітілік таныта, құлшына жылжыды. Міне, шеткергі күмбездің іргесіне ілінді.

	Іштей «біссімілләсін» айтты да, қабырғасына жабыса жылыстап, босағасына беттеді. Зәудеғалам, адам аяғының ізін көзі шалды. Ет қызулықпен жалғыз келіп қалғанына опынды. Бірақ, шешінген судан тайынбайды, не де болса ішке енуге белді бекем байлады. Сөйтті де, мысық табандай ақырын баспалап, алғашқы зираттың босағасынан сығалай ішіне назарын жүгіртті. Ешкім жоқ. Бірақ күмбездің тура ортасына от жағылыпты, адам аяғынан тапталған соны бедерлер білінеді. Бір — екі балық қалбырлары жатыр. Томаттың жұғындысынан, шыбынның үймелеуінен оның тақау арада ашылғаны аңғарылады.

	Енді келесісіне бұрыла берген:

	— Тоқта! — деген қаһарлы үн жүрегін зырқ еткізді. — Қолыңды көтер!

	Адамның ту сыртынан әлдекім әмір берген тым үрейлі екен. Қас пен көздің арасында әлденеше ойға үрынды. «Бұрыла сап оқ жұмсасам қайтеді?» деген де шала — жансар ой шырмады. Сол екі ортада ана бәле:

	— Таста қаруыңды! — деді зекіп. — Өкіметтің шынжырлы қара ала төбеті!

	Енді қимылдамаса кеш болатынын топшылады. Арыстанша алдыға атырылып, басын ішіне ала аунап кетті. Сол сәтінде әуеде секіріп бара жатып, оқ та шығарып үлгерген. Ізінше мылтықтың жоян үні де гүрс етті. Оң жақ жауырынының асты тасқа соғылғандай ду ете қалды. Жалма — жан басын көтеріп қарағанында тыпырлап жатқан біреуді байқады. Орынынан тұра беріп иығын қатты ауырсынды. Сол қолын қолтығының астына қарай жіберіп жауырынын сипап еді, жылп етіп бір нәрсеге тиді. Суырып алғанда алақаны қып — қызыл қан екен. Енді оған онша көңіл бөлмеуге тырысып, алдындағы дұшпанына тесіле қарады. Оқ жауыздың омырауына тиіпті, тұруға шамасы жетпей тыртыңдап жатыр. Білте — білте шашы майланып, бетінен айғыз — айғыз тер шығып, көзіне құйылуда. Құсан бар қуатын жинап, ылдым — жылдым қимылдап әлгінің мылтығын жерден көтеріп алды да, сол жақ иығына іле салды. Енді оның орнынан жуық арада тұра алмасын топшылап, келесі бейіттерді аралауға бекінді. Осы уақытта байланыс жүлгесіндегі рация сарнай жөнелді.

	— Келе жатырмыз. Сізді көріп тұрмыз, жолдас капитан, — деді кіші лейтенант Чубакин асыға тіл қатып.

	Сол кезде Құсанның тынысы тарылып, демі ауырлады. Көзі қарауытып, басы айналғандай болды.

	Ізші өзінің құлап бара жатқанын аңғармады.

	1998 жылғы мамыр





СОҚЫР ТҮН




	Жаңа жылдағы мерекелік екі — үш күнді пайдаланып, ат басын ауылға тіреді. Бұған үй — іші, әсіресе анасы Жеміскүл мәре — сәре.

	Ертеңінде түске қарай жекжаттары әрі мектепті бірге бітірген Жомарт сап ете қалсын. Арсалаңдай амандасып, шұрқырай хал — жай білісті.

	— Сенің үйде екеніңді естіп, әдейі келдім. Жаңа жыл құтты болсын!

	— Рахмет. Үй — іш тегіс аман ба, апамның қалы жақсы ма? — Жомарттың шешесін бұлар «апа» дейтін еді.

	— Аман, аман.

	Ауылдың жай — жапсарын, өзге де ұсақ — түйек ананы — мынаны сұрастырған қалпы, көтеріңкі күйде шай ішілді. Дастархан жиналар тұста Жомарт:

	— Жүр, қыдырып келелік, үйде отыра бересің бе? — деген ұсынысын да айтып үлгерді.

	— Жарайды, сергіп, серуенделік.

	Сыртқа шықты. Күн шақырая шатынағанымен сары шұнақ аяз зәріне мінгендей. Әудем жер ұзамай жатып, бетті шым еткізді. Бірақ оны жаңағы бірер жүз грамның буымен екеуі елей қойған жоқ. Самбырлай сөйлеп, қарыштай басып ілгері оза берді. Алған беттері — Үшінші.

	Жомарт сонда тұратын еді.

	Кеңестік шаруашылықтың бұл үшінші бөлімшесі орталықтан үш шақырымдай жерге қоныстанған. Жұрт «Үшінші бөлімше» деп толық айтқанды қиынсынды ма, әу бастан «Үшінші» деп атапты. Бұған, әлде, оның үш қана көшесі болғандығы, орталықтан үш шақырым жерде тұрғандығы итермелеуі де ықтимал. Әйтеуір Жанат ес білгелі осылай естіп келеді.

	Өздерінше үлкен, іргелі ауыл, жүзден астам түтіні бар. Жастары бәле іздегіш, шетінен қызыл шеке болып төбелесіп жататын. Төбелестің ішінде осы төңіректегі жұртқа белгілі жынды Көмірханның білеуіттері, Көнектің төбеттері және олардың жандайшаптары жүретін. Жанжалды шығаратын да солар. Әсіресе сырттан келгендерге қырғидай тиеді. Өйткені екеуінің де үйлері Үшіншіге кіре берістегі сол жақ қанаттағы көшенің бас жағында. Кім келіп, кім кеткенін қалтқысыз көріп отырады. Одан қала берсе, үйірлі неме аш бөрідей шұбырып, Үшіншінің үш көшесінде сабылады. Біреуі әлдекіммен ілігіссе, басқа түкпірде жүрген қалғаны демде ошарыла жиналып үлгереді. Содан кейін барлығы қорқауша жабылып, ту — талапайға салады.

	Дүбінген дүлейлер аздай, Жебеуханның жініккен жындылары атқа қонады. Олардың да үйі оң жақ қанаттағы шеткі көшенің басына ірге тепкен. Әлгілер де ауылға кімнің келіп, кімнің кетіп жатқанын алақандағыдай мүлтіксіз аңғармақ. Және жойыттардың көздері құтырған иттің көзіндей кып — кызыл болып қанталап тұратын еді.

	Бұлардан басқа да аннан қағылған, мыннан қағылған жойдасыз дөкір мінезділер жететін — тұғын. Бәрінің сыкцыты үй маңында жуан — жуаннан үйіп, ал сыртқа шықса еш кәдеге жарамайтын дүрегей төбетке ұқсайтын.

	Сол лаңшыл ауылға бет алып келе жатты.

	Екі елді мекенді ортасынан қақ жарып ағатын Қызылағаш өзені бар. Жазда салынатын бакшаға байланысты болымсыз жылап ағады да, жұрт ары — бері төтесінен өте береді. Қыста қос ернеуін керіп, көкмораз мұз қатады. Ортасында аркыраған су. Кейде ашулы аяз оның да бетін құрсаулайды. Бірақ, таудан дамылсыз кұйылған ағын тас — түйін мұздан асып шығып, кызылсуға айналады. Тағы бір мысасына мінген аязда ол да көк «болаттан» кіреуке жамылады. Енді келесі бір кезеңде таудан кұйылған ырыксыз су көктайғактың үстімен лыксып кеп калады. Әйтеуір осындай, дамыл таппайтын арпалыс. Акыры көктемде күркіреп барып, бәрі сабасына түседі. Ал жаз шыға бастағанда Қызылағаш өзені бас білген тайдай асау мінезінен айырылып тынады.

	Сондыктан жұрт кыстың күні күре жолдың бойындағы көліктер жүретін үлкен көпірмен катынайды. Айналма екі араны тіптен кашыктатып жібереді.

	Көпірді кейінге калдырып асфальттан солға бұрылғанда өзекше, одан соң кыстау, кыстауға жапсарлас жалғаскан зираттар ұшырасады. Сокпак калың моланы қақ жарып, қорымдардан асқанда барып ылдиға ұласады. Содан біраз жүргенде үшінші бөлімшенің қоймасы мен жаман — жәутік малы тұратын шаруашылығына салынған базына ұшқасасың. Оның атын орысша далитып «хоздвор» дейді. Әлгіден ұзағаннан кейін ғана даңғой махалланың өзіне таянасың.

	Жолшыбай Жомарт қызу әңгімені бастағаннан соң ба, жаяу адамға алыстау көрінетін алшақтық байқалмады. Әне — міне дегенше Жанат зираттардың қасына таянғандарын аңғарды. Сосын жолдан қиыстап, әкесінің моласына бұрылды.

	— Әйемнің басына барамыз ба?

	Мұның әкесін ағайын — туғанның бәрі «Әйе» дейтін еді.

	— Иә.

	Тізеден келетін қарды кешіп, ілгері жылжыды. Бес — алты адым ұзаған соң күпсіген ұлпа күртікке айналды. Кейде қасат кісінің салмағын ерен көрмейді де, кейде ойылып түседі. Сондықтан асықпай ақырын аяңдап, қаптаған бейіттің ішіндегі атасы мен әкесінің тұсына ілікті.

	Қара жердің қойнына әкелі — балалы екеуі қатар жайғасқан еді. Сол қашанда міз бақпай жататын тымырайған қалпы бұйығы қарсы алды. Қабірдің дәл іргесінде бір сәт олардың пәнидегі өрені иіні салбыраған қалпы, үнсіз мүлгірді. Жомарттың да өңіне салқындықтың лебі жүгіріп, томаға — тұйықтаныпты. Жанат тым құрымағанда құранның бір сүресін білмегеніне өкінді. Сонда да әйтеуір далбасалап, өзінше аруақтың алдында мінәжат етті. Сөйтті де келген ізімен кері жүрді.

	Бұлар таянғанда Үшінші бақалы көлдей бықып, қайшалысқан елге толы көрінді. Бүгін қаңтардың бірі болғандықтан ба, бәрінің қабақтары жадыраңқы. Көбі жастар. Сақ — сақ күліп, бір — біріне әзіл айтады, қағытады. Екеуімен бетпе — бет жолығысқандары қол беріп, жылыұшырай амандасты. Ара — арасында есігінің алдына шығып тұрған шал — шауқандардың да жетімсіреген кейпі көзге шалынады. Олардың түрепеті сарғайған жапырақ сияқты қуаң әрі күні өтіп бара жатқандарына опынатындай.

	Жомарттардікіне бір құшақ буды арқалай кірді. Шөгіңкіреп қалған кәрі кемпір жүкке арқасын тіреп, жіп иіріп отыр екен.

	— Амансыз ба, апа!

	— Ой, Жанатсың ба? — Қаперсіз қария бірден басын көтеріп, сәлемнің орнына қарсы сауал тастады.

	— Иә, мен ғой, апа.

	Үлкен кісі бүгжеңдеп орнынан тұра бастады. Жанат та сырт киімін шешпестен қарсы жүрді.

	— Өзің дағарадай жігіт бопсың ғой.

	Қария маңдайынан сүйді.

	Әп — сәтте — ақ дастархан жасалып, сары май мен ақ құрт, орауы қызылды — жасылды кәмпит мерекенің мерейін асырды.

	— Оқуыңды қашан бітіресің?

	— Құдай қаласа биыл жазда.

	— Аз қалыпты ғой.

	— Мезгілі таянған сайын, соңы жеткізбей шаршатады екен.

	— Ештеме етпейді.

	— Жанаттың ауылға келгенін естіп, әдейі барып ертіп әкелдім, апа. — Сөзге Жомарт араласты.

	— Дұрыс, бір — бірлеріңді іздеп жүргендерің жөн.

	— Қазір мына Сәрсендердікіне барамыз.

	Сәрсен де Жомарттармен замандас әрі екеуіне де жиен.

	— Бүгін мәре — сәре болатын болдыңдар.

	— Мәре — сәре болатын күн ғой. — Жомарт тіпті айдарынан жел есе екпіндете сөйледі.

	Шай ішіп қайта сыртқа шыққандарында күн әжептәуір еңкейіңкіреп қалыпты. Соған қарағанда әңгімеге алданып, біраз бөгелгенге ұқсайды. Сонадайда көше бойымен құдыққа қарай шана сүйреткен бірлі — жарым баланың қылпы байқалады. Кейбірі флягін толтырып үйіне су әкеле жатыр. Аракідік әтештер шақырады, ит үреді. Ауыл тірлігі сондай ғанибет реңге енген.

	Жанаттар енді Сәрсендердікіне бет түзеді. Бір — бірімен қанаттас салынған үйлердің арасымен жүріп, көздеген межеге демде ілікті. Жиендерінің үйі қол созым жерде тұрды.

	Екеуі бақшасынан кірмек ниетпен, төтелей тартты.

	Қорасының арт жағынан әлденеге көздерін қадаған екі — үш адамның нобайы байқалды. Қатты — қатты шыққан бейсауат үндер де естілді. Соған қарағанда үйілген шөптің ар жағында әлдебіреулер жанжалдасып жатқанға ұқсайды. Сөйткенше болмай «ой, әкеңнің!» деп ышқына боқтаған біреудің даусы да құлаққа ап — анық шалынды.

	Бұлар жүрісін жүдемдетті.

	Маяны айнала беріп Жанат өз көзіне өзі сенбеді. Сенбейтіні, дәл алдында Керімбек біреуді сабап жатыр. Мұны шешесі Жемісгүлден бастап, үй — іштің бәрі қалада деп ойлаған. Енді Үшіншіде қайдан жүргеніне қайран.

	— Саған осы керек қой, мә! — Әлгіні бырш — бырш түйгіштейді. Бүкіл назарын соған аударып, жанындағы тіршілікті біржола ұмытқан. Туған ағасының дәл қасына келіп тұрғанын да аңғармады.

	Ана пәтшағардың шақар екендігі жалпақ жұртқа бұрыннан мәлім — тұғын. Таяқтың астында қалса да қызыл тілге ішкі қыжылын төгіп, буырқана бұлданады.

	— Өлтіремін! Өлтіремін әкеңнің!.. — Біреу қолын ұстап тұрғандай шырқырайды.

	— Өлтір... — Ызалы үн, қарысқан тістің арасынан ысылдай шықты.

	Сәрсен жүгіріп кеп Жанатпен амандасты. Амандаса сап:

	— Керімбек, қой енді, болды! — деп, басу айтқандай сыңай байқатты. Жұдырықтасқандарды қызықтаған төңіректегі өңге жігіттер де дабырласа басалқы сөздің шетін қылтитты. Содан кейін Жанат «өзара бірдемеге келіспей шекісіп қалған шығар» деп, көп бөгелмей ілгері жылжыды. Табалдырықтан аттасымен арқа — жарқа ниет танытып, кеу — кеулеген қошемет басталды. Сонда да жігіттің көңілі сырттағы малағамға алаңдап, байыз таба алмады. Аракідік:

	— Әлгілер не болды? — деп, сұрап қойды.

	— Ой, ол екеуі әлдеқашан татуласып, бірге Керімбектің жолдастарыныкше кетті. Қазір келеді.

	Бұл сөз де көңілін жай таптырмады. Дегбірі қашып, шырқы бұзыла берді. Есік ашылған сайын босаға жаққа назарын тігеді. Терезеге үйірілген қараңғылыққа қарағанда, уақыт біраз болып қалғанға ұқсайды.

	Сөйтіп, шырқы бұзылып отырғанында Керімбек те жетті. Інісінің төбесі көрінісімен:

	— Біз қайталық, үйге барғанша қай заман, — деп, ағайындарының ықыластарына рахмет айтты.

	— Тізгін ұшымен жүргендерің дұрыс болмады, отырмадыңдар ма кішкене... — Біраз қызыңқырап қалған Жомарт наз айтқандай сыңай байқатты.

	— Айып етпе, өздерің жайбарақат демалыңдар. Енді бізге қолқа салма, жүрелік.

	— Жарайды.

	Асығыс аттанды. Өйтпесе, үйірімен шұбыра көшетін осы жердегі әбілеттер қазір сарт етіп жетуі әбден мүмкін. Онда қара жүректі нойыстардың талқысында қалатыны анық. Жанжалдасқан әлгімен Керімбектің татуласқанына нанбайды. Нанбайтыны, Көнектің төбеттерінің құлы болып жүріп, соларды арқаланатын найсаптар жетерлік. Бағанағы таяқтың астында жатса да «өлтіремін» деп кіжінуші нақ сондайдың өзі еді.

	Түн жамылып Үшіншіден шыға берді. Жанаттың көңілі үріккен киіктің үйіріндей ошарылды.

	— Былай жүр, былай жүр, — деп Керімбек ағасын қақпалап, жолдан қиыс бұрды.

	— Өй, қайда барамыз? — Жанат мұның мәнісін түсіне алмай, одырая қарады.

	— Қазір аналар соңымыздан өкшелей қууы мүмкін. Оншақты минут мына «хоздворға» кіріп, аңысын байқалық. — Інісінің қабағы түйіліп, өңі шытынғаны ызалы үнінен аңғарылды.

	Осыдан кейін ғана барып Жанат бастарына қандай қатердің үйірілгенін аңдады. Сөйтті де амалсыз, қарауытқан қара құжыраға беттеді.

	Баздың қалқасына бұқпантайлаған күйі, құрығын көлденең ұстаған салт атты адамның Үшіншіден шыққанын көрді.

	— Әне. — Керімбек әлгіні иегімен нұсқады. — Бұлар соңғы кезде есесі кеткендерді елсіз жерде жабылып сойылға жығуды әдетке айналдырған. Алдымен бір — екеуі атпен түре қуып орта жолдан бөгейді де, қалғандары жаяу — жалпылап үйірімен жетеді. Кейде бес — алты атқа мінгесіп — ұшқасып кеп, ошарыла түседі. Ал содан кейін кергіге сап, итше тепкілейді.

	— Не болып кеткен бұларға?

	Әлгі беймәлім аттыдан жанарын алмаған қалпы Жанат таңдана басын шайқады.

	— Соңғы төрт — бес жылда осындай шайқас дәстүрге айналған. Жалқыға жабылуды намыс санамайды. Бас көтерер жігіттерді бір — бірден жәукемдеп, десін қайтарып, дымын құртады.

	Бет — бейнесі көрінбейтін беймәлім сабазың мүлде асығатын емес. Атының тұяғын ғана жыбырлатып, қарсы беттегі егіншілікке ғана пайдаланылатын темір — терсектердің жықпыл — жықпылын аралап, мұқият тінтуде. Былайғы сиқы өз бетінше әшейін жүрген адамға ұқсайды.

	— Әне, көрдің бе, бізді анда тығылып отыр деп, қаңтарылған комбайндардың арасын тексеріп жүр. Қазір енді бір бөлегі шұбырып, мында да жетеді. Кеттік.

	Әрі оның ол тұсты шолуылдауы, сол маңнан үлкен трассаға тартқан бір жол шығады. Шалғайлығына қарай онымен көбіне машиналар қатынайды да, қалың зиратты көктей ат — шана, жаяу — жалпылар жүреді. Бір жағы «қуғыншыны жаңылыстыру үшін әдейі солай қиястай жөнелді ме?» деп, арылта байқастағаны.

	Баздың ішінен атырылып, екеуі қасқа жолмен салды.

	Табанның астында аяздың қысымына шыдамай гүрт... ғырт... етіп сынған сірі қардың бай — байы. Жанатқа бұл тымық ауада сонадайдан «жүргінші әне кетіп барады» деп қуғыншыға жөн сілтеп, байбалам салған бақырауық түйедей көрінді. Еріктен тыс соңына жалт бұрылып, көз тастады. Қап — қара жым — жылас әбілеттің ішінде Үшінші әлдебір сұмдықты жасырғандай бұйығы қалпы тым — тырыс. Біртүрлі өне бойы шым ете қалды. Сосын ағайынды екеуі алдыға жүдемдете адымдады. Көңіліне алаң кіргенмен, әйтсе де соншама қараулыққа баратындай елдің іші ұсақтанғанына сенгісі жоқ. «Әбден қалыптасқанша бүгін төбелесіп, ертең татуласатын бір жылғы төлдің шекісетіні болмайтын ба еді. Енді соны жеті атасынан бергі буынға түскен кектей көріп, ұрымтал тұста атой сап жабыла кетуге бара қоймайтын шығар» деген пиғыл Жанаттың санасын шарлап жүріп алды. Мына жанталасып, әлдекімдерден бой тасалауға ұмтылып келе жатқан күлкілі тірліктеріне намысы қозды.

	«Әй, кәпір» болмаса жеті түнде ошарыла қуып, жын соғып па?»

	Өкпесі аузынан атқалақтай шыға жаздап ентігеді. Жойдасыз жүрістен қыстыға деміккен ырсылы екі құлағын тұндырып жіберді. Оның үстіне зираттарға қарай жақындаған сайын жер қайқаң. Өр жай жүрген адамның өзіне салмақ салып, әліне тиер еді. Енді мынандай жан қарқараға таянғанда ашқан адымды қарыстырып, тұсамысша кібіртіктетті.

	— Келе жатыр! — деген Керімбектің шолақ қайырылған ызбарлы үні бойын қармап, құрсаулады. Оқыс артына жалт қарады. Ат тұяғының жол табанындағы тапталған қарды қарш — қарш басып, шапқаны білінді. Оған қабаттаса беймәлім нәрсе ызыңдап құлағына жететін сияқты. Оның не әбілет екенін сәлден соң ұғынды.

	— Тоқта!

	— Қашпаңдар, әкеңнің!..

	— Бәрібір құтылмайсыңдар!

	Жанаттың буыны әлденәрседен босап, қол — аяғы еркіне илікпеді. Шынында да, білеуіттердің киіз басқандай етіп білекке салатынына сенбей дал.

	— Жүр, Жанат, неғып тұрсың?!

	Інісі жеңінен тартты. Сол тұста барып орнынан қозғалды.

	Бұл уақытта түнектің ішінен көмескіленіп, әбілетше түйілген аттының сұлбасы да көрініп қалып еді.

	— Жолдан былайырақ қыратқа шығайық, ол жерде қар сұйықталуға тиіс. Лажы болса ерден аударып тастап, аттарына мініп кету керек. — Керімбек жерге шырт түкіріп, мұны дөңеске қарай жетеледі. — Егер бұлардың тосқауылында қалып қойсақ, онда біткеніміз... Соңында жаяу — жалпылап тағы бір қорасы келе жатыр.

	Қалың зиратты қапталдай тура әкесі мен атасы жатқан тұсқа таянды. Осы кезде жемтіктің үстінде қанатын далбақтата қағатын қарақұсша, екі етегі далақтап әлгі атты да жетті. Мінгесіп — ұшқасқан екеу екен. Артындағысы секіріп түсіп, бірден Керімбекке ұмтылды. Жанат қараңғыда оның бет порымын аңдай алмады, әйткенмен тұлғасы үйдей көрінді. Жерошақтың маңында құйрығын қайқайтып жүрер дүрегейше дүрдиген тайлақтың біреуі екенін жорамалдады.

	Әлгі құжыр Керімбек екеуі шартпа — шұрт ұстаса кетті.

	Ат арқасында қалғаны — бағанағы таяқ жеген неме. Ай — шай жоқ, бұған құрығын үйіріп тап берді. Арғы — бергіні екшеуге мұршасы жетпей Жанат та ұмтылды. Құрық салым жерге жуықтатпай, қос қолын ербеңдетіп, атын үркітіп жіберді. Бірақ бұл әдісінің еш кәдеге аспайтынын тез топшылай қойып, қайта атты маңына таятуды ойлады. Ол құрық сілтегенде сойылдан шап беріп ұстап, ерден аударып түсіруге ниеттенді. Дәл солай болды да. Әйткенмен, сілтенген сойылды қармап қалғанымен, қансоққырды аттан аудара алмады. Бір қуанғаны, тізгін қолына ілінді. Оны саусағына екі — үш қайыра орап, алақанына шаптай уыстады. Сөйтіп, бірі — жерде, бірі — жоғарыда жанталаса арпалысты. Шамалы уақыт өткенде төменге қарай тұқитып, еңсеріп — ақ еді, ту сыртынан әлдекім қорбаңдап жүгіріп келе жатты. «Ә — ә, түлей атқыр, Керімбекті жайратып жеткен екен — ау» деп, онысыз да желіп бара жатқан атты тоқтатпай, соның ауанымен дедек қаға қашқақтады. Ал ердің үстіндегі ананың мойны оң қолының астында — тын. Бұл аяғы анда бір тиіп, мында бір тиіп сүйретіліп барады. Осы әрекеті қарсыласына да ұнайтындай, ол мұны аттың жалына қарай тартады. Өстіп амалдап, ерден ауып қалмай уақыт ұтқысы бар.

	— Жанат, тоқта! Тоқта!

	Жанат ештеме естімеді. Бар дәрменімен тырысып, құшағын қарсыласының мойнынан ажырата қоймады. Бір байқағаны, соңынан елпеңдеген әлгінің қолында білектей жуан нән сырғауылы бар.

	Бұл — Керімбек еді. Ат артынан сыпырылып түсе сап, лом темірмен өзіне атырылған әбілетті қапысын тауып, қаруынан адаландырды да алысып берді. Өңіріне жабыса қарманған білеуітті басымен танауынан бір сүзіп кирелеңдетіп, жоян жұдырығымен жағынан қонжитты. Оның аузын заматта — ақ танауынан аққан қан жапты. Әлеуетті соққыдан сәл сенделіп теңселген әлгіні тағы да құлақ шекеден жанып өтті. Ол буынын ұстай алмай ирелеңдеп құлап бара жатты. Осыдан кейін ломды ала сап ағасының соңынан ұмтылған.

	Жанат қараңғыда оның қолындағы сойылды аңдап, мына аттыға мінгесіп келген дұшпанның екіншісі екен деп топшылады. Қатты ырсылдай ентігіп, көзіне қан тұнғаннан құлағы тас бітелді. Соның әсерінен інісінің үнін естімеді.

	Осы әредікте қуғыншылардың жандайшаптары да «жау қайдалап» ұбақ — шұбақ созылып жеткен еді. Олар бірден Жанаттың соңындағы Керімбекке тап бергенде барып ағасы дәт деді. Өзінің ақымақтығына күйіне булықты.

	Әлгі тұста жауырынының ортасына күрзідей сойыл ыңқ етіп тиді. Ер үстіндегіге жармасқан екі қолы салдырап төмен түсе берді. Шеңгелден құтылған ол атын бір тебініп, атырыла жөнелді. Әрі түкірігіне шашалып барқырап барады.

	— Сойыңдар иттерді! Аямаңдар! Аяғын екінші қайтара Үшіншіге қарай аттап баспайтын жасаңдар!

	Әйткенмен, Жанат есін тез жия қойды. Оң жақ қапталынан таянып қалған әлдекімді оң қолының сыртымен бар пәрменімен періп кеп жіберді. Ол қапелімде кейін шегініп, бойына дарытпады. Жұдырығы нысанаға дөп тимей, сүйкей жанады. Бұл барша үйелменімен ту сыртына бұрылды. Осы әредікте Керімбекті іздей төңіректі шолуылдады. Анандай жерде қарақұрым нөпір үй орнындай алаңды алып үйіліп қапты. «Әй, мына жініккен сұмдар ана сорлыны өлтіретін болды — ау» деп ойлап үлгерді. Сол аралықта шабынған қарсыласы қайта бұған жұдырық сілтеді. Бұл да тайталасып бақты. Алайда қос қарау үйірінен бөлініп, қапталынан жылыстай жеткен еді. Кенет құлақ шекесі дыңылдай жөнелді. Ізінше көзінің оты жарқ етті. Жер айналып аспаннан шықты. Жанат тәлтіректей барып, танауымен оппаны сүзе құлады. Сірі қар алаулаған бетіне майдай тиді. Ол осы сәт өзінің бүйіріне түймештелген тепкіні сезбеді де.

	Бір есін жиғанда әлі абыр — дабыр, ырс — ырс еткен үн, зікір сала боқтаған дауыс құлағына шалынды. Орнынан сүйретіле тұрып солай қарай беттеді. Ерні дүрдиіп ісінген сияқтанды.

	— Мен сенің қаныңды ішемін дедім ғой, мә саған!

	Баяпар да шіңкілдек дауыс.

	— Түрегел!

	Ізінше сылқ етіп тиген әлеуетті жұдырықтың дыбысы, «аһ» деп ауырсына ышқынған әлдекімнің үні құлағына шалынды. Бұл — Керімбектің ышқынысы екенін де ұқты.

	Жанат білеуіттерге қол көтеріп береке таппасын бажайлады. Айламен алуға ұмтылды.

	— Әй, қойыңдар! Өлтіресіңдер ме?! Жетті...

	— Мынау тіріліпті ғой...

	— Аулақ ары! Саған не керек?!

	Жонын күжірейтіп тұрған біреу таяна бергенінде кілт бұрылып, мұның өңірінен итеріп кеп жіберді. Әлгінің қауғадай басы мен жап — жалпақ беті безбүйрек қалмақтың датқасын елестетті.

	— Не әкеңнің құны кетті менде? Неге итересің?

	— Қайтеді — ей?! — Анау гүжбан кеудесімен ереуілдей тапап, тарпа бас салды. Енді Жанаттың тежелуі ретсіз — тін, қаны қызып, «өлсем де жастығымды қармана кетейін» деп, әлгінің иегінің астын көздей сілейте соқты. Өз соққысының екпінімен аты жоқ саусағы қан қақсай жөнелді. Шамасы, осы жасына дейін ешкіммен шекісіп көрмеген басы жұдырығын дұрыс түймегенге ұқсайды.

	Сол — ақ екен:

	— Мынау қайтеді — ей?! — деп, жауыздар тұс — тұстан анталады. Жанат тағы да илеудің астында қалды. Әлеуетті тобыр қаңбақша дөңгелетті. Жаны қыстыққанда ауа жетпей қыстықты. Тыпырлап далбасалағанымен қорғасындай батпанның астынан сытылып, жалтара алмады.

	— Тоқтатыңдар! Тоқтатыңдар! — деп айқайлады. Бірақ ешкім оның сөзін тыңдар емес.

	Әлдебір кезде аласапыранның арасынан құлағына кенет «қойыңдар, қойыңдар» деген біреудің басалқы айтқан даусы естілді.

	Бұл келген байбаламшыл бәленің ағасы еді. Ең бірінші өз інісін тықсыртты. Содан кейін қанына қарайған ұялас төбеттердің арасына килікті. Жініккен немелер жуық арада арашаға көне қояр түрі жоқ. Басу айтқан кезде сайқымазақтанып тежелгендей бүкпентайлайды да, сол арада айнала беріп, әрқайсысы Керімбекті бір — бір соғып өтеді. Таяқтың сілелеткені соншалық, онысыз да ол аяғынан тұра алар халде емес еді. Сонда да әлгілер әкесінің құны кеткендей орнынан көтеріп ап төмпештейді.

	Жанат байбаламшылдың ағасын сырттай танитын еді.

	— Әбсәт, тоқтат бауырларыңды! Ананы өлтіретін болды! — деді орнынан сүріне — қабына түрегеліп.

	Обалы не керек, Әбсәт те барынша жанжалға араласуда. Өз інісін бір — екі түймештеп жіберді.

	— Мынаны әкетші! — деп, әлдекімге пәрмен берді. Соған қарағанда арашаға тағы біреулерді ерте келгенге ұқсайды. Ол байбаламшылды қолтығынан қармап тартқылайтын сияқты. Әлгі неме одан сайын дандайсып,

	көткеншектеп жүре қоймайтын тәрізді. Баж — бұж айқай, діңк — діңк жекіс күшейді.

	Салбыраған қалпы сүйегін сүйретіп барып, нойыстар әлі тынбай тепкілеп жатқан інісінің үстіне құлады. Бір — екі жұдырық ту сыртынан тигендей болды. Бірақ оны ерен көрмеді, ерен көрмейтіні жан беріп, жан алысқан арпалыстан еті әбден қызып алған — тын.

	Әлдебір уақыттарда озбыр топ қалпақтарын алшысынан киіп, мейманасы тасыған қалпы төменге құлдилады. Ағайынды екеуі тірі өлік қалпы аруақтардың басында жерленіп қала берді. Теп — тегіс күртік үйірлі қасқырдың ойнағына ұшырағандай тапталып, қардың бетінде қызыл жоса қанның ізі сүрмеленген. Ол қараңғыда одан сайын қара ноқат боп көрінеді.

	Жанат мына ожарлардың басынғанына, әсіресе атасы мен әкесінің сүйегінің басына әкеп, итше тепкілегендеріне қорланғаны соншалық, көзін ашпаған күшіктей бауырын жерден көтере алмады. Құсадан аһ ұрды. Әкелері көрден шығып, ұлдарының әлжуаздығына, босбелбеуліктеріне мүсіркей қарап тұрғандай. Әшейінде таяқ жесе ештеме етпейтін еді, ағайынды екеуінің бірдей аруақтың басында жайрағандары сүйегіне таңба боп басылмақ.

	Осындай сауалдардың санасына бірі келіп, бірі кетті. Неғұрлым оның тұңғиығына батқан сайын қасіреті қабындап, көкірегі аяздай азынады. Қасіреті қабындаған сайын қара жерден бауырын жазу тым ауырға соқты.

	Анандай жерде екпетінен Керімбек қирай сұлаған. Соққы бұдан гөрі оған көбірек тиген. Еңсесін тіктеуге дәл қазір оның да дәрмені жоқ. Не ойлап жатқаны да беймәлім. Ата — баба аруағының басында қайрат таныта алмағаны опындырар ма екен? Өз жөнімен жүрген бауырын бәлеге әкеп ұрындырғанына өкіне ме? Беймағұлым...

	Кескен теректей олшия жығылған. Етіне таяқ өткенге ауырсынып, өзге жайды қаперлемейтіндей... Жарылған бас жазылса, жанына дерт батпаса, шімірікпей шалғайын сыртқа тастап, шалқайып жүрмек.

	Қараңғылық меңіреулікпен тұтасып, тұңғиыққа ұласып барады. Көзге түртсе көрінбес түлейде Керімбек шомбал тасқа айналған.

	Екеуінің де бастары жалаңбас, тұмақтарының қай тұста қалғанын да білмейді. Әлгілердің олжалап әкетуі де ықтимал.

	Бір тал жұлдызы жоқ соқыр түн төбелерінен түнерген қалпы шұқшия төнеді.

	Аруақ алдындағы абыройсыздықты қалай жуып — шаймақ? Қанмен бе? Көкірегіне кек байланды, оның уытын немен қайтармақ? Қайтсе аруақты ырза етеді?

	Жанаттың жанын бәйектеткен осы зауал. Өзегі удай ашыды.

	Әлден уақытта әлдеқайдан ит ұлыды...

	Оның ішкі дүниесі де ұлып тұр еді...

	2004 жылғы шілде





АСТАНАДАН АСТАНАҒА ДЕЙІН




	(Әңгіме — эссе)



	Ұзына созылған ирелең жол бұйрат — бұйрат белеңдерге ұрына береді. Дала біткен — ақшаңқан. Екі қапталдағы бораннан кейін сірескен күртік қардың бетінде болмашы ғана жылт еткен алдамшы күннің жанарына әрәдіктен жалт ойнап, шашылып түскен күміс теңгедей әсер қалдырады. Жолдың табаны — айна, ары — бері көліктің сирек қатынағанынан шығар.

	Ілгеріде — жүйрік қызыл машина, соңында — мен. Екеуміз де жалғыз — жалғызданбыз. Ара — тұра алдымыздан қарсы жолыққан жүргінші болмаса, біз сияқты тізгін ұшымен үкідей ұшқан ешкім жоқ. Олардың жүрісінің өзі ауыларалық өгіз аяңға ұқсайды.

	Ал біздің сапар мүлде бөлек. Хан да, қара да жүрген мына қасқа жол астанадан астанаға бет түзеген ұлы көштің соңынан алып келеді. Санаңды сапырылысқан ойға мелдектетіп, еңсеңді басқан бұл жол — ауыр да азапты әрі үмітке толы. Ауырлығы мен азабы сол — кіндік қаның тамған Жетісудың өлкесін қайтіп қимақсың? «Жетіарал — жерім — ай...» деген мұңлы халық әнінің иірімі көмейге тығылады. Кеңсірігің ашиды. Қос жанардың шарасына ыстық жас лықсып кеп кептеледі. Өйтетіні, әлдекімдердей құрсақ тоқ болса болғаны, кез келген жерге қада қағып, қаперсіз түтін түтете беретін тексіздің тұқымынан емес ек. Бір белеңнен бір белеңге қоныс аударғанға осынша қиналып емешегіміз езілді, ал олардың лақпалылығына таңданбасқа әддің қалмайды.

	Кең — байтақ өлкеміздің әр пұшпағы біз үшін — ел, біз үшін — жұрт. Тоғыз жолдың торабы түйіскен, тоқсан баулы атаның баласы қосылған Алматыда әлдебіреулердің аузынан «елге бардым», «елден келдім» деген сөзін естіп, қынжылатын едім. Сөз ләмі бойынша, олар дәп бір жаудың қолында жүрген сыңайлы. Олай емес, бәріміз де езуінен енші бөліп берген қазақтың ортасында, ел ішінде жүрміз. Маңдайы кере қарыс Ақмола да ақ құрығын сүйретіп өткен аталарымыздың еру боп, жылқы жусатқан аймағы. Тек қара жерді томпайтқан әке зираты шалғай қап, жан қысылғанда басына зиярат ете алмайтының ішіңді уылжытады. Жай шаруамен барып келе қойған емес, қонысыңды аудару қиындау — ақ... Кім біледі, бәлкім, біржола...

	Пайғамбар жасындағы Сағымхан көкемнің шығарып саларда өз даусына өзі құмығып, «жолың болсын, қарғамын» зорға айтқаны жүректі шымырлатты. Жасына ие бола алмаған Дәмеш тәтемнің беймаза кейпі толқыған көңілді толқыта түсті. Іні — қарындастардың қоштасуы қолқа — жүректі суырып — ақ қалды. Құлтастың қимай, жолайырыққа дейін ілесіп баруы, тіпті, әсерлі. Бес жыл қатар оқып, одан кейінгі жылдарды бірге өткізіп, зәуменде түп көтеріліп көшіп кету — бауыр басқан адамға ауыр тиеді. «Нәке, енді таусыз қалай жүресің?» — дейді әзілге бұрса да шынын айтып. Мен күліп тұрып, күрсіндім.

	Бәрімен қоштасып, жолға түскенше сағат он бір болыпты.

	Көкем екеуміз кетерде түні бойы әңгімелестік. «Ұйықта, ертең жол жүресің...» деп қойып, ол кісі де көкейіндегісін ірікпей ақтарып жатыр. Менің де кірпігім айқасар емес, мұң — шерімді тежемей қотара бергім келеді.

	— Оң — солыңды таныдың. Қайда болса да жақсы адамға бір кісілік орын табылады. — Білмейтін жердің ой — шұқыры көп, содан сескенбесін деп көкем мені алдын ала жігерлендіретіндей. Енді бір сәт сонау қара орманның өсіп — өнген қонысын түгендеді: Екіаша, Басқан, Амантекше, Керегетас, Сұлушоқы... Әйтеуір, қайда болса да, ата — баба рухы қолдап жүрсе екен деген әке тілегін қапысыз ұғындым.

	Осының бәрі көкейімде сайрап, құрыштай жігерді уілдірікше уілжітіп жіберді. Алпыс екі тамыры иіп, аттан ауып қалатын Алпамыстың күйін кешіп келемін. Қолым рульде болғанмен, өзім машинада емеспін. Екінші бір өзіммен

	тілдесіп кетіппін: «Кімдердің көңіліне кірбің түсірдім? Кімдерге «сау бол» деп айта алмадым? Жанын жәбірлеген адамдарым бар ма?» деген тақылеттес сауалдар әр қиырға жетелейді. Әркімдердің сұлбалары буалдырланып көз алдымнан өтеді. Солардың ішінен көбіне — көп көлбеңдеп, кетпей қойған бір бейне болды. Сол адамның жүрегіне қаяу салып, өзіме деген алғаусыз көңіліне күл сепкен сияқтандым. Ол — менің Қаба ағам, Қапсалаң Қалдаяқұлы еді.

	Ең бірінші түріктердің арасына тастай батып, судай сіңіп кеткен жұғымдылығыңызға, көпшілдігіңізге сүйсіндім. Әйтпесе, аузы алты қарыс азамат та, бір көштік жігіттер де сіздің орында отырып еді. Ең алғыры да, айбындысы да өзіңіз болдыңыз. Кезінде аузын айға білеген Алтын Орданың ханы Өзбек те Осман түріктерінен именіп, алыстан сыр тартып еді. «Қандай ел екенін біліп алған жөн» деп, Жақып саудагерді жұмсағаны да сол. Сондағы қаныққаны: үстемдігін жүргізген елді мұсылман дініне кіргізеді екен. Ал мұсылман дініне кіріп, түрік болып кеткен адам, өз туған — туыстарын, қандастарын жаңағы дінге кіргізуге құмар келетін көрінеді. Бұл — уағыздың жемісі.

	Алматының көшесінде көлкілдетіп көйлек киіп, шаршысын шұбалтып таққан түрік әйелінің үлгісінде жүретіндер — соның нақты көрінісі. Исламдыққа барар жолда қазақтың рәсімімен киінсе, бойынан түсіп қала ма? Өмір бақи мұсылмандықты ұстанған шешелеріміз әлдебір ұлтқа еліктеп, ешкімге жадыбастанбаған — тұғын.

	Есіңізде ме, Қаба аға, сол ұжымда екі — үш қазақ жігіттері жүрмеді ме? Қазір де жүрген болар. Сәждеге жығылып, намаз оқып жатқанын сіз де талай байқаған шығарсыз. Онда шаруамыз не, мұсылманшылықтың бес парызы. Бірақ олар басшы сізді де, басқамызды да адам құрлы көрмейтін. Тіпті, амандаспайды да, бетіңе қарап, бедірейіп өте береді. Біз де олардың сәлеміне ділгір боп тұрған жоқпыз.

	Қарапайым ғана жайт: дін жолына шын берілген болса — исламның ғибрат еткен ибалылығы қайда? Бізден жастары әлдеқайда кіші еді ғой. Ал түріктердің алдында құрдай жорғалап, «бәленбай бей,1 түгіленбай бей» деп, ләббай қағып тұратын. Солар әуелі түрік тілінде ғана сөйлейді — ау деймін. Кейін әдейі тамырын басып, тілдесіп көрдім. Тегіміз қазақ емес пе, қаныма тартқаным да. Бірақ әңгімелерін суқаным сүймеді. Айтатындары — ислам діні — құптарлық — ақ. Сосын түрік халқы, тек солардың мүддесі. Өз отанымызда, астанада жүріп қасиетті халқымыздың рухын аяққа таптатқан әлгілерге содан кейін қайта беттемедім. Ал ондай жандар қазақ топырағында ашылған түрік лицейі, колледждерінде, институттарында қаншама.

	Бірде, Қаба аға, өзіңіз де ренжіңкіреп: «Сол оқу орнындағы оқушылар, студенттер қазақ ұстаздарын тыңдамай, түрік мұғалімдерге қоғадай жапырылады екен», — дегеніңіз бар. Жалпы, сырттан келіп мектеп ашу дегеннің өзі — үлкен саясат. Үстемдікке жетудің әліп — биі, кілті. Бүйте берсек, тұра — бара біз іс қағаздарын бірнеше тілде жүргізетін шығармыз: ағылшын, орыс, түрік, қытай, қазақ... Өйткені «Қазақстанның болашағы — мектептен басталады» деп, оқу орындарының маңдайшаларына бүгінде ұрандатып жазып жүрміз. Ақиқатында ол рас та.

	«Кіші Әзияның теріскей — батыс жағын жайлаған Өгіз жұртының көсемі Осман: Осман билігін құрған күнінен бастап... 1326 жылына дейін екі үлкен іс істеп кеткен. Бүкіл түрік жерін сұлтандікі, яғни мемлекеттікі еткен. Бұл жер ешкімге, әкеден балаға мұра етіп қалдырылмайтын болған. Жер сұлтандікі болғандықтан, ол бір аймақты не бір орманды, көлді, шалғынды, өзенді биыл өзінің бір бекзадасына берсе, егер оның жаман қылығын, не басқа біреуге істеген қиянатын естісе, келесі жылы одан ол жерді қайтып алып, басқа бір бекзадаға береді екен. Ал ана жерінен айырылған бекзада, сұлтан ордасына келіп паналауға тиісті. Соңынан, егер көңілі ауса, сұлтан оған тағы басқа жер береді. Сондықтан олар ешкімге шағым айтпай, «Алла тағала сұлтанға өмір берсін. Ал оған өмір берсе, маған бұрынғысынан да жақсы жер береді» деп жүре береді екен. Сөйтіп, ол соңында жүрген бекзадалардың бәрін өзіне бағынышты жағдайда ұстаған».2

	Сол сияқты Сіз де «Алла тағала «Заманға» өмір берсе, тәмам...» деп, ғұмырының ұзын болуын тілеп, жүріп жатқан сыңайлысыз. Бірақ, бір айтайын дегенім, мекеменің біріккен кәсіпорын екенін білдіру үшін жазылатын «Қазақстан» деген сөзді тышқанның ізіндей етіп көрсеткенше, біржола алып тастағандарыңыз дұрыс шығар. Оған ешкім дау айта алмайды, негізінен шаруаларыңыз жат жұрттың қаржысына істеліп жатыр емес пе? Әйтпесе, өгейсіген мына сиқы бойында қаны бар жігіттердің намысын қоздыруда.

	Бодандық үрдіс, Түркияны білмеймін, түріктердің бірлескен мекемелерінде әлі күнге дейін жалғасуда. Барлық ірілі — ұсақты атқамінерлер өкілдік басшысына бағынады. Тіпті, кейде қатардағы түрік жұмысшысының сөзі басқалардан үстем боп кетуі қақ. Өйткені ол — қаржыландырушылардың адамы. Аузы қисық болса да бай баласы сөйлейдінің кебі. Бұған біз өкпелемейтінбіз, Қаба аға, сіз де ренжімейтінсіз. «Иншалла, бүгінгі ісіміз жаман емес», — деп жігерлене, күнделікті таптаурын басқосуды жалғастыра беруші едіңіз.

	Сондайда, өзіміздің жерде — астанада отырып, өктемси ежірейген жат көзді көргенде зығырданың қайнайды. Бүйтіп, бөгделермен қосамжарласа, қазақтың кем — кетігін түгендеймін деп иманды істі істемей — ақ қойдық. Олар үшін дүниенің сапасы, жергілікті жұмысшылардың жайы басты мәселе емес, күле қараса алданба, ол — бетперде ғана. Капиталистік үстемдіктің дәмін татып қалған ел, аңқау қауымға кеп, ақша айналымын күшейтіп, мемлекет адамдарының сеніміне кіріп, бара — бара пәрменін арттыру. Осыны түйсінесің де, құлазисың. «Әй!» деп тектейтін біреудің орны ойсырап тұрған сияқты сезінесің. Еріксіз Ақсақ Темірді сағынады екенсің.

	Кезінде бүкіл Иранды, Иракты, Үндіні бағындырған аспаһани азамат Анкараға да ат басын тірегенін тарихтан білесіз, Қаба аға. Сол тұста жау шептеріне жылдамдық көрсеткені үшін Осман түріктерінің сұлтаны Баязитті жұрт «Ілдірім» деген жанама атпен атап кетіп еді. Өзі сұлтан болғалы 11 жыл бойына ешкімнен жеңіліс көрмеген қолбасшы Ақсақ Темірден күйрей соққы алып қана қоймай, көп тұтқынның бірі болып қолға түсті. Тіпті, «ілдірімдік» жылдамдығын да көрсетуге жарамады. Сөйтіп, Әмір тәрізді жиһангер атанып, даңққа бөленгісі келген Ілдірім — Баязитті Темір түріктердің есінен мәңгі кетпестей етіп, қорлап өлтірді. Ол аздай, Анкараның теріскей жағына адамдардың бастарынан тау — ескерткіш жасап, киелі Түркістанға қарай салтанатпен бет түзеді.

	Осы оқиға түріктердің ойынан ұмытылмай жүрсе керек, алғаш шекара ашылып, ұшақтан түскен олардың аузынан шыққан алласынан кейінгі сөз «Тұран — атажұрт, Түркістан — кіші Мекке» болды. Бүгінде момақан қазақ халқының етек — жеңі жиылмай жатқанын байқаған олар, өктемсіп бара жатқандай. Бір қайран қалдырған нәрсе, осы уақытқа дейін Қазақстанда тұрмыс кешіп, бір ауыз қазақ тілін білмей кеткен орыстың қыздары және орыстарға дінімен, ділімен берілген қазақтың қыздары түрік жігіттерінің қасында түрікше судай ағып, сайрап тұрғанын талай көрдім. Ол тілді тез арада мүлтіксіз үйренерліктей олар қандай мұқтаждық шекті екен? Ал егер сен үн қатсаң, орысша шүлдірлей жөнеледі. «Қазақша неге сөйлемейсің?» десең, «Қажеті қанша?!» дейді кәдеге жаратпай. Осыны көзіңмен көріп, құлағыңмен естігенде, тіпті, өтің жарылып кете жаздайды.

	Есіңізде болар, Қаба аға, Уәкеңнің — Уәли Жанұлының ділмарлық танытпақ болған түрік жігітінің сөзіне орай: «Бізге аға болмай — ақ қойыңдар! «Аға» халықтың «қамқорлығынан» өзіміз әрең құтылып отырмыз», — дегені. Осыған ұзақ уақыт тамсанып жүрдіңіз.

	Өткір сөздің уытына сүйсініп қана қоймай, ендеше неге еңсеңізді көтермейсіз? Тым құрығанда, тізгінді тең ұстап, сіздің шаңырақтағы «Қазақстанды» «Заманмен» деңгейлестірмейсіз бе? Әлде біздің тереземіз олармен тең емес пе еді? Түйе қартайғанда тайлағына ереді деуші еді, олай емес, сіз нағыз қылшылдаған дер шағыңызда тұрсыз. Айдынын сыртқа салған ақ бас бураның қалпын танытып, жігіттерді үлекше шыңғыртып, қуғандай етіп ұзатып салғанда, жасағаныңыз осы ма? Әлде достығы аз адамның аузынан шыққан жылы сөздің жылуына елтіп, жан — жағыңыздағылар үдере көшіп, болмашы кісілермен қалғаныңызды кеш біліп, жер соғып отырсыз ба? Бәлкім, менікі астамдық шығар, шындығын айтқанда, біз кімнің шікірәсі едік?

	* * *

	Астымдағы машина бұлтаң етіп, тайып кетті. Ырыққа көнбей, екі қапталға әрі ойқастап, бері ойқастап барып әзер түзелді. Жаңағы еңсені басқан ой әп — сәтте пышырап жоғалды. Сонда ғана барып байқадым, асфальттың үсті шыбын тайғанап жығылардай жап — жалтыр мұз — айна. Жолға көңіл аудармай отырып, жазым бола жаздаппын. Жылдамдық кілт бәсеңдеп қалды. Алдыдағы қызыл машинаның жүрісі суыттау сияқты, бірте — бірте қара үзіп барады. Дөңгелегіне істік кигізілген еді, содан ба, батыл. Маған ұқсап, аяғына жем түскен жылқыдай кібіртіктемейді.

	Жол табаны шоқтықтанып, ағаш аттың қыр арқасына ұқсаңқырап, жалдана түсті. Енді тіпті мұқияттылық қажет. Дөңгелек — сәл дәйексіздік, жол — сырдақтық танытса, машина зып беріп, құлама жарға ытырылады. Одан төңкерілмей аман қалуы мүмкін емес.

	Ойымды тұжырымдап үлгергенше, жүлгенің бойынан состия қарауытқан бірдеме білінді. Буалдыр тұман көлегейлей береді. Таянғанда анық аңғардым, апатқа ұшырап, аударылған «Мазда». Сау — тамтығы қалмапты. Бірақ дөңгелектері, салоны сол қалпы, моторы да орнында. Жылан жалағандай көзіңе үрейді үйіріп, есіктері ашық — шашық. Арса — арса немені әдейі жол жиегіне итіндіріп, келесі өткен жолаушыға «көрдің бе, абайламасаң, осының кебін киесің» деп, қаперлеріне сақтықты құйып тұруы үшін қалдырғандай. Адамын алыпты да жөнеліпті. Бамперінен шетелдік нөмір байқалады. Сатуға әкеле жатып, саудасы шыққан, шамасы. Ақ түтек неге қаратсын, ештемесін алуға мұршалары жетпей, бастарының амандығына қуанып, сол бір лек үдере тартса керек.

	Енді бір мәуіртте қапталдан қамыстан ұштастырылған итарқалар жолыға бастады. Кейбіреуінің аузы бықсып, түтіндейді. Сұры қашқан бір — екі әйелдің үрпе — түрпе қылпы білінеді. Қолдарына әлденені ұстап, бұлғаңдатады. Соңыра барып ұғындым, кептірілген балық. «Сатып ала ғойшы» деп жалбарынатын сияқты. Мына суықта кім ала қойсын оны? Қажып келе жатқанда, тоқтаудың өзі жұмыс. Сарайың астаң — кестең болады да, бейшараларға «обал — ай» деп, жаның ашығаннан басқа қолыңнан дәнеңе келмей, лажсыздық танытып, өте бересің.

	Бұл жолмен 1995 жылдың жазында жүргенде көрген суретім осы еді. Әлі сол келеңсіз кейпінен жазбапты. Міне, тағы да алжыған итше шоңқиған әйел. Орнынан көтерілуге де жарамады. Бейшараның бықсытқан түтіні де жоқ. Отынды түзде тұрмақ, үйінде де таба алмай отырған шығар. Ең құрымағанда басында жаппасы болсашы. Жалаңаш жерде, жалаңдаған желдің өтінде суық сорып, көгеріп қалыпты. Үміті әбден үзілген... Аяғын әзер қимылдатып, бір — біріне соғып қояды. Құрбандыққа шалынып, жантәсілім жасаған малдың ең соңғы тұяқ серіпкені сияқты — болбыр. Ал сол пенденің артында қаншама тағдыр тіленшілікпен тұр екен?

	Осыдан екі — үш жыл бұрын Нарынқол, Кеген жаққа ат басын тірегенімде, саулығын тобылғының түбіне байлап қойып, аузы жыбырлап, иегін қағып тұрған бірлі — жарым адамды көрген едім. Әркім барын саудалайды екен — ау. Ал мыналардың бар өзек жалғары — Балқаш.

	Ерлерінің халі тіпті мүшкіл. Бір қараңғы — бір жарықта көлге кетеді. Содан түннің жарымына дейін мұздың үстінде. Түсте бірдеме бықсытып, балық қайнатып жеген болады. Әйтпесе, бар тапқаны — қатқан нанды қытырлата кеміреді. Түннің бір уағында сауыс — сауыс шырыш сасып, сансырап, құжыраларына әзер маңдай тірейді. Әрі мандыған балық та жоқ. Сосын көже — қатығын ішуге мұршалары жетсе — жетіп, жетпесе — шала — жансар, былқ — сылқ етіп төсекке құлай береді.

	Күнделікті тірлік айна — қатесіз осылай қайталанады да отырады, қайталанады да отырады. Оларға қоғамдағы саяси ахуал, үкіметтегі өзгерістердің еш қатысы жоқ. Түбін қуып келгенде, мемлекетті кім басқарса да бәрібір. Астана Ақмола тұрмақ, айға көшіп кетсе де селт етпес. Адами сананы тұрмыстық сана әбден жеңген. Білетіндері қайткенде де таңдайға талшық етер нәрсе табуы керек. Осыны мықтап түйсігіне түйгендіктен, күйеуі — көлдің, әйелі — жолдың бойына беттейді. Соңдарынан қиқ етіп жабылған қақпаның есігі кертігі ілінбей, жаяу бұрқасынның «буымен» жаман жарбай түйедей ыңырсып жылайды да тұрады, жылайды да тұрады.

	Алдымыздан тізілген жеңіл автомашиналар легі жолықты. Бәрі шетелдік көліктер. Жол бастаушысы жымың — жымың еткізіп, «оқыс — апат» белгісін қосып алыпты. Үйірінен бөлініп қалған шошынған топ бөкендей іркес — тіркес зымырайды. Бір қарағанда қайтқан тырнаның тізбегін елестетеді. Бірақ олар аяз түспей кетіп, не аяз сынғанда тізіле «әнін» салып жететін еді. Ал бұларды қақаған қыста шұбыртқан ненің соры екен? Баяғы құлқынның «құдіреті» де. Алматыдағы күн демей, түн демей тоқтаусыз ағылатын машиналарға қарап тұрып ойға қалатынмын. Сосын, «әй, осылардың бәрі ақша іздеп жүр — ау» деген тоқтамға еріксіз байланушы ем.

	* * *

	Сананы тұтаған негізгі ой жүйесінен сәл — пәл ауытқығаныммен, бастапқы сарсаң сорапқа қайта түскенімді аңғармадым. Тағы да Қаба ағаммен «әңгімелесіп» кетіппін. «Көкейіңе келгенді көлегейлеп ұстау жоқ, лақ еткізіп ақтара саласың. Тұспалдап, емеурінмен жеткізген ұтымды. Керек десең, менің ішімде ит өліп жатады».

	Осы бір ауыз ләміңіз құлақ түбімнен ызыңдап кетпей қойды. Соным үшін мені арсың — гүрсің, орашолақтау неме деп топшыладыңыз. Дұрыс. Өз төтелі порымыңызбен қандай баға берсеңіз де, оған әбден қақыңыз бар. Бірақ қазақ сөзі астармен арқандалып, тұспалмен тұсалғалы қашан. Бұқар жыраудан кейінгілердің бәрі бұлталаққа салатын сыңайлы. «Әй, Абылай, Абылай!» деп, ханның өзіне тура айтқан батылдықтың бүгінде біздің бойда жұрқанасы да жоқ. Әрі астармен сөйлесетін, құдай атқанда, тереңдік те біздің бойда тапшы. Жұмбақтап жайғай берейін десең, көзі қарақты шанжау — шанжау ғана адам айтпағыңның негізгі тінін ұстап қалады. Ал қалам тартқанда не үшін қара терге түсесің: сөзіңді елге жеткізгің келеді. Бірлі — жарым адамның көкейіне құйылған сұңғыла ойың көкжиегіңе күмбез бола қоймас. Лажсыз дөкірлеу тіліңмен төтелей долбарлайсың. Ол міндетті түрде, сұрықсыз сүдінін жасырып тұрған шелегі түскірдің көк мауыты жабуын сыпырып алып тастағандай, бірден көзге ұратын арса — арса ұсқынсыз, жалаңаш, қораш көрінеді. Әлбетте, бұл сізге ұнамайды. Сынсыз сиқы емес, қымқырылып, жасырылмай, ашық айтылған уытты сұсы ұнамайды. Ал бұқараға ұғынықты, тұшымды.

	Маған — халық қымбат.

	А.С. Пушкиннің «поэзия ақымақтау болу керек» деген ойнақы әзіліне ғалымдар тым жайдақ қарағанындай, сіз де маған салқын тартып, атүсті қарай бастағаныңыз содан болар. Олжастың тілімен айтқанда, «Бәлкім, өнер табиғатында «капельмейстерлік музыка» деген ұғым болуы мүмкін. Адам өмір бойы үрлемелі оркестрді басқарды делік. Сол адам күндердің бір күндерінде отыра қалып, өзінің меншік симфониясын жазып тастады деп сенелік. Бірақ музыка ол адамның жанын емес, құлағын баурағандықтан дүниеге «Амыр толқыны» мен азалы марштардың үзінділерінен көшіріліп алынған шығарма пайда болды. Кейбір композиторлар осынысымен — ақ едәуір биік деңгейге көтерілген».

	Дәл осы сияқты кепті қолына қалам ұстап жүрген адам да киюі әбден мүмкін. Міне, мұның ара — жігін аршып алатын зиын аракідік болса да ұшырасатыны көңілге медеу. Ал біреулер Тургеневтің Рудині сияқтыларды, таң шапағымен таласа айқайлаған қызыл құйрық тауысты құдай санаған ежелгі мысырлықтарша, пайғамбар көріп, таң — тамаша болып қана қоймай, «үлкен» басымен жауып — жасырмай мойындайды. Тұттай өресіздігі. «Сөйтіп, эпикалық тәсілмен өзінің өмірге келуіне «сұңқар» Қаз — Аққуға қарыздар болуы ықтимал», Қаба аға. Әрі олар үшін жазу — ұлы мақсат емес, бүгінгі күннің райына қарай күнкөріс қамы сиқында қалған тәрізді. Орта ғасырларда Орта Азияда ғылым ісі үшін жалақы төленбеген. Бұл салада Омар Хәйам мен Әл — Фарабидің еңбекақысы танымнан туған көңіл шапағатымен ғана өлшенеді. Ал біздің сарайымыздан рухани дүниеге деген ондай періште көңіл табыла қоймас.

	Иә, Қаба аға, мәдениет мәйегінің астарлы сөзге ашытылатынын бұрынырақта зиыныма тоқығанмын. Алайда оның кез келген ишарасын сөзбе — сөз ұғу деген — әлдекімдер үшін түкке түсінбеумен тең. Менің кейде қабырғадан қойып қалатыным ішсіздіктен емес, осы бір қағиданың қаймағы көкейімде кілкілдеп тұратындықтан еді. Тұрпайылау көрінетінім де сондықтан шығар.

	...Өзіңізге деген ылғалсыз көңілім — сол баяғыдай. Тек ағалық өктемдігіңізге ренжігенім рас. Мизімей мелшиіп тұратын қара тас емеспін. Әсіресе шымбайыма қатты батқаны — «Сорос» қорындағы қазылық әділ төрелігіңіз. Қарап тұрсам, оған да өкпелеуге болмайды екен, «тура биде туған жоқтығын» ұмытып кетіппін. Осы иманды тоқтам көкейіме үйірілгелі бері сізді қайта жақсы көріп келе жатырмын. Содан болар, осы оқиғалардың бояуы сіңіп кеткеннен кейін де ауыл жақтағы, аудан көлеміндегі бір тойға шакырмақ боп шарқ ұрып іздегенім. Әттең — айы сол — сізді Алматыдан таба алмадық. Қырғыз еліне жүріп кетіпсіз.

	Осының бәрін ой көзбен қарап отырсаң, өткен күннен алыс ештеме жоқ екен. Сіздің үйдегі жеңешемнің сүт қатқан қою шайын терлеп — тепшіп ішкеннің өзі бір ғанибет еді. Риясыз қарқылдап шыққан күлкіңізді сағындым. Тағы да Қапалдағы Жетісу Алатауына, Арасанға тартсақ деймін. Бірақ онда сәлем беретін піріміз — Дінмұхамед Қонаев ақсақал жоқ.

	Міне, талай басты кершеулеп жеген уақыт, бізді де бір қиырдан шығарды. Ендігі тұста Қызылағаштың шұбар ала тасы сағыныштың шілдесін іштіріп, шерлі көкіректі зарға толтырмақ.

	* * *

	Төңіректі қараңғылық тұмшалап, алып қара шал мөлідей қара сақалымен жер — әлемді жауып келеді. Машинаның жарығын қостық. Жол бетін көмкеріп қалған көк мұз шағылыса жалтырайды. Екі қапталың иығына ихрам ілген елдей әппақ боп иін тіреседі.

	Сөйтіп, еңкейсе арты көрінетін тым келте лыпа киген бойжеткенге ұқсап, шықса бататын қыстың қысқа күні ұясына қонып үлгерді. Бірақ көкіректе көптен бері жазылмай, шилі боп жүрген жара одан сайын сыздады. Біреу ащы ішегімді суырып алып, бір ұшынан ұстап Алматыда қалғандай. Ол әбден тарқатылып болып, енді қолқа — жүрегімді суырып бара жатқандай. Дүмді неме оңайшылықпен үзіле қоймай, әрі — сәрі күй кешіп, тантал азабын тартып — ақ келемін. Шым — шытырық ой әр қиырға бір салып, міскін халге түсірді.

	Кенет «пепілдеген» машина дыбысынан селт етіп «ояндым». Сөйтсем, алдымдағы Ерекең мені тосып ап, баяу жүрісіме шыдамай, безілдетіп жатыр екен. Бір — екі «оқыс — апат» белгісін қосты да, қызғылт сары «көзін» жағып — өшіріп, «тездетіп жүрсеңші» дегенді ұғындырып, екпіндете ілгері тартты. Енді қалып қоюдың жөнсіз екенін топшылап, мен де акселераторды бастым. Жеңіл машина ытырылып түсті. Әп дегеннен іркес — тіркес зулай жөнелдік. Көп ұзамай, ауыр сүйектерін баппен қозғаған КамАЗ — дарды өкшелеп жетіп, жалпақ жолды жалғыз өздері жайлаған немелерді тықсыра — мықсыра, аңқасын кептіре оздық.

	Бір кезеңнен асқанымызда, алыстан жымыңдаған шам білінді. Енді сол самсаған жарыққа тезірек жету бізге мұрат сияқты, дегбірсізденіп — ақ келеміз. Ондайда жеткізе ме, тызақтағаныңмен жолдың аты — жол. Әбден қара тұяқтан хал кеткенде барып, «Гүлшат» деген жазуды оқыдық. Шағын ауылды көктей өтіп, тағы да сілтеме тақтайшалардан Балқашқа әлі 90 шақырым бар екенін білдік. Қызыл машина одан бетер шымқай салды. Мен де құйрық тістесіп қалар емеспін. Көк мұз... Әлем — тапырақ көңіл... Тастай қараңғы түн... Мойны қашық ішкі астана...

	Астанадан аттанғаннан иектеген басты ой иектей берді. Тағы да салқар сырлар сарайымды кернеп барады. Самиян дала кеудесінде жападан — жалғыз келе жатып, әр қиырға бір ұрынады екенсің. Ондайда, тіпті, беймаза көңіл ауаланып, маңып кетеді. Ой — дедектеген қу басты айдап барады, әлі шаңы жығылатын түрі көрінбейді. Бірақ пайғамбарлығы тапшы пәниде, салмақты санаға сала — сала, сілті ішкендей ішің жидіп тынасың. Міне, мынау — соның бір ұштығы.

	Ел қамын ащы да өткір айтатын дуалы ауыздың үшті — күйлі жоғалуы неліктен? Оның орнына жәреуке, жағымпаз ақын — жазушылардың көбеюі бүгінгі зымысқы заманмен әндем жарасты. Артындағы аққаптал болған ел, ырсиған қабырғасына қос үзеңгі батқан тулақ тектес. Араларынан кім суырылып шықпақ? Бүгінгі патриоттар — өз иелігінің ғана патриоты. Оны халықтың мұңы толғандыра қоймас, өйткені халық оның иелігінде емес. Ол жоқтаса, байлардың мұратын ғана жоқтайды. Қазақ мұны әлдеқашан әдемі етіп айтып қойған: «Бай — байға, сай — сайға құяды». Ал жалаңаш патриоттар бүгін алаңға шықса, ертеңгі күн оларды тағдырдың «сыйы» күтіп тұр.

	Тура кешкі 9 — да Балқаштан өттік. Қаланы қапталдай айналма жолмен жүрдік те, солға бұрылып, Қарағандыға бет түзедік. Бағанағы жаяу бұрқасын боранға ұласып бара жатты. Балқашта таңды күтіп, еру боп бөгелмедік. Қырымнан қиқу таянғандай, түнектің қойнына жітірмелете жүйткідік. Оның үстіне байыз табар дегбір жоқ, бейқарар тірлігіңнің тұздығы дәл қазір алай — түлей жан дүниеңмен жараспай қалған сыңайлы. Мынандай ақ түтек боранда, тастай қараңғы түн жамылып, жол жүру қатерлі екенін білсек те, қоқаңдап өтер бейбаян тотай өмірге налығандай тарта бердік. Жал — жал боп жолды жаба бастаған қасат, машинаны толқын ұрған қайықша лақтырады. Бірақ оған да ет үйреніп алды, көкіректі күнделікті өмірден көргендер мен түйгендер жеңдей берді.

	Біреулер «бүгінгі әдебиетке көркем тілдің қажеті жоқ» дегенді айтып жүр. Мағұрыптың Машырыққа қарсы тұрғанындай, мүлдем қате нәрсе. Тілдің бірінші және негізгі міндеті — әлімсақтан әдебиеттің әлеуметтік тегін білдіру болды. Тіл мәйегінен жұрдай әдебиет — қашан да парық пен парасаттылықтың ауылынан алшақ. Өзі кедей болса да, тілге бай қазақ халқы үшін құрышын қандырмаған сөз — сөз емес. Өйткені тіл — адам, адамның қасиеті. Бүгінгі сол болбыр сөзден әдебиет жасаушылар қатары көбейсе, сол сөзбен әдебиет «өркендесе» — маңдайына сөз біткен халықтың бас терісінің бұзылғаны. Біздің үрдісте қашаннан әдебиетті тек тектілер жасаған. Бәлкім, содан ба, тақуа дүниелер ғана ғасырдан ғасырға мұра боп қалуда. Осыны ойлана келіп, көкейдің көзімен бір түйсінсек, «тіл — әдебиет емес» деушілер бастапқы райынан қайтар. Сапыра сауып жүргендер машыққан мақамымен мақаласын жаза берсін. Текті тазының өзі бұралқы иттермен таласпайтынын әркім білер. Бірақ... бірақ, талантты талансыз жан сыртқары қап, әлгілер киіп — жарып бәйге алып жатса таңданба.

	* * *

	Сағат таңғы үште Қарағандыға келіп кірдік. Қала қалың ұйқы құшағына еніпті. Самаладай жарқыраған кең көшелерінде тірі пенденің төбесі көрінбейді. Бейтаныс шаһарда сілтеме жол ережелерінің нұсқауымен жүріп келеміз. Біраз уақыт бағыттаушы белгі көзге шалынбаса, абдырап қаламыз. Шым — шытырық көше ақылыңды аңылжытады. Шәріге дендеп кірген сайын күмәніміз ұлғая түсті. Көктей өтіп, махалладан шығатын күре жолдың табанынан қиыс кеткенімізді Ерекең тоқтағанда анық білдім. Қасына жанамалай бөгеліп, терезені аштым да «не болды?» деген ишарамен иек қақтым.

	— Жолдан жаңылдым, — абдырай жан — жағына қарады, — не де болса, ілгері жүріп барып, жөн сұралық. Біреу кездесетін шығар.

	Алдыға жылжыдық. Қапелімде жым — жылас қаладан тірі жан ұшыраса қояр ма? Сөйткенше, артымыздан бір жарықтың сәулесі, салонның ішіндегі айнаға ұрды. Соны күтіп ап жол сұрамақ едік, ол ағызған қалпы іркілмей өте берді. Соңынан түре қудық. Көп ұзатпай — ақ иін тіресе шамды жағып — өшіріп, «тоқта» деген белгі бердік. Ол лажсыз тежегішке аяқ басса керек, машинаның бамперіндегі шамы құрдың артынша қызара айналып, бағжиып тұрды да қалды. Іле — шала ішінен екі жігіт қатар бой көрсетті. Біз де қотарыла түсіп, екпіндей жүрдік. Сүйегіңнен өтетін ызғырық жел далбаңдата шалғайыңды алып қашады.

	Әлгілер орыс жігіттері екен. Ақмолаға апарар жолды сұрағанымызда: «Ой, сіздер мүлде қате кеттіңіздер», — деп, қайта кері бұрып, оң жолға салып жіберді. Рахметімізді айтып, ендігі алған бетіміздің түзу екеніне сенгендіктен ілгері батыл ұмтылдық. Сонда да шым — шытырық жол бір — екі рет тағы да жаңылыстырып, МАИ — дың бекетіне әкеліп тіреді. Енді қаладан шыққанымызды ұғынып, бір ғана жолдың жүлгесімен жүйткіттік. Көп ұзамай «Ақмола 200 км» деген сілтеме жазуды оқып, көңілді демдедік. «Тағы да жорасыз жорту жалғасар» деп топшылап үлгергенімше, қызыл машинаның оң жақ қызыл жарығы жымыңдап, қиыстай тартып, тоқтауға бейімделе берді.

	— Осында біраз көз шырымын алалық. — Ұзақ — сонар шабыс Ерекеңнің қитығына тисе керек. — Көп емес, 20 — ақ минут.

	— Жарайды. — Ұйқым келіп тұрмаса да келісе салдым. Бұл кезде сағат тілі 4 — тен 20 минут өтіп барады екен. Ерекең машинасына беттеді.

	Оң қапталымызда Теміртау қаласының шамдары самаладай жарқырайды. Біраз таңдана тәтті қиялдың буына елтіп қарап тұрдым да, «қой, шама келсе, кірпік айқастырайын» деген пиғылмен, креслоның арқалығын шалқайттым. Көзім ілінер емес, ары аунадым, бері аунадым, бәрібір ештеме өнбеді. Есікті ашып, сыртқа беттедім. Сумақай жел қарды үйіріп әкеп аяғыма орайды. Шыңылтыр аяз бен үскірік қойны — қонышыма кеулеп, бетімді шарпиды. Қасат қардың үстімен біраз жерге дейін жүріп бардым. Оппа кейде ойылып түсіп кетеді. Көбіне табанымның астында шықыр — шықыр етіп, келекелей «тіл» қатады.

	Тағы да Теміртауға телміре қарадым. Жым — жырт аспан астында бұйыға ұйықтап кеткен. Біраз бөгелдім. Сумаңдаған қара суық өзімді ғана емес, күллі ішкі дүниемді қалтыратып жіберді. Кері оралдым. Машинаға отырдым. Уағдалы жиырма минут жылыстай сырғып, түгесіліпті. Қайта орнымнан көтеріліп, қызыл машинаға таяндым. Ерекең шалқадан түсіп, ұйқыны «сойып» жатыр. Оятуға тәтті шағын бұзғым келмей, екі ойлы боп, сәл — пәл іркілдім де, кері бұрылдым. «Жарайды, енді біраз демалсыншы» деп ұйғардым. Менің тіпті кірпігім айқасар көрінбейді. Көзім атыздай боп отырдым да қойдым. Тағы да бейкеспір тірліктің әр қиырын бір сараптамақ ниетпен бой — бойы шыққан ағысы перен ой тереңіне күмп бергізді.

	«...Жылнамаларда падишалар мен әскери қолбасшылардың, тіпті жүзбасылардың есімдері мен өмірбаяндары көрсетілген. Алайда ұлы музыканттар мен ақындардың, суретшілер мен ғалымдардың аттарының көбі сақталмаған» деген мәтінді «АЗиЯ» — дан оқығанда бәдәуи тірліктің опасыздығына күйіндім. «Ғалымның хаты өлмейтіні» қайда? Ал мына қарсы маңдайымда тәтті ұйқы құшағында жатқан Теміртау тарихтың қойнауында осы самаладай жарқыраған шамдары сияқты, жылдар өткен сайын бейнесі нұр шаша әудемнен қол бұлғар. Темір сөзінің өзі «Тәңір» дегенге де жақын екен — ау. Байыбына бара бермейміз, темірің алтыннан да қымбат, шамасы. Сол темірдің арқасы болмаса, дәл қазір, дәл осы жерде, дәл осындай қиялға беріліп тұрар ма едім? Жаратқан маған ғайыптан тайып, астымдағы машинаның көлеміндей алтын берсе, соған мініп осы уақытта, осы аймаққа жете алам ба? Орыстардың, жалпы христиандардың ұстаханаға, ұстаға табынуы бекер емес. Темір киесінің кереметтігін әуелден мойындаған. Әйтпесе, айшалық боп ауырған адамдарды шіркеуге апармай, неге ұстаханаға түнетеді?

	Иә, сол айтқандай, темір затының атасы өнетін Теміртаудың іргесіне келіп тоқтауымыз кездейсоқтық емес сияқты. Жаратушы осы жерге бізді әдейі бөгелдірген. Қанатымыз салдырап талып келе жатқанда құрыштай бекісін деген болар. Ібіліс иектесе, шыңылдаған болат балғалардың үнімен аласталсын деген шығар. Қырық темірдің қылауы Ғайып ерен қырық шілтендей қорғасын деген, тәйірі. Қалай болғанда да, Теміртаудың дәл төбесінен қарап тұруымның өзі ұлы жақсылықтың басы іспеттес. Ұлы мұржалардан будақтаған самарқау түтіндер арқылы Қыдыр қонған алқаптан бар жақсылық менің бойыма дарып жатқандай.

	Арқам шымырлады. Неге екенін білмеймін, жеңіл күрсінегенімді аңғармай қалдым. Кенеттен жүрегім қатты тарсылдай жөнелді. Ескі әдетімен бір — екі рет шанышқылап өтті. Былтыр ауруханада жатқанымда халыққа көрнекі бір ағамыз таңырқап: «Жап — жас бастарыңмен әлден жүректерің ауырса, не болғандарың? Қой, ауырма, келешекке керексің», — деп еді кездейсоқ кездесіп қалғанымызда. Өзі де емделіп жатыр екен. Сол сөзді шын ниетімен айтса да, жай көңіл үшін айта салса да, күйінді көкейге әжептәуір дем берді.

	Бір — екі жылғы сыралғы «жолдас», «мен де келе жатырмын» дегендей, тағы да шаужайымнан қағып қалды. Менің өмірімнің кардиограммалық графигі сәл өзгеріске түскен тәрізді. Медицинада түзу сызық адамның өлгенін білдіреді. Ал тарих үшін мұндай түзу сызық емлелік шарты — қайтадан өрге басудың белгісі, күш жинау кезеңі. Ендеше біздің халықтың алдында түзу сызық жатқан іспеттес. Ол қазір құс жолындай буалдырланып, көрінетін адамына ғана көрінетін қасиетті нұсқа.

	Матқапыда «ү — ууу» ете қалған дауылдың үні ойды бұзып жіберді. Сағатқа қарадым: бес. Сыртқа шықтым. Желдің екпіні қатты. Айналадағы сіреп түскен қалпы сепсімей жатқан әппақ қарды ұршықша үйіреді. Машинаның ық жағына дөңгелекті қуалай оппа күпселеніп, жалдана үйіліп үлгеріпті.

	Ерекеңді ояттым.

	— Демалғаныңызға 40 минут болды.

	— Ойбай, ұйықтап қалыппын ғой. — Асыға атып тұрды. Кілтті бұрап еді, машина гүр ете түсті.

	Бір — бірімізді қуалай, алдыға лекіте жөнелдік.

	Боран ақилана айбат шекті. Үріккен киіктің үйіріндей шұбалып ақ түтек алдымызды сумаңдай кесіп өтіп жатыр. Жол оңға қарай иіліп салды да, теріскейді бетке ұстады.

	Жауырынымның ортасы удай ашыды. Сілікпем шығып, әбден шаршағанымды енді сезіндім. Діттеген жерімізге жақындаған сайын жүрісіміз тіпті мандымағандай, өнбейтіндей. Сүйегіме қарысып, рульді сығымдай түсемін... Жағымның кірісі енді ашылмайтындай тістеніп алыппын. Ерекең де жітірмелетеді, менің астымдағы машина да айқұлақтана ағызады.

	Енді бір мәуіртте астанаға кіре берістегі МАИ бекетіне жеткенімізді аңғардық. Ауыр жүк иықтан түсіп, лақатта қалғандай тарылған тыныс ашылып сала берді. Қара түнек бұлтқа ұқсап түйіліп, әбден мезі еткен ой да сейіле бастады. Көкіректі тек қуанышқа толы үміт оты жайлады. «Бүгін айдың нешесі еді?» деп ойладым. 28 — і екенін есіме түсірдім. Сөйтіп, жаңа астананың дуалынан жаңа жылдың қарсаңында енгеніміздің өзі біртүрлі әсерге бөледі. Әрі сол кезде қылаңданып таң да атып келе жатыр еді. Сағат 7 — ден енді өтіпті...

	Екшесек, біз 20 сағат жанымызды жалдап, қақаған аяз бен боранға қарамастан, жол азабын ғана шекпей, ой азабын да тартып сабылыппыз.

	«Түнімен қамшымның ұшы тиіп, ұлым ұйықтамаған шығар...» Жүрегім тайша тулай жөнелді...

	1998 жылғы қаңтар





АРМАН ЖЕТЕЛЕГЕН БАЛА




	Жетіге толысымен ата — ана бауырынан ажыраған, содан бері соқтықпалы өмірі өкіметтің босағасында келеді. Қазір бәріне көндікті, көнбістікке үйренді. Бүлдіршін кезінде тым — тым қиын еді. Не шара, тәңірінің салғанынан шығар.

	Соңғы кезде ой иектеп, бір сәт «оңаша» қалдырмайды. Ұдайы жадына оралатыны — өткен ғұмыры. Санасында сартаптанған сол бір шақтарды екшесе, көбіне өкінішке келіп ұрынады. «Ең құрымағанда әкем май — май жаман тракторшы болсашы — ауылдың орталығында үйі бар, өркениетке бір табан жақын тұратын» дейді опынып. Құдай діңкесін құртқанда, пешенесіне ондай да бақ жазылмапты. Әйтпесе, осынша аңқасы мен кенезесі кепкен сағыныш шілдесін кешіп, зарығу мен торығуды басынан өткермеген болар еді.

	Әкесі мен шешесі тоз — тозы шығып, жылына тоқсан тоғыз рет көшіп, естері бір жиылмай топалаң тигір қой соңында жүре беріпті. Балаларының жайынан гөрі, алдыларындағы бір отар саулықтың амандығын көбірек тіледі.

	Қабағынан қар жауып, кірпігіне мұз қатқан бірмойын басқарманың пысы оларды осыған мәжбүр етті. Ұлдарына деген сағыныштан бауыр еттері езілсе де, барғызбасы барғызбай, мәңгүртке айналған пышанадай мал соңында мәңгіріп жүре берген. Еркесін бір көруге мұстақ жүрек анда — санда бүлк етіп бұлқынады да, сыздап, жауатын күндей біраз түйіліп барып басылады.

	Ата — анасының жайын екінші сыныпта оқып жүргенінде бағамдады. Сонда алғаш құйтақандай жүрегімен бейнет пен бодандықтың салмағын сезіне бастады. Өзінің әлдекімдердің балаларымен тең емес екенін, ешкім айтпаса да, іштей бағамдады.

	Сосын пионерлер бөлмесіне кіріп ап, оптимистік рухта салынған суреттерге тереңірек үңілетін. Аяғындағы кісен шынжырды төске сап ұрғылап үзіп жатқан, итаяқтай кеудесі жалаңаш кедейдің бейнесі назарын көбірек өзіне аудартатын. Сөйтсе, ол болат шынжыр ешқашан үзілмейді екен. Оны үзу — тек суретшінің мәңгілік арманы.

	* * *

	Ащы шаң кеңсірікті кеулеп, қолқаны қабады. Отардың соңында кілең тоқты — торымдар қалыпты. Малдың аяғынан көтерілген тозаң жүздерін тұтап, кірпіктеріне дейін әппақ боп қонған.

	Күз маусымының алғашқы айы басталса да етектің тымырсығы буып, быршытып барады. Самайынан жылымшыланып тер ақты. Тілі аузына сыймай, таңдайы кепті. Ақсақ саулықты түртпектеп қасына таянған әкесі:

	— Шаршадың ба? — деп, еркелете күлді. Шамасы тер мен тозаң баттасып, бет әлпеті айғызданып кетсе керек. — Қазір біраз жүріп барып, қонамыз. — Шынашақтай ұлының сәл — пәл сабыр сақтауын өтінген сыңайы.

	Қызыл іңір төңіректі жайлап, көз әбден байланғанда олар отарды ашықтау алаңқайға иірді. Әкесі сары түйені шөгеріп, үстіне артқан оны — пұныны жерге түсірді.

	Сиырлардың ішіндегі жол бастайды — ау деген қақсалдарын кез жарым темір қадаларды жерге сіңіре қағып, тастай етіп байлап тастаған.

	— Әйтпесе, бұл қу сасықтар қыстауға тартып, беталбат босып кетер.

	Сексеуілдің бұтағындай мүйіздеріне оралған бұйдаларын шешіп жатып, қажығаны ма, әлде мүшел жасқа енді таянған ұлын ес көргені ме, күңкілдеп қойды.

	Ал құла бие мен кер биені тура іргеге арқандаған. Бұлар тұрса, жылқының бірде — біреуі тырп етпейді. Көк айғыр бос. Жалы күжірейіп, сырт көзге сес. Жылқыға үрген иттердің өзін тарпа бас салып қуып, жеткенін жеткендей желкеден алып лақтырып жіберетін әдеті бар. Абалаққа да солай шығар, үйірінен бір тайды қасқыр тартып, бір құлынды ит — құс жеген емес, әйтеуір.

	Атқа мінген бөгде адамды да үйіріне жолатпайды. Әлдебіреудің қарасы көз ұшынан көрінсе одырайып шетке шығып, олай — бұлай ойқастап жүреді. Тезегін тастап, бұрылып барып дым ала көкке мұрынын шүйіреді. Әлгі адам үйіріне қасқайып тура сап келе жатса, әр адымын бағып, дөң үстінде мелшие қарап, сілейе қатады да қалады. Ақыры оның ниетіне көзі жеткен соң, құйрықты тігіп, бар пәрменімен қарсы құйғытады.

	Сол аққан бойда тарпа бас салып, атын бір сауырлап өтеді. Екінші қайырылып келгенде азулы айғырдың азуы батқан ат, иесінің тізгін тартқанына да бой бермей ала жөнеледі. Есірік неме осы мезетте тағы да сауырлатып, күректей тісті көміп, көміп жібереді. Содан кейін — ақ, айғырдың кергісіне талай түскен ат құйрығын шыжбыңдатып, шыбын — шіркей лаға безеді. Ер үстіндегі адам да қапелімде айласы таусылып, жанұшыра алып қашқан атының бір жерге барып арандамауын ғана тілеп, тақымын қысқаннан басқа шарасы таусылады. Ала көз неме дұшпанын засырықтан өткізіп барып, «бұл жерде көк айғырдың үйірі жатыр, аяғыңды аңдап бас» дегенді аңғартып, кері оралады.

	Ондайда сырына кәнігі көрші — көлеңдер, әудем жерден аттарынан секіріп түсе қояды. Жануар, жаяу кісіге жаңағыдай қаһарлы айбат шекпейді, біраз айналшақтап жылқыға қарай құйғыта жөнеледі. Аса көкірегін қыжыртқан кегі болмаса, төтеннен адамға тиіспейді. Сондықтан да астындағы атына тіс батырып, аулаққа қуып тастайтыны.

	Тек иесіне ғана үйірін айдатады. Онда да алыстан орағыта қарсы алады. Жанына таянғанда қожасы екенін таныған соң, басын бір — екі рет шұлғып, қапталында қала береді. Дегбірсіздене дәміл — дәміл тезек жаңартып, жер тарпиды. Әбірәйім ондайда «әй! әй!» деп дыбыс шығарып, жайқап қояды. Жылқыны жинап, үйге қарай айдағанда онша жақатпайды. Құлағын жымырып, өрістегі малдың мазасын алғанына шамданатындай. Әйтеуір үйге жеткенінше қитығып, онша бейіл еместігін аңғартып бағады.

	Жініккен неме Әбірәйімнің өзін қуып кеткені бар. Қаперінде ештеме жоқ, торы құнанды міне сап жылқыға барды. Көктем уағы болатын. Әдеттегідей көк айғыр сонадайдан қарсы беттеді. Баяғысынша жанына таяп кеп басын шұлғып еді, тай кезінде әбден тісі өтіп запыс болған құнан, аузын мәймеңдетті де тұра ала қашқаны. Дүбінген дөкір де қапталдаса дөйиді. Құнан бас бермей құйын — перен ағызады.

	Бірақ есті жануар бой салып қуаламады, соның өзінде бір шақырымдай апарып тастаған еді.

	Бірде қызық болды. Сәуір айы. Қой төлдеп жатқан. Таңға жақын ит үріп, адам айқайлап, жылқы тұяғының дүбірінен қыстаудың астаң — кестеңі шықты. Бір екі атты қораны шыр көбелек айналып, құйындатып жүр. Бірдемелерді айтып байбаламдайды. Әйткенмен, оны тырылдап жарық беріп тұрған мотордың үні мен арпылдаған иттердің шарқая даусы жұтып қойып, Әбірәйімге жеткізбейді.

	Салт аттыларды енді таныды. Біреуі — басқарма да, екіншісі — зоотехник. Осы уақытта қораның бұрышынан ағараңдай бір нәрсе андыздата тура осылай төпеді. Көк айғыр екенін бірден білді.

	Ана екі салт атты ағызып, келесі қапталды айнала қашып барады. Түсіне қойып, Әбірәйім айқайға басты. Оны құтырып, құйрығын тігіп алған дүлей қаперіне қыстыратын көрінбеді. Қасынан ойнақты салып, дүрсілдетіп өте берді.

	Сосын тепелектің аузын ашпақ боп базға қарай жүгірді. Қақпаны ашқаны сол еді, дүбір де келіп жетті. Қыстауды және бір айналып шыққан әлгі екеуі бірден бітеу қораға қойды да кетті. Соңдарынан өкшелеген айғыр далада жалғыз қалды.

	Басқарма мен зоотехник әптігін баса алмай булығады.

	— Қас қылғандай тура жолдың үстінде көк айғырдың үйірі жатыр екен, — сөзді ырс — ырс етіп етжеңді басқарма бастады, — тұтқиылдан атып шығып, атымызды сауырлап, айдады да кетті, әкеңнің аузы... қасқыр жегір!

	— Ақсақал осыны піштіріп тастамайсыз ба? — деп килікті сіріңкенің талындай жіңішке, суылдаған зоотехник. — Мынау тажал ғой, адамды мертіктірсе қайтесіз?

	— Иә, қайта атымыз жығылмай, аман — есен келдік. — Ашуы басылмаған басқарма әлі ентігін тыймаған қалпы кіжінді.

	— Мен жалғызіліктімін, — Әбірәйім сөзді әріден қозғады, — өкіметтің қойын бағамын. Ол — жылқымды бағады.

	— Сіз де қай — қайдағыны айтады екенсіз, — деді басқарма жақамай.

	— Қайуанға не шара енді, мен соған үйретіппін бе адам қу деп?! — Әбірәйімнің үні қатқыл. — Көзін құртайын, ана қоспа бір — екі жылқыларыңды алып кетіңдер құлын — тайымен. Егер оны қасқыр жесе, мен сойып жеп алғандай көрер едіңдер. Қысыр қалса, «бір айғыр табылмады ма?» деп, тағы да біраз жерге апарасыңдар.

	— Қойдық, қойдық. Бұл кісілерге бірдеме айтсаң, өзіңе әкеп тіреп қояды әйтеуір, — деп, зоотехник шіңкілдеді.

	Сөйтсе, олар шопандардың қоғам малына түнде қалай қарайтынын, қойды қалай төлдететінін әдейі бақылауға шыққан екен. Құдай атқанда көлденең көк айғырдың үйіріне жолығыпты. Тек қана машинамен жүріп, атқа да көптен мінбей кеткен немелер естерін әзер жиып отыр.

	Сондағы сол көк айғыр дәл қазір маңдайдағы толған айға қарап, есінеп тұр, жануар.

	— Аралтай.

	Әкесінің майда қоңыр даусы естілді. Жасарал орауыз құнанының арқасы көтеріліп кетпесін деп, сәл тершіген шоқтығын алақанымен шапаттай дегдіткен.

	— Болды енді, жібере сал. Барған соң әбден суытамыз, — деді мұның ісінің бәрібір лаж емес екенін аңғартып.

	Шөккен сары түйенің іргесіне тоқымды жайып, оның үстінен аткөрпені төсеп қойыпты.

	— Кел, таба нан мен қарбызды соғып алайық. Сосын тынығамыз.

	Бала көтеріп келген ерін бір түп шиге сүйеп қойды да, әкесінің қасына қисайды. Әкесі қашаннан бергі серігі көнелеу бәкісімен қарбыз тіле бастады.

	Ашығып қалыпты, қарбыз бен нанды аузына бұрамалай тықты. Дәмі қандай, тілін үйіріп барады. Бағана жолшыбай таныс шопыр ұшырасып, сол машинасына тиелген көкаланың екеуін «шөл басыңыздар» деп ұстатқан.

	Бір кезде тояттады.

	— Иттер қайда екен? Алыпсоқ, кә! — деді әкесі. Сол — ақ екен, Мойнақ пен Құтпан үшеуі де жетті тарсылдатып. Оларға бір — бір тілім нан кесіп берді.

	— Барыңдар енді орындарыңа.

	Үшеуіне кәдімгі түсінетіндей — ақ тіл қатты. Жоқ, олар ұғынды. Әлде «қанағат — қарын тойдырадымен» жалтақтамай кетіп бара ма, алды — алдыларына тарасты.

	Ерді жастанып, тоқымды төсеніп, әкесі екеуі қатар қисайды. Жылқының пысқырғаны, қойдың қылғына жөтелгені аракідік естіледі. Ай да ұясына батуға тақау. Тек көкте шашылған сәруар жұлдыздар баданадай ап — анық көрінеді.

	— Екі — үш күн сабағыңнан қалып қойдың — ау, балам... — Үнінен қынжылыс аңғарылды. — Жарайды, мұғалімдеріңе айтып түсіндірерсің. Сенің сабағыңнан қалмауыңды ойлап, басшыларға ертерек жайлаудан түсірулерін айтып едім, қаперлеріне алмады ма, әлде жағыдай солай болды ма... — Кейістік пішінмен сөзін аяқтады.

	Зәумен ит үрді. Әкесі жатқан қалпында ерден басын сәл көтеріп:

	— Айтақ! Айтақ! — деп, айқай салды. Аса күдікті ештеме жоқ сияқты, абалақ болса Мойнақтың үру мәнері өзгеріп кетер еді. Әупілдеген ит сәлден соң саябыр тапты. Шөпті түбінен бырт — бырт үзген жылқының оттағаны естіледі.

	— Сабақты жақсы оқу керек, — деп үнсіздікті бұзды әкесі.

	— Мен өскенде ұшқыш боламын. Бірақ төртінші сынып ауырлау сияқты, өйткені жылдың аяғында бірінші рет емтихан тапсырамыз ғой.

	— Бар күшіңді сал, Бауыржан Момышұлы сияқты азамат болшы.

	Біраз үнсіздік орнады. Бір кезде әкесі басын көтеріп, малдасын құрып отырды да, қалтасынан «Беломорын» шығарды. Жасарал енді оның асықпай темекі тартатынын білді.

	Дәл жандарындағы сары түйе дамылсыз күйіс қайыруда. Екі ұртын толтыра шайнаң — шайнаң етеді де, әлгісін бірқауым уақыттан соң жұтып жібереді. Лездің арасында өңешімен бір буылтық ұртына қарай қайта жүгіріп келе жатады. Осы екі ортада сәл саябырлап, қайыра күйіске кіреді.

	Жануардың бұлардың босағасына біткеніне де оншақты жыл болды. Бірақ бірде — бір рет боталамады. Қыстың іші қырауда қалшылдап «ауыратыны» бар. Сидаға қасынып, ескі қораның құламай қалған қамыс қабырғасына артылып, кейде үстіне шөгіп изеңдеп әтүйірінен айрылады. Үйден тысқа табалдырықтан аттап шыға келсең, баласына ма, көзі қанталаған қалпы аузы ақ көбіктеніп, тайраңдап тұра жүгіреді. Жандары қалмай, тым — тырақай бас сауғалай безеді.

	Содан бұрнағы жылдары қыс ішінде күйлеп, әбден мазасы қашқан соң Әбірәйім хайуанға жаны ашып, келеге түсірмек ниетпен Сағабүйеннің түйешісіне апарды. Дәл уақтысында қолы қайдан тисін, сәуір айында жетелеп барып еді. Көпті көрген түйеші шал:

	— Жануар, жалғанда жүйрік мал екен. Тұқымын алатын — ақ, бірақ мұндай паң ұлықты кім қадірлеп жатыр қазір, — деп кейіп, үнсіз томсырады. Біраздан соң барып қайта сөзін жалғады. — Кезінде Молықбай қобызшы мінген сағыз қурайдың сарысындай саңлақ түйелер ғой бұлар.

	Қызыл іңір түсіп, көз байланып қалған кез еді. Кәрі көк ат пен сары түйе қатар байланып, қасынысып тұрды. Мұндай етенеліктің себебі, жетім бота осы аттың бауырында өсіп тайлақ болды. Ақырдан бірге жем жеді, астаудан бірге су ішті. Айнала асыр салып ойнақтады, бұла неменің еркелігін көпті көрген кежір кешіре білді.

	Бір күні Жасарал уілдеген үннен көзін ашты. Үйде жалғыз өзі ұйықтап жатыр екен, бәрі әлдеқашан тұрып кеткенге ұқсайды. Далаға атып шықты. Айтқандай — ақ солай, күн шақырайып төбеге кеп қалған. Шешесін іздеді, сонадайда бұзауларды айдап жүр. Солай қарай беттеді. Бірақ жаңағы үн көңілін өзіне аудара берді, әлі басылатын сиқы көрінбейді. «Бу — у — уу... Бу — у — уу». Төңірегіне қарап қойды, ештеме байқай алмады. Шешесінің қасына таянып:

	— Тәте, мынау не? Ненің дыбысы? — деді шыдамсыздана кілтипанның кілтін ашпақ боп.

	— Ой, ол ана сары тайлақ қой.

	— Оған не болды?

	— Әкең көк атты арбаға жегіп, орталыққа кеткен. Атқа ілесіп қалмайтынын білгеннен кейін, қораға байлап тастаған. Содан тынбай боздап осы, жердің сүйегін суырған соң, жаңа босатып едім... енді өрісті басына көтеріп жүр.

	Бала қалт тоқтай қап, сонау, сонау бұйрат — бұйрат жоталарға қадалды. Биік — биік шилердің өзі аруанадай көрініп кетеді. Әйтеуір ақыры тапты — ау, сарғыш қана қалқыңқы бойы қылт етіп байқалып қалды. Өзі назардан жасырынса да, боздаған үні құлақтан үзілмеді.

	Шешесі екеуі үйге қайтты. Түс ауа сары тайлақ та жетті. Қарақаттай көзінен жасы түйдек — түйдек тамады. Сояудай кірпіктерінің бір — екі тұсына тарыдай тамшылар мөлдірей ілініпті. Жасаралдың қараптан — қарап жаны ашыды.

	Күзге салым тайлақтың аяғы қыр жіліншігінен сынды. Бұлар онда күземде отырған.

	Сейтбек деген сиыршы болушы еді. Дойырдың дойыры. Астындағы аты аяңдап келе жатып, жазатайым сүрініп кетсе де шықпыртып, бишіктің астына алады. Ойыншыл бота оны қайдан білсін, тайраңдай ойнақтап үйіне бара беріпті. Дөкір неме, балтаны алыпты да жіберіпті. Болаттың қайта жүзі тимей, шүйдесі соғылса керек, біржола шауып түспей, мертіктіріпті. Жануар сол жерінде омақаса асады.

	Мұның бәрін Әбірәйім әудем жердегі өз үйінің есігінің алдынан көріп тұрды. Тайлақтың аяғының майып болғанын да білді. Еш ың — жыңсыз келді де, жылап жатқан жануардың сынған аяғының сүйегін оңшап, ағаштан жонылған кепіл қойып, таңа бастады. Сол уақта Сейтбек те именшектене қасына таянған.

	— Науаға артылып, аттың жемін жей берді... — деді ақталған сыңайда. Әбірәйім тіс жармады.

	— Содан үркітіп жіберейін деп лақтырып едім...

	Әбірәйім тағы да тіс жармады.

	— Әбеке, аяғын таңып болып қалыпсыз ғой. Тайлақ енді жолдың үстінде жатпасын, ана лапастың қасына көтеріп апаралық. Түйе малы сұмдық әйеншек келеді. — Кінәлі екенін сезініп, жуып — шаюда.

	Төрт жігіт көтеріп, тайлақты көлеңкеге әкелді. Ертеңінде машинаға тиеп, Әбірәйім қыстауына салып жіберді. Қыстау да онша алыс емес еді. Жасарал шешесі екеуі күнде су тасиды, жем — шөбін беріп кетеді. Байғұс анасы белі кирелеңдеп, қос шелекті меймілдете көтеріп барады. Күн ыстық, қайтарда ұлын арқалап қайтады.

	Жануар, орнынан тұрысымен ақсаңдай басып көк атқа барды. Екеуі айқасқан қалпы ұзақ қасынысты.

	...Міне, тағы да көк ат екеуі танымас жерде қатар байлаулы тұр. Төңіректі қараңғылық жайлады. Иелері тысқа шығатын көрінбейді.

	— Дұрыс болған екен, сары түйені табынға әкегенің, — деді маңғаз сөйлейтін Камал түйеші. — Екі жыл айтып жүріп, зорға әкелдірдім — ау.

	— Қу қойдан шығуға мұрша жоқ, әйтпесе көкейде жүрген нәрсе ғой.

	Дастархан жайылып, шай келді.

	— Баяғыда, — деп бастады шал, — Молықбай қобызшы сары түйесімен Лепсіден Тасөткелге барып, қайтадан Ақсуды жағалап отырып Балқашқа Құрақсудың төңірегіне келеді екен. Екі орта шамамен 60 — 65 шақырымдай, барып қайтқаны 120 — 130 — дай болады. Сондай аралықты бір күнде басып өткен түйе — нағыз желмая ғой. — Нұры тайған көзіне от пайда боп, «бу — булап» желтоқсанда кұтыратын өзінің бураларындай желпініп апты. — Сенің сары түйең — соның тұқымы. Тұқымы тұздай құрыған шығар деп ойлаушы едім жануардың. Түйені мал деп білмейтін сіздердің шаруашылықта мұның соқа басы сопиып қайдан, қалай шыққанына қайранмын.

	Сөзге сараңдау Әбірәйім тыңдағаны болмаса, өз тарапынан желпінген шалдың тақымына су бүркіп, түйе туралы әңгімені гөйіте түспеді.

	Дастархан жиналды. Бұлар көліктерін жайғауға сыртқа беттеді.

	Таңертеңінде бұйрат — бұйрат қызыл құмды бетке алып, түйе жетелеген екі салт атты табынға қарай кетіп бара жатты.

	Жануарлар топтанып жайылмай, тым — тырақай пышыраған. Үйдей — үйдей маялар бейғам қалпы, болар — болмас жыбырлап қозғалады. Топтанған шоғырдың ішінен бір — екі әппақ аруаналар қылаңытты. Олардан оқшауырақ маңда сықпыты ерекше қызыл нар көрінді. Жалғыз өркешінің өзіне ие бола алмаған ба, онысы қисайып құлап қалыпты.

	— Біздің өңірдегі бірінші әрі соңғы тұяқ. — Қамшысымен нарды нұсқады. — Ботасынан алақаныма салып бағып едім, құдай атқанда бұлар түйеге шөкпейді екен. Қыста қаңтарда көзі шатынап, шудасы көк моразға малынып, әй селкілдеп кеп жынданады. Жыны буып құтырғанда қызыл өңеші әукесіне дейін салбырап түсіп кетеді. Өкпесін көріктей етіп, өңешін ішіне тартып алады. Бірақ бәрібір бос әурешілік, көбігі көпірген езуінен қызарып кеспелтек бәле қайта қылтия көрінеді. Көп ұзамай ырыққа бағынбаған қалпы сала құлаш боп салбырайды да жүреді.

	— Бұл жануарды қайдан таптыңыз? — Сөзге шорқақ Әбірәйімнің өзін жаңағы әңгіме қызықтырса керек, көкейіне келген сауалын ірікпеді.

	— Үлкен ұлым Күртінің баласын алып еді. Ол жақта түйе көп екен. Осыны бота кезінде жерсінуі тез ғой деп әкеліп ем. Жеткенімізше қып — қызыл машақат болды.

	Әңгімелесе аяңдап, екі өркешінің әрқайсысы он жасар баладай, тізесін қаққан шудасы мөлідей қара бураның қасына таянды. Ол маңғаздықпен мойынын бұрып қарады. Онша жақамағандай сағызша созылған ернін шүйірді. Бұларға қарай бір — екі адым изең — изең басып жүрді.

	— Әй, әй! О, шелегің түскір!

	Иесінің қаһарынан ығады екен, сап тыйылды.

	— Осы бураның қасына жіберелік, келеге түскеннен кейін келесі жылы аласың.

	Әбірәйім аттың үстінде тұрып, сары түйенің ноқтасын сыпырды.

	— Бар, жануар. — Бураға қарай айдады. Сол екен, қаба шудалы да маңғаз басып қасына таянды.

	— Жүр, енді кете берелік. Әйтеуір қайырып ұстап қалса жарады. — Түйеші атын тебініп, ілгері озды. Әбірәйім да ілесті.

	Көз байлана атының ақ сабыны ақтарыла, қыстауға жетті. Жануардың мына жол күшіне тиіп, қиналғанын байқап, таң асырып тастады. Таңертең ертемен тұрып сыртқа шыққан, міне қызық, сары түйе көк аттың қасында тұр. Басын шайқады, есіл еңбегінің текке төгілгенін ұғынды.

	Содан кейін бұл шаруаға аса ден қойған жоқ.

	Сөйтіп, сары түйе бір боталамай — ақ кетіп барады. Жануар, мініп алсаң әлдебір жарбай түйедей бакырып — шакырып, ерқаштылық танытып мазаңды алмайды. Жайқалып салады да отырады, салады да отырады.

	Кеңес өкіметі орнап жатқанда түйеге пулемет артып ап соғысқанды кинодан көріп еді, сол есіне сап ете түсті. Ізінше:

	— Әйе, орыстар мен қазақтар соғысса, қайсысы жеңеді? — деді балалық аңғырттықпен.

	— Әрине, қазақтар, — деді әкесі мүдірместен, ұлының сәби көңілі жасып қалмасын дегені болса керек.

	Керзі етігінің қонышына түкірді де, темекінің тұқылын соған басып сөндірді. Абайламаса өрт шығарып алулары мүмкін, күз — қиын. Бағана шай қайнатып ішпегендері де сол.

	— Бауыржан атаң сияқты алғыр да қайсар болсаң, құдай өзі қолдайды. — Әлгіндегі үзіліп қалған әңгімесін қайта жалғады. — Ол жаңбырша жауып тұрған оққа көлденеңдеп атпен шапқан кезде, бойына бір де оқ дарымайды. Оққағары бар. Тәңірдің өзі сеп боп тұр.

	— Алпамыс батыр сияқты ғой, оқ өтпейтін.

	— Иә. Баяғыда қазақ даласында күнәға ұшыраған адамды жүйрік атқа мінгізіп, сұр мергеннің алдынан көлденеңдеп шаптырады екен. Сонда садақшы мүлт кетпей атып түсірсе, айыбының ақиқатқа айналғаны — өледі. Оқ қияс кетіп тірі қалса, «жаны сауға» деп, айыбын кешіп, со бетінде еркіндікке жіберген. Ол бірақ жалғыз жебе, ал Бауыржанға мың, миллион қорғасын түйіршіктері борады. Әйткенмен, ешқайсысы бойына дарымады. Себебі Бәукең Отан үшін жанын жалдап, ақ ниеттің ақжолтайшысы болып жүр.

	Ұйықтап қалған жоқсың ба — ей? — деп, ұлының бетіне үңілді.

	— Жоқ.

	Шынында да, ұйқы қашып кеткен. Алпамыс сияқты оқ өтпейтін, осы заманда өмір сүріп жатқан батыр атаны көргісі келді. Тосыннан сол уақ, қанаттың сусылы естілді. «Тру — тру» деген үні де құлаққа шалынды. Бала тұңғиық көкке тесіле қарады. Қанша ындынын салғанмен, тырналар тізбегін көре алмады.

	— Жарықтық, қыс биыл ерте түсе ме? — деп қалды әкесі. Баласы үндемеді. Ебіден бір баяу жел көтерілді. Салқындық сезіледі.

	— Со — л — а — ай. — Тосыннан тың әңгіме бастарда әйесінің осы сөзді айтатын әдеті. — Мысалы, қара жолдың бойында жолыққан кез келген жылан — күнәһар. Оның әйтеуір бір айыбы бар.

	Қызық басталған әңгіме елітіп, ұйқысы тіпті шайдай ашылды.

	— Жыландар патшалығы сол айыбын жуу үшін әлгі күнәһар жыланды адам аяғы көп жүретін қара жолдың бойына жібереді екен. Белгілі кесіммен. Үш күн десе, үш күн жолдың табанында жатуы тиіс. Адам көзі шалса, өлтіреді. Өлтірмеген пенде Мұхаммед пайғамбардың үмбеті емес.

	— Неге?

	— Бірде Мұхаммед пайғамбарымыз келе жатып, сондай күнәлі айыртілдіге жолығып, өлтірмей, жерден көтеріп алыпты. Тілдесіп, мән — жайға қанғаннан кейін, «Жарайды, мен сенің жаныңды қидым, бар» депті жеңіне кіріп кеткен әлгіге. Сонда жылан «Жоқ, түспеймін» дейді. «Неге?» деп таңданыпты пайғамбарымыз. «Біздің сертіміз сондай, енді мен сені шақпай кетпеймін». «Мә, олай болса, шақ» деп, сұқ саусағын шошайтыпты. Осы кезде жылан дыз еткізіп шағып, жерге түсіпті. Пайғамбарымыз сол заматында қамшымен бір тартып заһарды өлтіріп, үшке бөліп, үш жерге көміпті. Содан былай «Қара жолда кездескен жыланды өлтірмеген пенде менің үмбетім емес» деп айтып, кейінгіге аманат қалдырған екен.

	Міне, балам, қазақтың жүріп өткен жолында талай жылан да кездесті, лаң да кездесті. Сабақты жақсы оқы, сонда ғана Бауыржан сияқты оққағары бар қасиетке ие боласың.

	Тосыннан иттер шабалана жөнелді. Мойнақтың үрісі өзгерді. Әлдеқайдан бөрі ұлыды. Қойшы айқайға басып, қосауыз мылтықты аспанға екі дүркін гүрс — гүрс атты.

	Баланың жүрегі шайлығыңқырап қалды. Оны да біреу айыбын өтеу үшін, қорқаулар жортатын қара жолдың бойына тастап кеткен сияқтанды. Тұла бойы тітіркенді. Қазір келіп ана абалақ, тұщы етіне қанды шеңгелін салатын тәрізденді. Көңілі алабұртып жатқанда тағы да қанаттың сусылы естілді, тағы да «тру — трулар».

	Әкесі біраздан соң қасына қайтып оралды.

	— Жарықтық, биыл қыс ерте түсе ме, қыркүйектің басында — ақ тырналар лек — лек боп кетіп жатыр ғой, — деді күңкілдеп. — Жарайды, ұйықта, алаңдама. Мен қасыңда боламын.

	Сол — ақ екен, көзі жұмыла берді.

	Түні бойы түсінде қайтқан тырналарды көрді. Ертеңінде де тырналар легі тынбады. Бірақ ол келесі жылы осы жолмен соқа басы сопиып, отардың соңынан қара тұяғынан хал кете ілесіп, жалғыз келе жататынын білмепті...

	Арада жылдар өтті. Есейді. Еңбекке араласты.

	Бірде дәлізге шыға келіп еді, жасыл шибарқыттан шапан, ақ киізден қалпақ киген ақ сақалды шал жылы ұшырады. Еріксіз алдыға жылжи беріпті. Жақындағанда өз көзіне өзі сенбей, аңырып тұрып қалды. Кәдімгі ауылдағы — «жас молда» атанған сары шал. Өлік қайдан шықса, сонда жүретін кісіні республикалық жастар мекемесінен көремін деген ой қаперіне келген бе?

	— Ассалаумағалейкүм!

	— Алейкүммассалам!

	Қария бетіне жалтақтап, қарай берді.

	— Танымадыңыз ба? Әбірәйімнің баласымын ғой.

	— Менің құрдасым Әбірәйім ба?

	— Иә.

	— Ой, бәрекелді! Марқұм қатты қалжыңдасушы еді. — Сәл ойланып, бөгелді. — Мұнда бір шаруамен келіп қалдым. Негізі ораза айтқа муфтиге пітір — садақа әкелгенмін, енді қайтып барамын, — деп сыртқа беттеді.

	Жігіт соңында қала берді.

	Ол емпең қағып нөпірге сіңіп кеткенімен, шытырманы мол өткен күндер көкірегінде еріксіз сайрап тұрды.

	...Жетпісінші жылдардың ортасы — тұғын. «Жас молда» ол кезде ауылдағы мектеп — интернаттың ат арбасын айдайтын. Шаруасы — күніне бір рет ырдуанды толтыра дүкеннен нан әкелу. Шабдарының делбесін қағып, анадайдан бала көрсе: «Әй, былай тұр жолдан!» — деп ақыратын ақия. Онысы — алдын ала сақтанғандығы. Әйтпесе, жүгермектер қаумалай қоршап, бақырған — шақырғанына қарамай бір — екі бөлке қара нанды суырып алып қалады. Егер де оларды тұра кеп қуса, қалғанынан да айырылатыны ақиқат. Сондықтан жақсылап бір сыбап ап, жуып кеткенді бишікпен салып жібереді. Әккі балалар кейде қулыққа көшіп: «Ата, құдай жоқ!» — деп айқайласа:

	— Мынау не дейді, ей?! — деп арбасынан еріксіз түсіп, соңдарынан доң лақтырады. Осы кездің өзінде — ақ қалтарыста тұрғандар және бір — екі бөлкені жымқырып кететін.

	Интернаттағы тірлік бір көріністен кейін бір көрініске жалғаса беруші еді.

	... — Роза, Роза! Мамаң келді! — дейді безек қағып кішкене сары қыз.

	Сосын әлгі шақырушы қызбен Роза қатарласа сыртқа шыққанында, ұл — қыздары аралас бір топ бала әлдекімді орталарына қоршап алыпты. Солардың арасынан «әне, Роза!» деген жарқын дауыс та естілді. Ту сыртын беріп тұрған адам бұрылғанда барып, ол шешесін таныды. Ышқына «мама!» деді. Сосын аяғы жерге тимей үкідей ұшты. Ырқына көнбей көзі боталап, кеңсірігі удай ашып сала берді. Зәумен, алды тұманданып, ештеңе көрмеді, әйтеуір ана көкірегіне құлап бара жатқанын аңғарды. Маңдайы мен бетіне ыстық еріннің табы тигенін сезінді.

	Мауқы басылғанмен, шешесінің мойнынан құшағы әзер жазылды. Анасы да жалма — жан сөмкесін ашып, асып алған етін, құрт пен жентін қызына ұстатты.

	Көзін сатып жанында үйіріліп тұрған балаларға да қолына ілінгенін тарата берді, тарата берді.

	— Әй, неғып тұрсыңдар?! — деген зәрлі де зілді әйел даусы ұйыған шуақты сәтті шақ — шәлекей етті. — Кәне, сыныпқа жүріңдер!

	Үнінің қаһарлылығы сынатын көрінбейді. Тайсақтаған бүлдіршіндер өктемдіктен ығып, ыдырай бастады.

	— Сіз кімге келдіңіз? — деді сосын барып бейтаныс адамға көңіл аударып.

	— Амансыз ба! Роза Үсенованың шешесімін.

	— Балаларды жинап алып сәлем — сауқат таратқаныңызды қойыңыз! Бұлар аш емес, күніне үш уақыт тамақ ішеді.

	Кейін есейгенде теледидардан өңкей бала маймылдардың арасына әбжылан кіріп кетіп, олардың біртін — біртін әлгі бәледен жылыстай бой тасалағанын көргені бар. Дәл сондай үрпиген үрейлі бүлдіршіндер жан — жаққа бытырап кетіп бара жатты.

	Қызымен табысқан ананың көңілі екіұдай халде қалды.

	...Шіңкілдек Төрені бүгін не жын ұрғанын қайдам, тәрбиешінің: «Қабырға газетін шығар», — дегеніне қасарысып, құлақ аспады. Өмірі жылылық танытпайтын қатал Қанипа тілін алмағанның басынан сипай қояр ма екен?

	Кешкілік балалар шешініп, жата бастағанда тәрбиеші келді. Әйел болса да өңі сұп — сұр, мейірімнен мақұрым жан — тұғын. Жолындағы алғашқы баланы:

	— Аяқ киіміңді неменеге орнына қоймағансың? — деп, үлкен алтын сақинасымен төбесіне тоңқ еткізді. Әбден запыс болған неме қолы ербең етіп, басын жасқай берді.

	— Әй, Рамазанов, айтқанды неге орындамадың?! Жүр былай!

	Шілтік байғұсты білегінен тартып қап еді, құлауға шақ қалды. Тіл алмай тырмысқанымен, секпіл бетіне үрей жүгіріпті. Дамбалшаң селтиген сарыны желкелеп, киім жинайтын бөлмеге алды да жөнелді.

	Өңгелерінің дымдары шықпай пысып, көрпенің астына домалана сүңгіді. Ат шаптырым бөлменің іші жым — жырт. Әлденеден секемдене жасырынатын тәрізді. Сол сәтте оқыс шар еткен үрейлі үн естілді. Ысылдаған ызбардан құттары қашқан үрпек бас ұлдардың жүректері селк етті. Төренің даусы екенін айтпай — ақ ұғынды. Сәл қозғалса соның кебін киеміз бе деп, бұғына түседі.

	Еңкілдеп жылаған қалпы Төре бөлмеге енді. «Не болды?» деп сұрауға бұлардың дәрмені жоқ, тілдерін тістеген күйі тынды. Оқта — текте төсектің шиқылдағаны, Төренің солығын баса алмай өксігені болмаса, басқадай бейсауат дыбыс білінбейді. Үрейге оранып жатып, ұйықтап кетіпті.

	Таңертеңінде білді, Төренің жауырынына қызған үтікті басып алыпты. Алақандай жері күлдіреп, суы шығып тұр. Бейшара бала жейдесін қорыққанынан терісі сыпырылғанына қарамай киді. Бірақ көзінің аясына ызалы жас лықсып, мелдектей мөлдіреген еді.

	...Көктем шығып, күн жылына бастаған кез. Болмашы уақыт табылса, жапа — тармағай футбол ойнайтын. Доптары да бір керемет: ескі малақайдың ішін жүн — жұрқамен тығындап, сым темірмен шандып тігіп тастайды. Олары тез жыртыла береді. Дегенмен, бір желпініп алғанға жақсы — ақ.

	Маңдайларынан тер шыпылдап, кешкі асқа барар алдындағы сапқа тұра қалды. Жасарал ойынның қызығын айтып, әркімге бір сөйлеп жынына тисе керек, кенет қос құлағынан біреу шап беріп ұстады да, көкке көтерді. Түбі шытыр — шытыр етті. «Тамырлары үзіліп жатқан шығар» деп шошыды. Жаны мұрнының ұшына келіп, бебеулеп барады. Әйткенмен, тез арада жерге түсіре қоятын әлгі әбілет жоқ, төмендетіп барып, қайта аспандатады. Ойнап тұр.

	Баланың бақырған даусы шығып кетті. Сол сәт әлеуетті қол жібере салды. Шалқасынан құлады. Тұра беріп еді, жамбасты ала және бір тепті. Екпетінен түсті.

	Кенжеахмет деген екінші тәрбиешілері бар еді, бұл соның қарулы қолы екенін бағана — ақ аңғарған. Әдеттегісіндей бүгін де көзі шатынап, қызара бөрткен. Ақаңнан тартып алғаны бұрқыраған демінен сезіледі.

	Дуылдаған құлағы жастыққа тигізбей, түні бойы ұйықтай алмады.

	...Ауыздығымен алысып, алып қашқан жылдар біраз межеге әкелсе де, сол күндердің кермек дәмі таңдайынан кетер емес. Интернат — үй — ішін сағынып жүрген сәбилер жүрегіндегі мұңның мекені сияқты болады да тұрады...

	Биттайынан сарайын бітістіре тұтаған нәрсе — зарығу мен сарығы басылмас сартап сағыныш еді. Сағыныш — шарасыздықтан туатын күй. Шарасыз бейшара тек қиялымен ғана насатты шаққа құлаш ұратын.

	Жасаралдың да кішкентай кезінен қауашақтай кеудесін сан қилы асқақ қиялдар кернейтін. Ол арманға ұласатын... Арман демекші, қажытпай, талдырмай әкеле жатқан да бірінші — құдай, екінші — арманы.

	Соңғы кезде байқағаны, дәулеті мен мансабы сай басшылардың балаларында арман болмайды екен. Оларда жатқан бір өктемдік. Енді қайтсін, әкелерінің бойында бес еркектің буы бар. Ылғи топ алдында күпініп сөйлеп, емеурінмен іс тындырып, ісініп — кеуіп жүргенін көреді. Барлығы қоғадай жапырылып, дүние өздігінен келіп жатады.

	Сондықтан әлгілердің қолы бір нәрсеге жетуі үшін алдына мақсат қоймайды. Көңілі қаласа орнынан тұрады да, ниеті ауған нәрсесін еш қиналмай ала салады. Ындыны құласа болды.

	Оларға бәрі әп — сәтте орындалып, кез келген дүние ыңғайына жығыла беретін. Содан кейін, қиял мен арманға берілу — жындының ісі тәрізді.

	Өйткені олар кеңсірігін ащы тозаң кеулеп — түшкіріп, өкпесін аптап ыстық қауып — тұншығып, тілі таңдайына жабысып — шөлдеп, жол азабын шекпеген. Немесе түтеген боран адастырып — ақылын алып, сақылдаған аяз қалшылдатып — жанын қуырып, жапан далада қорқаулардың арасында жалғыз қалып — үрей мен қорқыныш зәреңді үйіретін өткелектің неше қилысын көрмеген. Жаны қарқараға таянып — қыстығып, жат босағада жүрмеген. Сағыну, зарығу сияқты түрлі адами күйзелістерді басынан кешпеген. Тек көргендері — қолпаштау мен айрықша қамқорлық.

	...Жасаралды бүгін де қол жетпес асыл арман тербетіп жүр. Қазіргі арман — тілегі мүлде бөлек. Ол жөнінде әзірше ешкімге тіс жарғысы жоқ...

	1998 жылғы тамыз





Notes


	[←1]

Бей — мырза деген сөз.





[←2]

«Алтын Орда», 2 — кітап, 92 — бет.





