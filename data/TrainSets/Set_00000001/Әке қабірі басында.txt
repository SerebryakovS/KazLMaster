	Әди Шәріпов

	Әке қабірі басында





	Көкек айының жайма-шуақ ашық күндерінің бірі еді. Алматы көшелерінің екі қапталын қуалай өскен ағаштар бүршік атып, жапырақ жая бастаған. Ертерек тұрып, есік алдына серуендеуге шыққан бетім. Көше бойында ерсілі-қарсылы ағылған қала тұрғындары. Үйді айнала бергенімде қарсы алдымнан почта таситын әйел шыға келді. Мені көріп:

	– Сәлеметсіз бе? Сізге екі бірдей хат бар, – деді.

	– Е, жолым болады екен онда, бере қойыңыз, – дедім.

	– Мінекейіңіз, – деп келіншек қолыма қос конвертті ұстата салды.

	– Рақмет, шырағым, – деп көшені бойлап жүріп кеттім.

	Екі хатты ашып көз жүгіртіп келем. Бірі Могилев облысының Костюковичи ауданынан Ұлы Отан соғысы партизандарының кездесуіне шақырған қағазы екен. Екіншісін Белоруссия Республикалық теледидарынан Леванович дейтін жазушы жазыпты: «Жуық арада үш адам Алматыға барамыз, сізді көгілдір экранға түсіреміз, бір жаққа кетіп қалмаңыз». Мен екі хатты да қалтама салдым. Ұлы Отан соғысы жылдары 27 ай бойы жау тылында Белоруссия жерінде басқыншы жаумен күрескен күндерім көз алдыма үйіріле берді. Қайтадан елестеп, қалың ой құшағына кірдім де кеттім.

	Жас кезімдегі қиыншылықты бірге көрген, бір тілім қара нанды бөліп жеген партизан достарыммен кездесу менің көптен бергі арманым еді. Сондықтан көп ойланып жатпай-ақ, үй іші болып ақылдасып, жол жүруге жиналдым.

	Көкек айының жиырмасы күні Москва арқылы Белоруссияға жүріп кеттім. Сол күні кешкі сағат сегіз шамасында Могилев қаласына барып жеттім. Аэропортта тұрып темір жол вокзалына телефон соқ тым. Костюковичиге баратын поезд таңертеңгі сегізде кетіп қалыпты. Мен ертеңгі поезбен жүретін болдым. Таксиге отырып, «Могилев» мейманханасына бардым. Жылы жүзді, ашаңдау келген әйелге жөнімді айтып едім, меймандос адам екен, мені сөзге келместен мейманханаға орналастыра қойғаны. Он алты қабат мейманхананың жоғары қабатындағы кең бөлмеге шамаданымды апарып қойдым да далаға шықтым. Қаланы серуендеп көп жүрдім. Могилев бүтіндей жаңарып кетіпті. Көп қабатты әсем үйлер көз тұндырады. Еңсесін көтеріп, жан-жаққа қа натын кең жайған, бүтіндей жаңарған қаланы таксимен аралап шықтым. Көптеген ірі-ірі өндіріс орындары орналасқан. Іштей қуанышымды жасыра алмай, машина жүргізушіге бұрылып:

	– Қала өзгеріп кеткен екен, – дедім.

	– Соғыс біткен кездегі Могилевті көрсеңіз ғой, ығы-жығы құлап жатқан үйлердің орнын ғана көрген болар едіңіз. Қырық жыл ішінде біздің қаламыз жаңадан салынған қала деуге әбден болады.

	– Сіз осы қалада туып-өстіңіз бе? – дедім.

	– Ұлы Отан соғысы жеңіспен біткенде, мен он жасар бала едім. Біздің тұрған үйімізге жау бомбасы түсіп, жермен-жексен етіп құлатып кеткен. Мен сол үйде туған едім. Қазір үйдің орнына тоғыз қабат үй салынды. Менің әкем соғыстан аман-есен қайтқан соң сарайда тұрдық. Қазір үш бөлмелі үйіміз бар.

	– Әкеңіз тірі болар?

	– Жоқ, ол кісі соғыстан ауыр жараланып қайтқан болатын. Елуінші жылы қайтыс болған. Шешем тірі. Бізбен бірге тұрады.

	Ымырт үйірілді. Қараңғы түсе бастады. Такси мені мейманханаға әкеліп тастады. Өз бөлмеме келіп, ванна қабылдадым да, төсекке жата кеттім. Күні бойы самолетпен ұшып, шаршағанымды енді білдім.

	Ертеңінде ерте тұрып, темір жол вокзалына бардым да, поездың орта тұсындағы бір вагонға барып отырдым. Жолаушы көп емес екен. Менің дәл қарсы алдымдағы орындыққа келіп, екі кісі орналасты. Көп ұзамай поезд жүріп кетті. Қаладан шығып, Днепр өзеніндегі көпірден өттік. Өзіме таныс орман басталды. Жолдың қос қапталын қуалай өскен алуан түрлі ағаштар көз тұндырады. Бір кезде орманның қара қақпасындай зәулім қарағайлар арасына сүңгіп кеттік. Одан әрі шетсіз-шексіз теңіз суындай теңселген орман мұхиты тербеліп жатыр. Күн сәулесі терезеден бірде қиғаштана көрініп, енді бірде күңгірттеніп кетеді. Соғыс кезінде партизандардан сескенген жау жолдың екі қапталындағы жүз метрдей жердің орман ағаштарын отап тастап еді. Қазір осы жерде қайтадан ағаш бой көтеріпті. Олардың арасынан күпшектей-күпшектей ағаш түбірлері кездеседі. Ол баяғы кездегі жау ізі болар деген ой өне бойымды шымыр еткізді. Жол бұралаң, жасыл нудың ішімен бұлтыңдап бірде солға, бірде оңға бұрылып тартып келеді.

	Соғыс кезінде шыбын жанымызды шүберекке түйіп, сан рет осы орманды қалқан етіп, темір жол рельсін бұзған едік. Сондықтан, бұл көк орман маған көркем ғана емес, туып-өскен жерімдей ыстық.

	Ну қарағай күн нұрына бөленіп, маған қуана қарайды, мен де шаттанып, көз алмаймын. Поезд ілгері қарай ұзай түсті. Нұрға малынған орман ағаштары мені қимай қатарласа жарысып келе жатқанға ұқсайды.

	Орман сілемі бірте-бірте жолдан алыстай берді. Үлкен алаң басталды. Күздік егін күн нұрына бөленіп, баяу соққан самал желге теңіздей шайқалып жатыр. Өзіме көптен таныс табиғат сұлулығына емірене қарап

	«Жеңістен кейінгі бейбітшілік жылдары орман да бой көтеріп, қайта туғандай көріктене, әсемдене бастаған екен», – деймін. Терезеге қарайқарай көзім талғандай болды. Мойнымды бұрып, төңірегіме байыптай қарадым. Бір-екі адам жол дорбасын басына жастанып, рақаттанып ұйқтап жатыр. Жол бойы поезд тоқтағанда бірнеше жолаушы отырыпты да, кейбір жолаушылар түсіп қалыпты. Вагон іші тым-тырыс. Поездің бірде тарсылдаған, бірде баяулаған даусы ғана құлағыма келеді.

	Мен бір сәт үнсіз отырдым. Табаныммен жерін басып, суын ішіп, мейірімсіз жаумен айқасып жүрген кезімде, кең пейілді, бауырмал белорус халқы мені өз баласындай көріп, қиыншылық заманда құшағын кең жайып қарсы алушы еді. Жаралы болып, қансырап жатқан кезімде де кеудемнен итермей, бауырына басып, сапқа қайта қосқан осы халықтың мейірімділігін мен өмір бойы есімнен шығармайтынымды сол қиын кездің өзінде ойлаушы едім. Қазір де сол ой есіме түсіп, жүрек сырын қозғап келеді. Мінеки, жеңістен кейінгі жылдары басқа туысқан республикалармен қатар көш түзеп, ілгері қарай қарыштап аяқ басқаны мені қуандырады.

	Бір станцияда поезд тоқтай бергенде, адам дабырлай сөйлеп, есікке қарай жүгірген сыбдыры менің ойымды бөліп жіберді. Көп ұзамай по езд ілгері қарай жүріп кетті. Мен қарсы алдымда үнсіз отырған екі жігітке қарадым. Әдепті жандарға ұқсайды. Біреуі арықтау келген, көгілдір көз, орта бойлы жігіт, ал екіншісі, семізше келген, кең иықты, еңгезердей палуан тұлғалы. Мен олардан көз алмай караймын. Арықтау келген сары жігіттің дене бітімі, көз қарасы, кең маңдайы маған біреуді елестетеді. Бірақ кімге ұқсайтынын таба алмай іштей әуре болдым. Бір мезгілде, менің олардан көз алмай қарап отырғанымды байқап, әлгі жігіт көз жанарын басқа жаққа бұрып әкетті. «Мына кісі маған неге қарай береді? Әлде, танитын бір адамына ұқсатып отыр ма?..» – дегендей, әлсін-әлсін маған қарап та қояды. Олардан жөн сұрағым келіп:

	– Сіздер осы маңайдың адамы боларсыздар? – дедім мен бір кезде.

	– Жоқ, – деп арықтау жігіт қысқа жауап берді.

	– Сіз қайдан келе жатырсыз?

	– Алматыдан келемін, – дедім мен.

	Поезд заулап, ілгері қарай есіп келеді. Мен қарсы алдымда отырған жас жігітті кімге ұқсатарымды білмей далмын. Менің тесіле қарағанымды қолайсыз көрген жігіт күлімсірегендей болды. Дәл осы кезде мен де:

	– Сіздер қай жерден келе жатырсыздар? – деп төтесінен қойып қалдым.

	– Горький облысынан.

	– Қайда бара жатырсыздар?

	– Костюковичи ауданына.

	– Онда туыстарыңыз бар ма?

	– Ешқандай туысымыз жоқ.

	– Серуендеп, жер көруге шыққансыздар ғой, – дедім мен.

	– Біздің әкеміз Ұлы Отан соғысы кезінде Вязьма қаласының маңынан ең соңғы рет хат жазған еді. Содан кейін хабарсыз кетті. Сол кездегі командованиенің жазған хатында, хабар-ошарсыз жоғалды депті. Соғыс жеңіспен біткеннен бастап, шешеміз іздеу салды, ер жеткен соң іздеп жүрміз. Қырық жылдан бері ізіне түсе алмадық. Соғыста қаза болса, қабірін тауып, жатқан жерін көрсек дейміз.

	– Осы маңайға кетіпті деген хабар алып па едіңдер?

	– Жоқ, Костюковичи, Краснополье, Чериков аудандарында партизан отрядтары көп болған деп біреулер айтқан еді. Мүмкін, әкеміз қоршауда қалып, партизанға қосылған болар деген оймен осы аудандардың жергілікті тұрғындарынан сұрау салалық, көрген-білген біреу-міреу табылып қала ма, – деп арықтау жігіт, жүрегіндегі ұялаған ойын жасырмай айтты.

	– Бұл маңда партизан отрядтары көп болғаны рас. Бірақ олар бір жерде қонақтап тұрмаған. Осы аудандармен шектес Смоленск, Брянск облыстарының жерінде де жау әскерлерімен соғысты. Ол жерлерде де көптеген адам қаза болған, – дедім мен.

	– Сіз де партизан болып па едіңіз?

	– Соғыстың алғашқы айларынан бастап, партизан болдым.

	– Мүмкін, сіз кездестірген боларсыз? – екеуі қосарлана сөйлеп, жүздеріне қуаныш нышаны ойнағандай болды.

	– Егер біздің бригадада болса, білуім де ғажап емес, – деп, мен тағы да білетін адамдарымды көз алдыма келтіріп шықтым.

	Аласапыран соғыста жүргенде біз қасымыздағы жолдастардың атыжөнін толық біле бермейтін едік. Оларды «Петя, Вася, Витя...» деп атай беретінбіз. Мен тағы да ойланып, екі жігітке қарай бердім. Осының біреуі Петькаға ұқсай ма деген ой келді. Бірақ, оған да ұқсайтын бет-келбетінде ешқандай белгі таба алмадым. Дәл сол кезде, Петьканың ерлік істері көңіліме орала берді. Екі жігітке, жол қысқарту үшін әңгімелеп бергім келді де:

	– Біздің отрядта Петька деген партизан болды. Ол көп сөйлемейтін, өз айтқанынан қайтпайтын қайсар жігіт еді. Алпамсадай денесіне жау жүректігі сай. Құмырсқадай қаптап келе жатқан жаудан тайсалмайтын. Өте шыдамды жігіт еді. Бірнеше тәулік бойы дәм татпай, аш жүрсе де, қабағын шытпайтын. Оның күй таңдамайтындығы жолдастарын таң қалдыратын.

	– Ол Петьканың фамилиясы есіңізде ме?

	– Есіме түсіре алмай отырмын.

	Екі жігіт жымың еткендей болды. Мен білетін Петяның сақал-мұрты өскен, бет-жүзі қуаң, жағы семген, көзі шүңірейген, өңі әлдеқандай ауыр дерттен жаңа жазылған жанға ұқсайтын еді. «Мына жігіттің көз қарасы, бет сүйегі мен білетін Петяға ұқсай ма, қалай?» – деймін өзімеөзім. Петьканың әкесінің атын, фамилиясын есіме түсіре алмай, ұзақ ойландым. «Андреев, Апанасенко, Афонов, Афанасьев...» деп іштей бірнеше фамилияны айтып шықтым. Петькамен болған кезімді сарапқа салдым. Бір кезде арықтау жігіт қалтасына қолын салып, ақ қағазға оралған газетті қолына алды.

	– Мына газеттегі сурет біздің әкеміздің суреті, қараңызшы, сіздің айтып отырған Петька емес пе? – деді.

	– Көрейін, – деп газеттегі суретті қолыма алдым, ұзақ қарадым. Мына суреттегі адам толықша келген, көз қарасы да көңілді. Шашын маңдайынан қарсы қайырған. Қалтамнан көзілдірігімді алып, тесіле қарай түстім. Бірақ өзім білетін Петькаға ұқсата алар емеспін. «Көзі, кең маңдайы ұқсай ма, қалай?» – деп іштей түйдім.

	– Сіз білетін Петька қызыл әскерге қосылды ма, болмаса?.. – деді арық жігіт көп ойланып қалған маған.

	– Мен білетін Петька 1943 жылы, сентябрь айында Борейка деревнясында жау әскерімен болған айқаста қайшылана атылған пулемет оғы тиіп қайтыс болғанын, оның денесін бес жігіт Велики Бор деревнясының моласына жерлегенімізді айттым. Осы бір қайғылы әуен мені торықтырып жібергендей сезіндім. Соғыс кезіндегі Петькамен кейбір кезде сырласқан жайларды ойлай отырып, соғысқа дейін шофер болдым, майданға кетерде сүйген жарым, екі балам қалды дегені емісеміс есіме түсті. Мен білетін Петька, осылардың әкесі болғай деген игі тілек бүкіл ойымды шырмап алды. «Өзі өмірге құштар, батыр келбетті, маңындағы достарына өте мейірімді еді» деймін екі жігітке. Суретке қарап, маңдайындағы нүктені байқадым. Ау, тұра тұр, Петькамен бірге темір жол бойына келіп, алты-жеті партизан бір шақырымға жуық жолдың рельсін бұзғанымыз ойыма сақ ете қалды. Соның ертеңінде ғой, біз анау алыстап бара жатқан орманның ортасындағы кішілеу деревняның ең шеткі үйіне барып тамақ іштік. Ол жерде көп аялдамай, он бес шақырым жер жүріп, сәл уақыт дем алдық. Сол жерде, мен оған қалжыңдап: «Сенің маңдайыңа мүйіз шығып келе жатқаннан аман ба?» дегенімде ол: «Анадан туғаннан бері маңдайыма біткен мең. Ол менің паспортым іспеттес, сен соны айыра алмай тұрғаннан амансың ба?» — дегені есіме түсті.

	Петька біздің бригадаға таяуда ғана келіп қосылған еді. Автоматшы болатын... Бірақ аз уақыттың ішінде-ақ, батылдығымен көзге түсті. Оның ұмыт бола бастаған бейнесі менің көз алдымда бірте-бірте қайтадан айқындала берді. Мен қасымдағы жас көршілерімді мүлдем ұмытқандай, ұзақ ойға шомдым.

	Иә, естен кетпес кездер еді ғой ол:

	Бір күні бригада командирі Тимофей Михайлович Коротченко барлаудан жаңа ғана оралған Витя деген партизанға:

	– Бөлімшелердің бәріне хабарла. Тезірек тамақтарын ішіп, жорыққа дайындалсын, – деп әмір берді.

	Ымырт жабыла бергенде Коротченко партизандарды сапқа тұрғызып, Павленки станциясының су қоймасын бұзуға баратынымызды айтып, оны күзетіп тұрған солдаттарды дыбыссыз мылтықпен атып түсіруді Витяға тапсырды. Жау күзетшіні көбейткендей жағдайда автоматшылардың шабуылға сақадай сай тұруын, барлаушылар байқай алмаған бекініс болса, оны алудың амалын, су қоймасына қойылатын тол көтерген бұзғыштардың даяр болуын түсіндіріп шықты. Партизандар тобы станцияға үнсіз келіп жетті. Түн ортасы. Аспанды қою бұлт көмкеріп алған. Алдағы барлаушылар станцияны бақылап, бейсауат жүрген жан көре алмадым. Тек бірнеше адам қару-жарақ тиеген поезды жүргізіп жіберді.

	Коротченко орнынан тұрып, шабуылға шығатын мезгіл жеткенін білдірді. Барлаушылар көрген-білгендерін баяндасымен партизандар топтопқа бөлініп ілгері қарай жүрді. Бір тобы вокзалға шабуыл жасайтын болды. Екінші тобы солдаттардың жатақханасына, ал үшінші топ су қоймасына шабуылға шықпақ. Орман жиегіне келгенде Коротченко сәл уақыт өз көзімен тағы бір қарап, Станция басындағы жау адамдары қаннен-қаперсіз жүргеніне көзі жетті. Шабуылға шығуды бұйырды. Партизандар су қоймасына жақындай түсті. Петька да, үнсіз еңбектеп келеді. Оның екі көзі су қоймасының жанында жүрген жау солдаттарына түсті. Екі солдаттың екеуі де жалп етіп, жерге құлап түсті. Бұларға не болды дегендей, су қоймасының оң жағынан біреу жедел басып, сұлап жатқан екеуінің қасына бара бергенде, ол да етпетінен құлады. Су қоймасының арғы жақ түбінде дзот болды деген ойға келген Витя автоматшылардың шабуылға шығуына белгі берді, «Біз бұл жерде дзот барын қалай байқамадық» деген ойға келді де, бірден алға қарай жүгіре жөнелді. Онымен қатарласып, Петька да құстай зымырап келеді. Пулеметтің уілдеген даусына автоматтың жиі-жиі атылған үні қосылып, тұнық түнді қақ жарған ащы дауыс алысқа естіліп жатты.

	Дұшпанның дзотына граната жетер жерге келгенде, Петя белбеуіне ілінген қос гранатаны бар пәрменімен лақтырды. Граната дзоттың оқ атып жатқан өңешіне барып жарылды. Бас көтертпей жатқан пулеметтің қолқасы жыртылғандай болды. Петя асықпай-саспай автоматынан оқ атып жатты. Дәл осы кезде, екінші партизан тобы оң жақ қанаттан шабуылға шықты. Бір кезде, дзоттың көмекейінен пулемет оғы тағы жауа бастады.

	«Жаңа ғана үні өшкен сияқты еді, мынау қайта тірілді ме?» Петя ілгері қарай еңбектей берді. Автоматының шүріппесін босатпай атты. Осы кезде су қоймасының түбіне қойылған тол жарылып, маңайдың бәрі азан-қазан болды. Бір жақсысы су қоймасының бүкіл құрылысы аспанға көтеріліп барып, дзоттың дәл үстіне құлады. Коротченко көгілдір ракета атқызып, партизандарды кейін шегінуге шақырды. Автоматшылар ротасының екі адамы жаралы болған еді. Біреуін жау оғының астынан Петька, екіншісін тағы бір батыр тұлғалы партизан алып шықты. Жатақхана жаққа шабуыл жасап кеткен топтан басқасы орман жиегіне жиналды. Дәрігерлер жаралы адамдарға көмек көрсетіп жатты. Көп ұзамай вокзалдың оң жағынан гүрс-гүрс жарылған ащы дауыс естілді. Вокзалдың электр шамы да өшіп үлгерді. Сол кезде партизандардың бұл тобына дәл бүйірден үсті-үстіне оқ жаудырған пулемет дауысы құлақ тұндырды. Оны көрген Коротченко жаудың ойын түсіне қойды да:

	– Біздің жігіттердің кейін шегінетін жолын үзіп тастамақ. Жендеттер енді-енді есін жиған ғой. Біздің жігіттерге бас көтертпейтін түрі бар. Витя, сен автоматшыларыңды ал да, тез жаудың оң жағынан шабуыл жаса. Біздің жігіттер жау оғының қоршауынан шыққанда, сендерге хабар береміз. Ал, барыңдар, абай болыңдар, – деп бұйрық берді.

	Витя басқарған автоматшылар пулеметшінің оң жақ бүйірінен барып тиісті. Петька қасындағы бір жігіттен қос граната сұрап алып, еңбектеп жау пулеметінің ұясына жақын барып гранатаны қос қолдап лақтырды. Жаңа ғана қолқасынан оқты бұршақтай жаудырып жатқан пулеметтің кеңірдегі үзілді. Жер бауырлап атысып жатқан жігіттер еңкейе жүгіріп, орманға қарай кейін шегініп келеді. Көгілдір ракета атып, Коротченко автоматшыларды шақырды.

	– Алғашқы ракета жібергенде, шегінбей, не ғып найқалып жүрдіңдер? – деді Коротченко олар келіп жеткен кезде.

	– Біз жатақханаға шабуыл жасап бара жатқанда алдымыздан электр шамын беретін двигатель көрінді. Соның бір бұрышына мина қойып жарып кеттік. Енді кейін шегіне бергенде, жау пулеметінің үсті-үстіне оқ жаудырып, алдымызды кесіп тастағаны, – деді ол топты басқарып барған Павлик.

	Ну қарағайдың ішіне кірісімен Коротченко адамдарыңды түгендеп шығыңдар деген әмір берді. Бөлім бастықтары бірінен соң бірі адамдарының бәрі аман-есен қайтқаны жөнінде баяндап жатты.

	Бұл жолғы жаумен бетпе-бет ұрыстың ұйытқысы Петька болды. Ертеңінде Витяның айтуымен сапта тұрған партизандардың алдында оған:

	– Түнгі соғыста ерлік көрсеткен, жуықта ғана партизанға қосылған Петр Иванович Афанасьевқа алғыс айтамын, – деді Коротченко.

	– Совет Одағына қызмет етемін, – деп Петя жауап берді.

	Ворга поселкасының оң жағындағы ну қарағайға аялдаған партизандар, әр ағаштың түбінде автоматтарын құшақтап жатып қалды. Петя түн қатып жүрген жорықтан, түндегі жаумен ұрыстан шаршап-шалдыққанын анық сезінді.

	Сөзге сараң, байсалды Петяның жүрегі өте нәзік, кішіпейіл, бала іспеттес жігіт еді. Өзі туып-өскен ұясын жаудан қорғай алмаған адамда қандай қасиет болады? Өлімнің де өлімі бар емес пе? Біреу қорқып, бас сауғалаймын деп, ошақ басында өледі, біреу қасарысқан дұшпанмен аянбай күресіп айқаста ерлікпен өледі

	Коротченко бастаған топ түні бойы белуардан қар кешіп, таң белгі бере өз қонысына келді. Тыныштық ұзаққа созылмады. Күні-түні жаумен соғыста партизандар бел шешпейтін болды. Қар төсеніп, мұз жастанып жаумен шайқасуды үдете түсті. Осы соғыстардың бірінде қаза болған рота командирінің орнына қоятын кісіні ойластыра келіп:

	– Петр Иванович Афанасьев өте өжет, қиын жағдайда дұрыс шешім қабылдайтын жігіт, – деді Коротченко қасында отырған Бахтинға бұрылып.

	– Кейінгі екі айдың ішінде өзін әбден көрсетті. Бұған мен қосыламын, – деді Бахтин.

	Коротченко Петр Иванович Афанасьевті шақырып, осы шешімді айтты.

	– Сіздер не айтсаңыздар, сол болады. Сенімдеріңізге рақмет, – деді ол. Ақпан айының бас кезі еді. Аспанды торлаған сұрғылт бұлттың аяғы қалың қарға айналды. Түс ауа барлауға кеткен төрт-бес жігіт оралды. Олар бірден штаб орналасқан жертөлеге кірді. Коротченко қолындағы әр жерге нүкте қойылған картаны жанына қойып:

	– Аман-есен келдіңдер ме? Әкелген хабарларыңды айтыңдар, – деді.

	– Клетня, Костюковичи, Ершичи қалалары толған жау бөлімшелері көрінеді. Жергілікті тұрғындардың айтуынша, жазалаушы отрядтардың бөлімдері дейді. Олар шабуылды бүрсігүні бастайды деген хабар алдық. Солдаттардың айтуынша, партизандардың бірін қалдырмай жоямыз деп бөсетін сияқты. Бірнеше танк және зеңбіректері бар. Солдаттары пулеметпен, автоматтармен қаруланған.

	– Кеше маңайдағы деревняларға барғанымда жергілікті адамдар да осыны біліп, алыстағы туған-туыстарына кетуге дайындалып жатыр еді. Сендердің айтқандарыңның бәрі дұрыс болды. Біз оларды осыдан отызқырық шақырымдай жерден қарсы алуға тиістіміз, – деп Коротченко жанындағы картаны қолына алып, үңіле қарады.

	Ымырт жабыла Коротченко барлық батальондардың, роталардың командирлерін жинап, жаудың жазалау отрядын қай жерде қарсы алатынын, қорғаныс шебінің қай жерден басталатынын айтып, әрбіреуінің алдына жеке-жеке міндет қойды. Жиналған командирлердің бәрі де өз ойларын алға салып, бір шешімге келді. Ертеңінде таңертеңгі тамақтарын ішті де, бүкіл бригада тік көтеріліп, жорыққа аттанды. Көрсетілген нысанаға кеш бата жетті. Бригада ол күні Мостицкое деревнясына қонып шықты. Таң бозара бергенде, партизандар өздеріне көрсетілген бекіністерге орналасты. Жазалау отряды күн көтеріле келіп жетті. Зәулім үйеңкінің басында бақылауда отырған партизанның бірі:

	– Жаудың танкісі де, зеңбірегі де көрінбейді. Көпшілігі шанаға мінген. Ішінде жаяу-жалпы келе жатқандары да бар. Машиналары қарға батып жүре алмаған болу керек. Қимылсыз тұр. Жау солдатының қарасы көп. Жолда тұрып қалған машиналардың ар жағынан тағы да топ-топ болып шығып жатыр, – деп хабарлады. Коротченко:

	– Танкілері мен зеңбіректері соңында келе жатуы да мүмкін. Сақ болыңдар, – деді.

	Жау тізбектеліп келе жатты. Партизандар үн шығармай бұғып, қаруларын кезеп даяр отыр. Бір кезде кескілескен бетпе-бет ұрыс басталды. Мұндай шайқаста өз өміріңді ойламайсың. Жер сілкінгендей пулеметтер мен автоматтар айқұш-ұйқыш оқ атып, гүр-гүр етеді. Петяның автоматшылары жаудың дәл өкпе тұсынан келіп тиісті. Жау солдаттары шашылған құмалақтай, әр жерге жата кетіп, Петька ротасының автоматшыларына қарай, қалай болса солай бастарынан асыра атты.

	– Жау саса бастады. Оқтарыңды үнемдеп, көздеп атыңдар, – деп Петя жуан қарағайдың түбінде жатып, қолындағы дүрбісімен жау шабуыл жасаған жақты шолып шықты.

	Артта келе жатқан солдаттарының қарасы көбейе берді. Бір жақсысы танкі мен зеңбірек көрінбейді. Сірә, орман ішінде танкі мен зеңбіректің ес қатпайтынын білген болар. Зеңбіректің де, танкінің де снарядтары өз әскеріне тиіп кете ме деп қорыққан болуы керек. Өйткені, екі жақтың арасы біріне-бірі жақын. Петьканың бөлімі екінші бір топты қарсы алды. Олар өте сақтықпен абайлап келе жатса да, өз адамдарына орын ауыстыртып, жауды кенеттен атпақ болды.

	Партизандар пулеметтері мен автоматтарының дискілерін ауыстырып, үнсіз жатыр. Жазалаушылардың алдындағы жол көрсетуші полицайларды байқаған Петя:

	– Алдымен ана сатқындарды құртыңдар, – деп қасында жатқан бір партизанға сыбыр етті.

	– Оны дыбыссыз мылтықпен атайын, – деді Сергей. Ол өте мерген жігіт, көздеген жерінен тигізеді.

	– Шанада отырған полицайдың бастығы. Оны танитын едім. Оң қолынан көздеп атып, жаралайтын болды, ол атқосшыны сеспей қатыр, – деді Петя.

	Сергей жазалаушы жау отрядына жол көрсетіп келе жатқан полицайлардың бастығын шананың үстіне бірден сылқита салды. Екінші жегілген қос ат кейін қарай жалт берді де, Петькалар жатқан ормандағы шананың ізіне түсіп, шаба жөнелді.

	– Қос аттан айрылып қалмалық, тез екі жігіт жүгіріңдер, – деп Сергей мен тағы бір жігітті жіберді.

	Атылған оқтан орман іші күн күркірегендей гүр-гүр етіп жатты. Жау солдаттары қанатын жайып, ымырт әбден жабылғанша оқ жаудырып бас көтерткен жоқ. Қас қарайғанда күн суыта түсті. Жау әскері арғы беттегі деревняға паналауға топ-топқа бөлініп кейін шегінді.

	Петя штаб орналасқан қалың қарағайға жылжыды. Сергей мен Вася қос ат жегілген полицайдың бастығын штабқа алып келіпті. Оқ дәл оң қолынан тиген екен. Мысықтай бүрісіп отырған полицайдың қасына жақын келіп, Петя:

	– Жолдас командир, мынау полицайлардың бастығы. Оң қолынан әдейі атқыздым. Осыдан үш ай бұрын, мен партизан отрядын іздеп жүріп, ойламаған жерден қолға түсіп мына мырзаның алдына барғам. Бұл маған не істемеді? Жалаңаштап қойып дүре де соққызды, қыстың азынаған аязында суық сарайға да қамады. Есік алдында екі полицай күзетші қойды. Бір жақсысы сарайдың төбесіндегі тесікті байқап қалдым да, әзер дегенде, сол тесіктен түн ортасында қашып шықтым. Артынан білетін біреуден сұрастырсам, мынау адам патша тұсындағы помещиктің баласы екен, – деп Петя полицайға ала көзімен ата қарады.

	Коротченко полиция бастығының шанасына отырды. Жаудан қолға түскен жеті шананың екеуіне азық-түлік тиелген екен. Петька жаудан түсірген олжа тамақты жұртқа таратып беріп жатты. Ашығып қалған партизандар белуардан қар кешіп, жүре тамақтанып келеді. Коротченко аттың басын ұстаған жігітке:

	– Атыңды жеделдетіп айда, күн суытып келеді. Күні бойы айқаста болған адамдар да тезірек жүріп жылынатындай болсын, – деді. Содан соң қасында отырған полиция бастығына бұрылды. – Сен барлық шындықты айтатын боласың. Жазалаушы отряд қандай бағыттан шабуыл жасап келеді?

	– Менің білетінім бір ғана бағыт, басқа жақты білмеймін, – деп міңгірледі полиция бастығы.

	– Өзің білетін бағытта қанша солдат бар?

	– Үш жүздей адам.

	– Танкілері мен зеңбіректері қайда?

	– Танкімен орман ішінде соғыса алмайтын болғандықтан біздің селоға тастап кеткен.

	– Саны қанша?

	– Он шақты.

	– Зеңбіректері қайда?

	– Зеңбіректері келе жатқан, артта болар.

	– Басқа жақтан шабуылға шыққан жауды да білесің. Шыныңды айт.

	– Мен білмеймін, – деп, анау қасарысып отырып алды.

	– Егер айтпасаң, сені мына ағаштардың біріне мойныңнан асып кетеміз.

	– Білмеймін, – деп полицай айғайлап жіберді.

	– Аты-жөніңді айт.

	– Петухов Иван Иванович.

	– Өзің осы селода туып-өстің бе?

	– Туған жерім – осы село. Әкем менің бала кезімде Украинаға көшіп кетіпті. Содан үй ішіммен көшіп келгеніме төрт-бес ай болды.

	– Сені келе салысымен полиция бөлімшесіне бастық етіп тағайындады ма?

	– Үш айдан асып барады.

	– Помещиктің баласы екенсің ғой?

	Петухов үнсіз. Күрең сақалын қырау басып кеткен. Оқ тиген оң қолының жарасын ауырсынып ыңқылдап қояды.

	– Үндемей қалдың ғой. Әкеңнің кім болғанын неге айтпайсың? – деді Коротченко.

	– Қан көп кетіп әлсіреп қалған болуым керек, – деп сөзді басқа жаққа бұрғысы келді.

	– Сен менің сұрауыма жауап бер.

	– Әкем осы жерде помещик болған, – деп, амалсыз мойындады.

	Тимофей Михайлович екі қапталға барлаушылардың кешіккеніне қатты қиналды. Олар қайда жүр? Әлде, жау қолынан қаза болды ма? Екі топты басқарып кеткен жігіттің екеуі де граниттей берік, ер жүрек жігіттер еді. Бірі болмаса, бірі келетін мезгіл әлдеқашан болды. Олардың бәрін жау мерт қылуы мүмкін емес. Кенет жыландай бұралаңдаған орман жолының бір қайырылысынан суыт келе жатқан салт аттылар шыға келді. Оларды көрген Коротченко қуанып кетті.

	Барлаушылар ат тізгінін тартып, аттарынан қарғып түсіп жатыр.

	– Жолдас командир, бүгінгі бізбен қақтығысқандар тек күш сынауға шыққан бөлімше ғана екен. Гитлершілер төрт қапталдан шабуылға шығуға әскерін дайындап жатыпты. Партизандарды төрт бүйірдеп қысып, бірін қалдырмай жоятын болсын деген Гитлердің бұйрығы болыпты. Жаудың күші бізден бірнеше есе артық көрінеді. Бізге жақын жердегі кіші-гірім қалаларда қаптап жүрген фашистер екен. Олар тек жазалаушы отряд қана емес, майданда біздің әскермен шайқасқан тәжірибелі әскери бөлімдері көрінеді. Ертең ерте қалалардан шығып, түске таман шабуылға шықпақ. Біздің сол қалалардағы өзіңіз білетін барлаушылар хабарлады, – деп барлауға барған Николай тез-тез баяндады.

	Николай осы отрядтың көптен бергі сақа барлаушысы. Оның бұл маңайда білмейтін, танымайтын адамы кемде-кем. Өз ісіне өте ұқыпты, көреген жігіт. Аласа бойына қарамай, ол шаршап-шалдығу дегенді білмейді. Коротченко оның бұл қасиеттерін жақсы біледі.

	– Жүрелік. Тезірек қысқы қонысымызға барып, сәл тынығып алайық та, Хотимск қаласы жақтағы орман жиегінде жауды қарсы алатын болайық, – деп Коротченко ат айдаушыға қарады.

	Қос ат орман жолымен ілгері қарай желе жортып келеді. Петя торы атпен қалың қарды кешіп келіп, Коротченко отырған шанаға қатарласты да:

	– Жолдас командир, мына сатқынды менің қолыма беріңіздер, саудасын бітіре салайын, – деді Петуховты көрсетіп.

	– Сен полицай мырза, біздің барлаушы жігіттің айтқанын естідің ғой. Бәрін біліп тұрып, еш нәрсе айтпадың бізге. Фашистерге қызмет істегенің үшін қандай шара қолданатынды білесің ғой. Бағанадан бері гитлершілдердің ойлаған, жауыздығын өзің айтып, аз да болса, кінәңді жуар ма екен деген едім. Сен нағыз сатқын болып шықтың, – деп Коротченко Петуховқа көзін қадады.

	– Бұл жауызды менің қолыма беріңізші, – деп Петя қатарласты.

	– Кешіріңіздер, ендігі жерде сіздерге қызмет етіп, өз күнәмді өз қаныммен ақтайын – деп, Петухов ботадай боздап, шыңғырып жіберді. Бір кезде:

	– Сен жауыз қаншама жазықсыз адамды жауға ұстап бердің? Көптеген коммунистерді, тіпті әуелі кемпір-шал, қатын-бала демей отқа тірідей лақтырып, өртеп жібергеніңді білесің бе? – деп, оны тақымдай түсті.

	– Кешірім жасаңыздар, – деді Петухов жалбарынып.

	– Саған ешқандай кешірім болмақ емес. Жарық дүниедегі тіршілігің қазір бітеді, – деп Петя қаһарына мініп, қолындағы тапаншасын кезепкезеп қойды.

	Петяның айтқаны шындық еді. Әрі бұл сатқынмен тәжікелесіп отыратын уақыт та жоқ. Коротченко Петяның өтінішіне қарсы болған жоқ. Петя Петуховтың денесін жолдан алысырақ апарып, қарға көміп тастады.

	Коротченко бастаған отряд өз қонысына көп аялдамады. Түн ортасында жұртты тұрғызып, жорыққа шықты. Бұлардын бет алысы – Хотимск ауданының солтүстігіндегі қара орман. Петя бастаған автоматшылар ілгері кетті. Олардың алдына қойылған міндет – алдыңғы жақта бөгет қорған жау бөлімдері болса, соны бұзып өтіп негізгі бөлімдерге жол ашу. Көп кешікпей айналасын орман көмкерген ат төбеліндей алаң кезікті. Жол сол алаңның қақ ортасынан кесіп өтеді. Петька орман жиегіне тоқтап, түн қараңғысында алаңның арғы бетіндегі орманның ара-арасына көз жіберді. Ағаш арасынан жанып жатқан отты оның айналасында тұрған адамдардың білемін анық байқады.

	– Бұлар осы жерде түнеп, бізге тосқауыл жасауға қалған жау солдаттары. Аязға шыдамай от жағып жылынып тұрған болды, – деп Петя автоматшыларға сақ болуды ескертті.

	Бұлар жаудың қос қапталынан тиіспек болып, екіге бөлініп, ағаштың ара-арасымен белуарынан қар кешіп жүріп кетті. Петя бастаған бөлім қаннен-қаперсіз тұрған жауға оң жақ бүйірінен келіп тиісті. Алғашқы автомат оғымен-ақ от басындағы солдаттарды бірден жайратып тастады. Бірақ оның арғы жағындағы жау бөлімдері пулеметтен оқ жаудырып, бұлардың аяғын ілгері бастырмады. Петя жауынгерлерінің басын қосып алды да, жаудың екінші бөлігіне шабуыл жасады. Сол кезде бригаданың негізгі бөлімі де келіп жетті.

	Таң алды. Орман үстін бұлыңғыр тұман басты. Маңайдың бәрі қарауытып көрінеді. Коротченко жаумен арпалысып жатқан Петя бөлімін бірінші, екінші батальонға көмекке жіберді. Көмекке барған партизандар бірден ұрысқа кірісті. Тимофей Михайлович:

	– Жау бізді қоршап алуды жоспарлаған болды. Біз дәл осы жерден жаудың қоршауын бұзып шығуға тиіспіз, – деді. – Витя, сен арттағы бөлімшелерді осы жерге алып кел. Жаралы адамдар отырған ат-шананың бірі адасып қалмасын. Кәне, тез!

	Алғы шепте жау солдаттарымен шайқасып жүрген Петя автоматшылары киіп-жарып, олардың шебін бұзып шықты. Екі қапталдан келіп соқтыққан партизандар жау бөлімшесін екі жарып бөліп тастады. Бұлар арттағы бөлімдер жау шебінен өтіп, Хотимск орманына жеткенше жау солдаттарына бас көтертпей, шайқасты. Осы ұрыс болып жатқан орманнан он шақырым жердегі деревняда түнеп жатқан дұшпан бөлімдері қалың қарды кешіп, өз бөлімшесіне көмекке келіп жеткенше, бригадасы жау құрған торды бұзып, ілгері қарай жүріп кетті. Петька бастаған автоматшылар жараланған, оқ тиіп қаза болған партизандарын арқалап, алға кеткен бригада адамдарының ең соңында жаудың екі офицерін, бес солдатын тұтқынға алып, айдап келеді. Фрицтердің көз қарасынан үрей ұшқыны анық байқалады.

	Коротченко түнгі айқасты басқарған офицерден партизандарға шабуыл жасаған бөлімдердің Смоленск, Брянск, Могилев қалаларынан шығып, осы орманды бүтіндей қоршап, партизандарды жою мақсатымен келгенін анықтады. Сөйтіп Витяның кешегі барлау хабары анық болды. Коротченко жаудың көкейіндегі негізгі мақсатын жіті аңдап, қоршаудан шығып үлгергенше іштей қуанып келеді. «Егер біз дер кезінде жау торынан шығып үлгермесек, бізді бүтіндей жойып жібермегенімен, сорымызды әбден қайнатады екен. Оқ-дәрі тапшыланып қалды, үлкен жерден парашютпен қару-жарақ, оқ-дәрі, басқа да керекті заттарды тастатпайды. Жаралы адамдардың көптігі де біздің аяғымызды байлайды. Біз Костюковичи ауданының оңтүстігіндегі қалың орманға барып паналау үшін, Кричев-Унеча темір жолынан өтуге тиіспіз. Бүгін күні бойы бел шешпей жүріп, ымырт жабыла сол орманға жетуге тиіспіз» – деген ойға келді ол.

	Бригада ертеңінде орман жолымен жүріп келіп, күзді күні арнайы дайындалған жертөлелеріне орналасты. Коротченко жан-жаққа барлаушылар құрамын аттандырды. Сол күнгі қалың жауған қардан соқпақ жолдар бітеліп қалды. Коротченко штаб орналасқан жер төленің алдындағы бұтағын кең жайған қарағайдың түбінде, мұздақ шалған мұртын сипалап тұрып, үстеріне жабысқан қарды қағып түсіріп жатқан партизандарға ризашылықпен көз жіберді. «Мұз жамылған меңіреу қарағай арасында жау қамалын бұзған ерлерім, қаншама қиыншылық көрсеңдер де, әлі мұқалмаған екенсіңдер!» деген ой оны жігерлендіре түсті.

	Бір күні Коротченко Петяны шақырып, Краснополье қаласына Унечаға баратын тас жолдағы көпірді бұзуды тапсырды. Ол жердегі өзеннің ені онша жалпақ болмағанымен, екі жиегі шалшық батпақ. Көпірдің ұзындығы жүз елу метрдей. Ерсілі-қарсылы ағылып жатқан жүк тиелген машиналары, жау солдаттары түнде ғана сиректейтін. Көпірдің екі қапталында бекініске айналдырған. Петя өз ротасымен ымырт жабыла жорыққа аттанды. Қараңғыны қармалап түн ортасына дейін дем алмастан тоқтаусыз жүрді. Көп ұзамай олар табан астының былқылдап, саздана бастайтынын байқады. Көштің алдында келе жатқан Петька артындағыларға:

	– Батпаққа жеттік. Байқаңдар, менің ізіммен жүріңдер. Батпаққа батып жазым болып кетпеңдер, – деп соңында өкшелеп келе жатқан жолдасына ескертті, – арттағыларға хабарлаңдар.

	Батпақ баяғыда артта қалған. Орман ішіндегі тастай боп даңғырап жатқан соқпақпен жүріп келеді. Бір кездегі лайсаңда арбаның дөңгелегінен қалған айқұш-ұйқыш іздер көрінеді. Дөңгелектердің іздерінің арасында жал-жал болып қалған батпақ жолағы бөренедей сіресіп жатыр. Мұндай кедір-бұдыры көп жолмен жүру азап шеккендей еді. Бірақ, амал жоқ, басқадай бұл маңда жол жоқ. Болған күнде, ол жолдар деревня-деревняны басып жүреді. Біреу болмаса біреу бұлардың бет алысын біліп қалады.

	Түні бойы бел шешпестен жүрген партзиандар самсаған ағаш арасынан, көмескі аспан аясында қарайған бірдеңенің нобайын көргендей болды. Олар қанатын кең жайып, бірде жүгіріп, бірде еңбектеп жақындай түсті. Үшеуі ілгері қарай еңбектеп келеді. Алдында жазды күні орманшылардың дем алатын жұмыр бөренеден салып, төбесіне тақтайдан шатыр орнатылған жалғыз бөлмелі үйі бар екен. Еденіне құрғақ шөп төселген. Петя сәл ойланып, қалтасындағы осы ауданның картасына қарады.

	– Біз орман шетіне жақындап қалдық. Таң атып, бозамықтанып келеді. Осы жерде аялдап, дем алайық. Алдымызда бес-алты үй хутор бар. Бүгін көпірді барлатып, жау бекіністерін білейік. Қаннен-қаперсіз отырмас. Күзет те күшті болар. Түнгі жүрістен шаршаған боларсыңдар. Бел шешіп дем алыңдар, – деп Петя күзетке тұратындардың кезегін атап-атап айтты да, автоматын жанына қойып жатып қалды.

	Бұлар оянғанда, күн арқан бойы көтеріліп қалған еді. Петя жақын бұлаққа барып, бетін-қолын жуып келді де:

	– Витя, сен қасыңа екі адам алып, көпірді барлауға барасың. Өте сақ болыңдар, байқап жүріңдер. Көпірдің арғы бетіндегі деревняда полицай бөлімшесі бар, – деді.

	Витя тез жиналып қоштасып кетті. Петя зәулім қарағайдың түбінде ойға шомып отыр. Елді айнала қоршаған дүлей жау астан-кестен қылып, бәрін бұзып, өртеп кетті. Маңайдағы деревнялардан сау қалғаны жоқ. Деревня тұрғындарын баспанасынан да, паналайтын жерден де айырды, бала-шағасы, кемпір-шалы өртенген үйінің орнына күрке тігіп, сонда тұрып жатыр. Тіпті, екі деревняны тұрғындарымен қоса өртепті. Бұл не қылған айуандық! Күн сайын ажал құрсауында жүрген Петяның өмірге құштарлығы арта түсті. Петя сол тыныштық өмір мәңгі жеңу үшін бұрқанған жауды жеңуді мақсат етеді. Артта қалған бүлдіршіндей екі ұлының, сүйген жарының аман болуын тілеп, Петя өзі әскерге алынғанда әйелі мен балаларының, туған-туыстарының жылап қоштасқан даусын есіне түсіріп, көз алдына келтірді. Ол: «Менің аман-есен еліме қайтуым белгісіз. Қасарысқан жау оғы тиіп, өліп кеткендей болсам, ана екі ұлым менің жасамаған өмірімді жалғастырар. Солар аман болсын. Фашист әскері қансырауға айналды. Сталинград түбінде біздің әскер фашистердің бір армиясын тұтқынға алды. Жеңіс алыс емес, жау қалтаңдады», – деп ойын түйді.

	Аспан да бұлтсыз. Маңайда қыбыр еткен жан жоқ. Партизандар әр ағаштың түбінде рақаттанып ұйқтап жатыр. Петя басын көтеріп, төңірегіне көз жіберді де, орнынан тұрып, автоматын иығына салып, күзеттегі екі жігіттің жанына барды.

	– Қалай, маңай тыныш па? – деді ол.

	– Тыныш сияқты, олай-бұлай жүрген жан көрінбейді.

	– Барлауға кеткен адамдардың қайта оралатын мезгілі жақындап қалған болар. Екеуің аз да болса мызғып алыңдар.

	– Командирді күзетке қоятын біз кімбіз? Естіген құлақтан ұят, – деп екеуі теріс айнала берді.

	– Бұйрықты орындаңдар, – деп Петя кесіп-пішіп бұйыра айтты.

	Үп еткен леп сезілмейді, ауа тымырсық. Күн дәл төбеге келген мезгіл. Орманның дымқыл әуесі де жылына бастады. Көп ұзамай бұраңдаған соқпақтың бір бұрылысынан сытырлаған дыбыс естілгендей болды. Петя үйеңкінің түбіне жата қалып, автоматын кезей түсіп, көз алмай қарады. Жолдың бұрылысынан күліп келе жатқан Витяның келбетін анық көрді. Петя іштей: «Е, жолымыз болады екен. Витя көңілді ғой, – деп орнынан тұрды.

	– Иә, жігіттер, не хабар әкелдіңдер? Баяндаңдар.

	– Біздің білген хабарымыз жақсылыққа бастауға тиіс. Біз көпірге жақындап, орман шетіндегі зәулім қарағайға шығып, дүрбімен көпірдің екі қапталындағы жау бекінісін, күзетшілердің жүрген-тұрғанын ұзақ уақыт бақыладық. Көпірдің екі жағында да дзот бар. Оны анық көрдік. Шамамен жиырма-отыз солдат күзететін сияқты. Орман сілемі көпірге жақындап барып бітеді екен. Орманның жиегіндегі ағаштарды жалпақтығы жүз метрдей етіп, отап тастапты. Ағаш басынан түсіп, сол маңайды байқап шықтық. Орманда саңырауқұлақ теріп жүрген екі қыз кездесті.

	– Олардың аты-жөнін білесің бе?

	– Біреуі Ася, екіншісі Нина. Ол екі қызды сіз де білесіз. Өткен жолы біз темір жолға шабуыл жасағанда, жол керсетіп бірге барғаны қайда?

	– Е, ана бір екі жас қыз екен ғой, – деп Петя есіне түсірді.

	Витя көпір маңындағы көрген-білгендерін толық айтты. Ася мен Нина ол көпірден талай рет өткен екен, бұлардың көргендерінің бәрін анықтап, айтып бергенін де Петяға баяндады.

	– Ымырт жабыла жүреміз. Сендер тамақтаныңдар да, дем алыңдар, – деп Петя әр ағаштың түбінде бытырап, ұйқтап жатқан адамдарды оятты.

	Партизандар Петяны алқа-қотан қоршай отырды. Әр біреуінің алдына жеке-жеке міндет қойды. Көпірге тол қойып, от жағатын Сергейге жарылғыш заттарын әбден тексеріп шығуды тапсырды. Көпірге от қойысымен кейін шегінуге белгі берілетінін түсіндірді. Арқалап жүрген артық заттары болса, белгілі бір жерге тығып кетуді тапсырды. Тапсырманы орындаған соң жиналатын жеріміз де осы жер деп түсіндірді. Соғыстың аты соғыс, кім білсін, біреу-міреу шашау шыққандай болса, ол жақтан біздің ізімізді іздеп шарқ ұрғанша, осы жерге келетін жолды бағдарлап алыңдар деп, партизандарға түсіндірді.

	– Енді тамақтарыңды ішіп, жолға шығуға дайындалыңдар, – деп Петя қалтасындағы картаны алып, жүретін жолды, орманның бітетін жерін тағы бір байыпты түрде қарап шықты.

	Партизанда жүрген кез, әсіресе, алғашқы жылдары партизандардың қай-қайсысына болмасын ауыр тиді. Қызыл Армияның жеңістерін күн сайын радиодан естіп, партизандардың тынысы кеңіп, денесі жадырап сала беретін.

	Бүгін Петяның да көңілі көтеріңкі. Ол: «Бүгінгі шайқаста да жеңіске жететініміз көңілімде сайрап-ақ тұр. Кім білсін, қарсыласымыз оңай қолға түсетін жау емес. Тапсырманы орындап, мына бүлдіршіндей жас жігіттердің бірін де шығынға ұшыратпай алып шықсам, менің де арманым орындалған болар еді», – деп ойлады.

	Петя етпетінен түсіп қатты ұйқыда жатқан Витяны оятып:

	– Ымырт жабылуға айналды. Жолға шығатын мезгіл жетті. Оят жігіттерді, Тезірек жиналып жүретін болайық.

	– Қазір, – деп Витя жүгіре басып, әр жерде шашылып қатты ұйқыда жатқан жігіттердің бір бөлігін оятып жаны қалмай жүр.

	Витя жиырманың үстіне енді ғана шыққан, уыздай жас. Тапсырма орындауға келгенде ұршықтай үйірілетін пысық, шымыр, ер жүрек жігіт. Оның мұңайып, ренжіп жүргенін көрмейсің. Әр уақытта көңілді, елді де күлдіріп, үлкенмен де, құрбыларымен де қалжыңдасып жүре береді. Рота үш топқа бөлінді. Бір топ көпірдің оң жақ қанатынан, екінші топ сол жақ қанатынан шабуыл жасайтын болды. Ортадан тол қойып, көпірді бұзатын топты Сергей басқарады.

	Петя басқарған бөлімше соқпақ жолға түсіп, түн қараңғысын жамылып жүріп кетті. Суыт жүріспен, олар орман жиегіне шықты.

	Қас қарайысымен ашық аспанды өркеш-өркеш шұбатылған қара бұлт басты. Сіркіреп жаңбыр жауа бастады. Байтақ қалың орман қарауытып, қараңғылыққа бөленді. «Көзге түртсе көрінбейтін қараңғы түн партизандарға жан жолдасындай болады. Жауға жақындай түсуге жақсыақ» деп Петя іштей қуанды. Рота орман жиегін жағалап, көпірдің өкпе тұсына жетті. Ағаш бұтақтарымен астасқан, жер бауырлаған қара бұлт енді нөсерлете құйды. Партизандар көпірге таяқ тастам жерге келгенде Витя орнынан тұрып, қолындағы бір топ гранатаны лақтырып, дзот тың алдыңғы жағындағы тесігін жауып тастағаны басқа партизандардың шабуылға шығуына жол ашты. Жан-жақтан оқ атылып, көпір маңы азан-қазан болды да кетті. Көп ұзамай Сергей басқарған бөлімше көпірдің астыңғы тіреуіне бір қап тол байлап, шнурға от қойды. Көпір діңгегіндегі тол жарылғанда, жер қыртысы дір ете қалды. Көпір ортан белінен опырылып түсті. Осы кезде жау солдаттары кейін шегінуге мәжбүр болды. Қараңғы түнді жамылып, алыстан атып жатты.

	«Қайтыңдар!» деген белгі берілді. Жұрт жалма-жан кейін қайтты.

	Тапсырманы толық орындаған партизандар орман ішіндегі ағаш үйге оралды. Сыртта тұрып Петя адамдарды бір-бірлеп түгендей бастады. Үш кісі жоқ болып шықты.

	– Витя, сен қасыңа екі-үш адам ал да, іздеп кел.

	Витя батпақ кешіп, орман шетіне жете бергенде, ыңқылдаған адам дауысы естілгендей болды. «Жаралы кісінің ыңқылы» деп Витя жөнелді.

	Жараланған Николай екен. Оқ оның сол аяғына тиіпті. Жүре алмайды. Оны көтереміз деп екі жігіт әбден мысы құрып, шаршаған. Витя үстіндегі плащ-палаткасын шешіп, жерге жайды да, төрт кісі төрт бұрышынан көтеріп Николайды алып келіп, үйдің ортасына жатқызды. Дәрігер Николайдың киімін шешіп жарасын байлады.

	Петя бұдан кейін де талай қатерлі де жауапты тапсырмаларды орындап, партизандар арасында аты кеңінен тарап кетті. Несін айтасың, ер жігіт еді ғой ол.

	Поезд алдыға қарай тоқтаусыз зымырап келеді. Менің терең ойға шомғанымды көрген екі жігіт те үнсіз қалыпты. Бір кезде Петяның фамилиясы менің ойыма орала кетті. Афанасьев! Мен енді бағанадан бері бойымды баураған ойды ысырып тастап, екі жігітке бұрылдым.

	– Мен Петькамен бірге болған кездерімді есіме түсірдім. Соғысқа дейін ол кім болып қызмет еткен еді?

	– Шофер болған.

	– Фамилиясын тағы қайталап айтыңыздаршы.

	– Афанасьев Петр Иванович.

	– Ол партия мүшесі ме еді?

	– Иә, қалтасында қызыл билеті болатын. Оны біз анық білеміз.

	– Петька өмірге өте құштар, ер жігіт еді.

	– Сіздің білетін Петькаңыз біздің әкеміз болуы мүмкін, – деп екі жігіттің бетіне қан жүгіріп, күлімсірегендей болды. Бірақ екеуінің де, көз қарастарынан іштей күдіктенген нышан байқалады. Әрине, олардың күдігі маған түсінікті. Әкелерін қырық жыл іздеп, кездейсоқ, кенеттен кездескен адамның Петька деген партизан болды дегеніне сеніп, сол біздің әкеміз деу қиын ғой. Дегенмен маған жылы шыраймен, үлкен үмітпен қараған бет келбеттері әлі өзгерген жоқ сияқты.

	– Жаңағы мен көрген суреттегі әкелеріңнің дәл маңдайында қарайған нүкте бар сияқты ма қалай?

	– Маңдайында бармақтай меңі болатын, – деді екеуі жарыса сөйлеп.

	– Бағанадан бері мен білетін Петьканың аты-жөнін ойлап таптым. Ол да, Петр Иванович Афанасьев болатын. Бірге жүргенде айтқан, сырласқан кездерімді көз алдыма келтірдім. Партизандарда жүргендегі ерлігін де есіме түсірдім, – деп есімдегі оқиғалардың бәр-бәрін екі жігітке бір де бірін қалдырмастан айтып бердім.

	– Сіздің білетін Петька біздің әкеміз, – деп екеуі менің мойнымнан құшақтап, бетімнен сүйіп, қуаныш сезіміне бөленіп, ризалығын білдірді.

	– Аты-жөндеріңді айтыңдаршы, мен оны сұрамаппын ғой.

	– Мен, Павел Петрович Афанасьев, мынау Алексей Петрович Афанасьев,— деп арық жігіт аты-жөнін айтты.

	– Қайда қызмет істейсіздер?

	– Екеуміз де әкеміздің жолын қуып, шофер болып істейміз. Бала кезімізде әкеміз машинаның кабинасына отырғызып көп серуендетуші еді, содан болу керек, машина айдауды жақсы көреміз.

	– Қызметтерің жақсы екен, – дедім де, мен екі жігітке ризалық сезімімді білдірдім.

	– Әкеміздің қабірін таба аламыз ба?

	– Әрине, ол деревня Костюковичиден 35–40 шақырым шамасы болуға тиіс.

	Басында маған сенерін де, сенбесін де білмей аңырып отырған екі жігіттің иланғанына мен де қуандым. Соғыста қаза болған досымның екі ұлын көріп, оның өзін көргендей қуаныш сезімі көңілімді көтеріп тастады.

	Біз ұзын сонар әңгіменің қызығына түсіп, поездың Костюковичи қаласына жеткенін де байқамай қалыппыз.

	– Костюковичиге келдік, – деп вагондағы адамдардың бірсыпырасы есікке қарай ұмтылды.

	Қасымдағы екі жігітке еріп мен де вагонның есігіне қарай жүрдім. Поезд баяу жүріспен келіп, ыңырана түсіп тоқтады. Біз далаға шықтық. Күн шайдай ашық. Күннің көзі бізді ақ пейілімен қарсы алғандай жылы нұрын төгіп тұр. «Бүгін күн жылы екен» деймін өзіме-өзім. Біз вокзалға қарай жүрдік. Алдымыздан көзілдірік киген инабатты жас жігіт қарсы жолықты:

	– Сіз Шәріповсіз бе?

	– Иә, – деп қол беріп амандастым.

	– Мен аудандық партия комитетінің үгіт-насихат бөлімінің меңгерушісімін. Сізді қарсы алуға келдім, – деп, менің қолымдағы шамаданымды алып, вокзалдың оң жақ өңіріндегі жолмен көшеге қарай бастады. Әлгі екі жігітті таныстырдым.

	Вокзал алдында тұрған жеңіл машинаға мініп, мейманханаға қарай асфальт төселген жолмен жүріп келеміз. Әлгі жас жігіт бізге көше бойындағы жалғыз қабат партизан музейін, қалалық универмагты, байланыс үйін, аудандық партия комитетінің кеңсесін, тұрғын үйлерді көрсетіп, таныстырып келеді. Көп ұзамай-ақ жеңіл машина екі қабат үйдің алдына тоқтады.

	– Мейманхана осы үй, – деді бізді қарсы алған жігіт.

	Маған жеке бөлме дайындаған екен. Шамаданымды қойып, есік алдына шығып, аз уақыт болса да, ауа жұтқым келді. Оның үстіне байланыс үйіне барып, Алматыдағы үй ішіме аман-есен жеткенім жөнінде телеграмма бергім келді. Жолдың шетімен келе жаттым. Аласапыран соғыс кезінде бірге соғысқан, қанды көйлек жолдастарымның осында келгендерімен кездесу мен үшін өте бір көңілді шақ болуға тиіс деген ой бойымды баурап, ұзақ үнсіз жүрдім,

	Мейманханаға кірсем кешегі Отан соғысы кезінде бір жағадан бас, бір жеңнен қол шығарып, бір тілім нанды бөліп жеген жолдастарымның бірнешеуі алдымнан шыға келді. Кемероводан Обросимов Василий Николаевич, Витевскіден Коротченко Капиталина Петровна, Смоленскіден Лиховцов Алексей Михайлович, Добровольский Владимир Павлович, оның бізбен бірге партизанда болған әйелі Шура, Белоруссияның Темный орман станциясынан ерлі-зайыпты Набебина Лидия Васильевна, Никитенко Илья Фролович, Москвадан Вол ков Анатолий Афанасьевич, Куйбышевтен Селезнев, тағы да басқа жолдастарым келген екен. Әрине, бұлармен тосыннан кездессем танымай қалуым да ғажап емес. Өйткені олардың бәрі де, мен сияқты жасы біразға келген, бүтіндей өзгеріп кеткен. Тек қана партизан кезіндегі жалған аттарын айтқанда ғана тани кетесің. Олармен жолығып, бірімізді-біріміз құшақтап, у-шу болдық та қалдық. Біздің кездеспегенімізге қырық жыл шамасы мезгіл болған екен. Онан бері қаншама уақыт өтті. Қаншама су ағып кетті. Соғыстың сұрапыл дауылында, күркіреген зеңбірек зілзаласында, оқ пен оттың ішінде өткен қайран біздің жастық шақ! Соғысқа аттанған жүздеген мың жігіттер бүлдіршіндей жайнаған жас еді-ау. Олардың көбі сол мәңгі жас қалпында қара жердің астында қалды. Қан майданда қыршынынан қиылды. Иә, тірі қалған біздер оларды еш уақытта да ұмытпақ емеспіз. Міне, біз тірі қалғандар бүгін кездесіп тұрмыз. Екі мыңнан астам партизан Қызыл әскерге қосылған едік, солардан қазір жер басып, тірі жүргені не бәрі 70–80 ғана адам екен. Тірі жүрген біздер, оларды өмір бойы ұмытуға тиіс емеспіз,

	Жол соқты болып, шаршап келсек те, түні бойы партизан кезіміздегі көрген азабымызды, жаумен бетпе-бет шайқасқан кездерімізді, кейінгі жылдары бастан өткерген оқиғаларды еске алып, жақсының жақсылығын, ердің ерлігін, аузынан суы құрып суреттеп жатқан жұртты көрсеңіз көңілің толып, жолдастарыңа дән риза боласың. Біздің әңгімеміздің көбі жау дзотының оқ боратқан өңешін өз кеудесімен жауып, Отан үшін құрбан болған батыр жандарды, фашистердің алыс тылында ғажайып жанқиярлық ерлік көрсеткен жандарды құрмет тұтып, еске алу болды. Елімізді қорғап қалғандардардың қаһармандығы мен шексіз батырлығын, керек жерінде Отан үшін, Петр Иванович Афанасьев сияқты, өз өмірін қиған ерлігін мақтаныш етіп әңгімеледік. Бейбіт жатқан елімізге кенеттен шабуыл жасаған жат ел әскерінің жергілікті тұрғындарға жасаған айуандығы мен зұлымдығын айтқанда бойымызды ыза мен кек кернеді.

	– Фашист әскері мейірімсіз жауыз жыртқыш еді ғой. Деревня тұрғындарын жанып жатқан отқа тастап, өртегенін де көрдік. Жас бөбек тердің қандай жазығы бар еді. Бір деревняда жиырма шақты бөбектерді шешелерімен сарайға қамап өртегені есіме түссе, менің жүрегім осы күнге дейін найза шанышқандай дір ете қалады, – деп, белорус халқының батыр қызы, партизан-автоматшы, қазір жас жеткіншектерді тәрбиелеп жүрген мектеп мұғалімі Лидия Набебина көзіне іркілген жасын қол орамалымен сүртті де, сөзін жалғастырды, – сол күнгі жас балалардың «Мама» деп шыңғырып жылаған ащы үні құлағыма әлі күнге дейін естіліп тұрғандай сезінемін.

	Лидия осыны айтып, жүрегі қан жұтқан жаралы адамша дір ете түскендей болды. Қабағы жауар күндей түнеріп кетті.

	– Ондай жауыздықтың талайын көрдік қой, – дейді менің жанымда отырған бұрынғы барлаушылар тобының бастығы Алеша анда-санда көзін сүртіп қойып.

	– Таң сызып келеді. Ертең де уақыт бар ғой. Жатып дем алайық, – дедім мен. Жұрт тарай бастады.

	Мен ертерек тұрып, терезеге қарадым. Күн нұрланып көтеріліп келеді. Беті-қолымды жуып, киімімді кидім де, таңертеңгі салқын ауаға шықтым. Мейманхананың алдындағы алақандай алаңды айналып жүрдім. Таңғы шапақ жан-дүниеңді жадыратып, арай шуағын төгіп тұр. Мен соғыста апатқа ұшыраған Петьканы тағы да көз алдыма келтіріп, автоматын иығына асынып, ерсілі-қарсылы жүрген кездерін, жауға қарсы атылған оқтай жүгіріп бара жатқанын, қайтыс болған күнгі, оның рота партизандарын шабуылға шақырғанын, қолындағы автоматын кезеніп, бірнеше жау жендеттерін жер жастандырғанын, атой салып, жау бекінісіне бетпе-бет келген шағын дәл сол кезде оқ тиіп құлап түскенін есіме алдым.

	Бір кезде мейманхананың есігі сықырлай ашылды. Мен жалт қарадым. Афанасьевтің екі ұлы екен. Олар мені көріп, аяқтарын тез басып, қасыма келді.

	– Сіз ерте тұрған екенсіз. Бөлмеңізге барған едік. Есігі жабулы, ар жағынан ешқандай жауап дыбыс болмаған соң, сізді әлі ұйықтап жатқан болар десек, мұнда жүр екенсіз ғой. Таңертеңгі тамақ ішетін мезгіл болды. Жүріңіз, асханаға баралық.

	– Сағат сегіз болыпты, – дедім мен сағатыма қарап.

	Біз тамақ ішіп болысымен аудандық партия комитетінің кеңесіне бардық. Великий Бор деревнясына апаратын машинаны тосып көшенің оң жағындағы шағын алаңдағы орындыққа барып отырдық. Афанасьевтің ұлдары жерге қарап, терең ойға сүңгіп кеткенге ұқсайды. Олардың екі ойлы жағдайда отырғаны көз қарастарынан белгілі болып тұр. Әке қабірін таба аламыз ба, жоқ па? Тым болмаса, жатқан жерін көріп, басымыз ды иіп, тәжім етсек арманымыз болмас еді. Сонау Горький қаласында жүріп, қырық жыл бойы іздеген әкеміздің басына белгі қойып қайтсақ қой шіркін! Мына кісі әкемді жерлеген деревняны, жатқан жерін анық білемін, деп сендіріп отыр. Босқа сандалмасақ жарар еді. Ел-жұртымызға әкеміздің қабірін таптық, басына белгі қойдық деп барсақ, ондағы туғантуыстарымыз, жора-жолдастарымыз да қуанар еді. Деревнядағы өсек-аяң да су сепкендей тыйылар. Үмітіміз орындалар», – дегендей екеуі бірінебірі қарайды. Қалың ойды серпіп тастаған олар орындарынан тұрып, қалталарынан шылым алып тартты. Мен екеуінің отырған-тұрғанын байқап, олардың күдігін сезгендей болдым.

	– Күдіктенбеңіздер, әкелеріңнің қабірін табамыз, – дедім мен.

	– Оныңызға біз сенеміз, – деп екеуі қатарласа жауап берді.

	Екеуінің жүрек дүрсілі маған естіліп тұрғандай сезілді. Бұлардың екі ойлы болып тұрғаны да түсінікті. Жасы елуді еңсерген, арықша келген, жауырыны еңкіш Петяның кіші ұлы Павел Петрович тұнық көзімен самарқау сүзіле қарайды.

	– Машина келді. Жүріңіздер. Осы көшенің бойында тұратын Елисенко Анастасия Максимовнаны ала кетелік. Ол кісі соғыс кезінде сол деревняда тұрып, партизандарды дәрі-дәрмекпен, жара байлайтын аспаптармен қамтамасыз еткен. Петр Ивановичпен бірнеше рет кездескен көрінеді. Оны жақсы білетін сияқты, – деді Костюковичидегі партизан музейінің директоры, запастағы майор Владимир Романович Ламинский.

	– Сіз де бізбен барасыз ба? – дедім.

	– Иә, сіздерге жол көрсететін біреу керек болар, – деп ол жымың етіп, бізге қарады.

	– Әрине, сіздің барғаныңыз біз үшін өте қажет.

	Жеңіл машина оқтай түзу асфальт жолмен ағызып келеді: Жолдың екі қапталы қалың орманмен көмкерілген. Анда-санда теңіз айдынындағы шағын аралдай егін егілген алаң кездеседі. Біріне-бірі іргелес орналасқан деревнялардың үстін басып өтіп, көп ұзамай Белынковичи станциясына жақындап қалдық.

	– Анау, сол жақтағы көрінген соғыс кезінде сіздер бұзған темір жол көпірі, – деп Владимир Романович қолын сілтеп қалды.

	– Е, ол көпір бізге таныс, – дедім мен.

	– Беседь өзені осы, – деді тас жол көпірінен өтіп бара жатқанда.

	Біздің алдымызда төрт-бес күн бұрын, үш тәулік бойы қар араласқан нөсер жаңбыр жауып, Беседь өзенінің суы арнасынан шығып, шабын дыққа жайылып кеткен екен. Қазір өзен сабасына түсіп, шабындық тың арасында иірім-иірім көлшіктер жылтырап көрінеді. Біз Белынковичи станциясының қақ ортасына келіп, оң жаққа қарай бұрылдық. Станциядан шығысымен ну қарағайлы орман басталады. Жыландай ирелеңдеген жолды машинаның табаны жаңбырлы күндері қазып-қазып кеткен. Асфальттағыдай екпін жоқ. Шоқырақтаған машинаның жүрісі өнер емес. Жолдың кейбір жерлерінде, шалшық су жылтырап жатыр. Ол аралдардан машинамыз ыңыранып әзер өтеді. Бір мезгілде көлбеңдеген орман арасынан суырылып жалпақ алаңға шықтық. Жолдың екі жиегіне егілген қара бидай әжептәуір бой көтеріп, самал желмен теңіздей толқып тұр. Егістіктің жан-жағы қоршаулы. Тегінде, мал түспесін дегені болуға тиіс. Деревняға жақындап қалғанымызды осыдан сездім. Алаңнан өтіп, орманға тағы сүңгіп кеттік. Бір мезгілде, ойлы-шұңқырлы жолда машина шоқырақтап тағы бір үлкен алаңға шықты. Жолдың оң жағында қайқиғанқайқиған мүйізді сиырлар жайылып жүр. Алдымызда ығы-жығы деревня үйлері көрінді.

	– Великий Борға ұқсайтын сияқты, – деп мен Ламинскийге қарадым.

	– Сіз ұмытпаған екенсіз. Дәл осы деревня.

	Деревняға жақындаған сайын, машина жүрісін жеделдете түсті. Біз деревняның күншығыс шетіне келгенде, сол жағымыздан зират көрінді.

	– Тоқтаңыз, – дедім машина айдаушыға.

	Бәріміз жапа-тармағай машинадан түстік. Мен маңайды көзбен шолып өттім. Деревняның арғы бетінен қалың орман басталады. Көшенің оң жағы тұрғын үйлер. Сол жағы кереге тақтаймен қоршалған зират. Көшеде қыбыр еткен жан байқалмайды. Тек бір үйдің жанында әлдекім ағаш жарып жатыр. Ұзын көшенің бойы ығы-жығы үйлер. Баяғы соғыс кезіндегі өзіміз білетін үйлерге ұқсайды.

	Ақырын басып зиратқа бардық. Петр Иванович Афанасьевтің қабірі сыртқы қоршаудың ең бұрышында болатын. Сол жерді тез тауып алдық.

	– Мына қабір – Петянің қабірі, – деп екі жігітке қарадым. – Әрине, қабір басында ешқандай жазу жоқ, бірақ осы жерге қойғанымызды жақсы білемін, – дедім.

	Афанасьевтің екі ұлы қабірдің жанында сілейіп тұрып қалды. Қабірден көз айырмайды. Екі жігіт көздерінде іркілген жасты қол орамалымен әлсін-әлсін сүртіп қойып, безгек тиген адамша еріндері дір-дір етеді. Ішбауыры үзіліп кететіндей мүлгіп қалыпты.

	Біз үнсіз тұрмыз. Көшенің арғы бетіндегі бір үйдің есігі сықырлап ашылып, іштен бір әйел шықты. Қорымның арасындағы топталған адамдарды көріп, қолындағы күрегін үйдің іргесіне сүйей салып, ол маңмаң басып, бізге қарай жүрді. Қасымызға жақын келіп, жылы шыраймен амандасты.

	– Сіздер не іздеп жүрсіздер?

	– Афанасьев Петр Ивановичтің қабірін іздеп жүрміз, – деді кіші ұлы Павел Петрович дірілдеген үнмен.

	– Мына алдыңыздағы Петяның қабірі, – деді.

	– Оны сіз қайдан білесіз?

	– Қырық жыл бойы үй ішімізбен, осы қабірді бағып-күтіп жүрміз. Байғұстың бала-шағасы, туған-туысқаны, оның қаза болғанын білмейтін болар. Егер білсе баяғыда біреу-міреу іздеп келер еді, – деп әйел көзіне іркілген жасын көйлегінің жеңімен сүртті.

	Екі жігіт абыржи бастады. Езу тартып, қуаныш сезімін білдіргілері келсе де, ішкі күдік жібермейтін тәрізді. Екеуі де сенер-сенбес күйде қолдарын қусырып, жансыз адамдай серейіп-серейіп тұр. «Бұларды қалай сендіреміз, әлде, Петьканы білетін осы деревняда тағы да біреулер кездеспес пе?» деген ойға келдім. Дел-сал болып тұрғанымызда тағы бір әйел келді. Бізбен асты-үстімізге түсіп амандасты да:

	– Мен осындағы мектептің директорымын. Аудандық партия комитетінен телефон соққан еді. Сізбен кездесуге, мектеп балалары тосып отыр, – деді.

	– Кездесеміз. Мына қабірдің кімдікі екенін, мүмкін, сіз білесіз бе?

	– Білмеймін, менің осы деревняға қызметке келгеніме үш-төрт-ақ жыл болды.

	Мен қабір басында мұңайып тұрған екі жігітке қарадым. Олардың жүзінен иланған нышан сезілер емес. Мектепке барып, оқушылармен кездесіп, бейітке қайта соғуды мақұл көрдім.

	– Жүріңіздер, мектепке баралық, – деп бәріміз жапа-тармағай машинаға мініп жүріп кеттік.

	Мектеп алдындағы алаңға жоғары кластың оқушылары түгел жиналған екен. Олардың ішінде деревня тұрғындары, мектеп мұғалімдері де отыр. Соғыс кезіндегі партизандардың ерлік істерін қысқа-қысқа айттым да, Афанасьев туралы білетінімді, оның екі ұлының әке қабірін іздеп келгенін айтып бердім. Байқаймын, жас жеткіншектердің көздеріне жас іркіліп қалыпты. Әрине, бұлай болуы заңды да. Соғыс кезінде көбінің атаәжелерінің жау қолынан қаза тапқанын біз жақсы білеміз. Мен сөзімді бітірген соң, жоғарғы кластың бір баласы сөйледі.

	– Соғыс кезінде гитлершілер біздің деревняның бір үйін қалдырмай өртеп кеткенін үлкендердің айтуынан біз жақсы білеміз. Менің атам мен әжемді жанған отқа тастап, өртеп жіберіпті. Әкем мен шешем ол кезде жас бала екен. Орманға тығылып, аман қалыпты. Жеріміз жаудан босасымен деревня тұрғындарының өздері салып алған үйлерді көріп тұрсыздар. Партизандардың ерлік істерін бізге баяндап бергеніңізге үлкен рақметімізді айтамыз. Біз, жас жеткіншектер, оқуды жақсы оқып, келешекте Отанымызға адал қызмет етеміз деп, сіздерге уәде береміз, – деп сөзін бітірді.

	Отырған адамдардың ортасынан қолын көтеріп бір әйел бері шығып:

	– Мен бір-екі ауыз сөз айтайын, – деп біз отырған жерге келді.

	– Бағанадан бері мен сізге қарап, біреуге ұқсатып отырмын. Сіз партизан Саша болуыңыз керек. Біз көргенде арық жігіт едіңіз, – деді ол.

	– Иә, мен сол Сашамын.

	Ол менімен құшақтасып амандасып. Мен оны қайдан көрдім деп көп ойландым, бірақ есіме түсіре алмадым. «Босқа ойлап басымды қатырғанша, өзінен сұрайын», – деп, балалар тарқап жатқанда, қасына жақын келіп:

	– Сізді қайдан көрдім деп, есіме түсіре алмай тұрмын, – дедім.

	– Мен соғыстан бір жыл бұрын педтехникумды бітіріп, Белынковичи станциясындағы орта мектепте мұғалім болып қызмет істедім. Сол поселкенің ең шетіндегі бір үйде тұрғанмын. Соғыс басталысымен осы деревнядағы әке-шешемнің үйіне қайтып келгенмін. Бір күні қасыңызда төрт-бес жігіт бар, біздің үйге келдіңіз. Тамақтанып отырғанда сіз маған: «Станцияға қайтыңыз. Бізге станциядағы жаудың аяқ басқанын хабарлап тұрасыз. Пароліңіз «қарлығаш, ал қосымшасы орман қожасы» – дегеніңізді ұмыттыңыз ба? Тапсырма өте қауіпті болғандықтан ойланып отырып, келіскен едім ғой. Жолығатын уақытымыз әр аптадағы сәрсенбі болатын. Мен сол күннен бастап, станцияға қайтып кеткенмін. Оны сіз жақсы білесіз. Апрель айы болу керек. Сәрсенбі күніне қараған түнде, менің жатқан бөлмемнің терезесін біреу ақырын тықылдатты. Артынша

	«Қораға шық» деген дауысын естідім. «Сен кімсің?» дегенімде, парольді анық айтты. Есік алдына шықсам, екі-үш партизан тұр екен. Біреуі Витя деген жас жігіт. Алғаш көрген кісіме сенімсіз көзбен қарадым да, парольді анық айтып тұрған соң, мен оларға сендім.

	– Тапсырмаларыңды айта беріңдер. Далада ұзақ тұруға болмайды. Осыдан үш көше жердегі бұрынғы мүгедек қарттардың жатақханасында гитлершілердің бір ротасы тұрады, – дедім.

	Витяменіңқұлағымасыбырлап:«Беседьөзеніндегітеміржолкөпіріндегі бекіністерді, күзетші жау солдаттарының санын, мина қойылған жер мен сым тартылған аумақты жеті күннің ішінде біліп бересің», – деп тапсырма берді де, олар үйдің жанындағы орманға кіріп кетті.

	Жау күзетшілері бірде-бір жергілікті тұрғындарды көпірдің маңайына жолатпайтын. Мен екі тәулік бойы көпірге барудың амалын ойладым. Есіме солдаттардың «яйка, яйка» – деп бүкіл поселкені қыдырып жүретіні түсті. Өзіміздің деревняға барып, бір шелек жұмыртқа алып келдім де, шелегімді көтеріп, тас жолдың көпірінен өтіп, темір жол көпіріне жақындап бардым. Алдымнан ерігіп отырған екі-үш солдат қарсы шықты. Шелек толы жұмыртқаны көріп, олар қуанып қалды. «Яйка, яйка» – деді, көпір басындағы жолдастарына айғайлап. Олар келсін деген болу керек. Менің қолымдағы шелекті көтеріп, өзімді қолтықтап көпірдің оң жақ шетіне шығарды. Біреуі аздап орыс тілін біледі екен. «Сатуға әкелдің бе? Жоқ болмаса, ақшасыз бересің бе?» — деп сұрады. Мен ұрланып, маңайдың бәрін шолып шықтым. Менің көзімнен таса қалған жау бекінісі де, адам саны да болмады. Шелектегі жұмыртқаны алып кеткен екеуүшеуі бос шелекті ұстап, тез оралды. Семізшелеу, жалпақ бет неміс: «Саған беретін бізде ақша жоқ. Тез кейін кет» – деп станция жақты нұсқады. Маған керегінің өзі сол еді. «Қазір келетін поезд жоқ», – деп мені бұрын станция басында көріп жүрген бір-екі солдат темір жол көпірінен өзеннің сол жақ жағалауына шығарып салды.

	Келесі сәрсенбі күні Витяға еріп сіз келдіңіз. Мен көпірде көргенімді сіздерге қағаз бетіне түсіріп, кейбіреуін ауызша айтып түсіндірген едім. Одан соң бірнеше рет сізбен осы деревнядағы әкемнің үйінде жолыққанбыз. Енді есіңізге түскен болар. Атым Флора Петряк.

	– Сенгенде қандай. Сіздің ол кездегі жүзіңізді есіме енді түсірдім. Сіз Петьканы білетін бе едіңіз?

	– Жоқ, ол кісіні көрген емеспін. Бірақ осы деревняның тұрғындарының айтуына қарағанда, оның денесі осы араның қорымына жерленген көрінеді.

	Біздің Флорамен әңгімемізді тыңдап тұрған бір шал:

	– Бейіттің қарсы алдында тұратын Аня жақсы білетін еді. Сонан неге сұрамадыңыздар? – деді.

	– Сұрадық. Бірақ, Афанасьевтің қабірі сол ма, ол емес пе? Күдіктеніп тұрмыз, – деді Павел Петрович.

	Біз машинаға мініп, зиратқа қайта бардық. Машинаның соңынан жаяу-жалпы бір топ адамдар келді. Ішінде Флора бар. Бағанағы бір әйел әлі зираттан кетпей, айналсоқтап жүр. Біз қабірдің басына қайта бардық. Мен сәл ойланып тұрдым да:

	– Мен Петьканың қабірін қазысып, жерлегендердің бірімін. Сендер күдіктенуді қойыңдар. Оның қабірі осы, – деп кесіп-пішіп сендіре айттым. Екі ұлының сенбесіне шарасы болмады. Павел мен Алексей тізерлеп отыра кетті. Үнсіз жатқан қабірді құшақтап: «Біз сіздің ұлыңызбыз, әке сіздің осы жерде жатқаныңызды енді ғана білдік. Шешем байғұс тым болмаса, қабіріңізді көре алмай арманда кетті-ау», деп қабірдің топырағын қос қолдап уыстап жылады. Айнала қоршап тұрған адамдардың сай-сүйегі сырқырады.

	Ең алғаш келген әйел көз жасын көйлегінің жеңімен сүртіп, менен көз алмай қарады да:

	– Сен Саша емессің бе? Көзің соған келеді, – деді.

	– Иә, партизан Саша мен боламын, – дедім.

	Әйел бас салып, мойнымнан құшақтап, бетімнен сүйіп жатып:

	– Есіңде бар ма? Сендер төрт-бес жігіт таң бозында борап тұрған жау оғына қарамастан жер бауырлап, қабір қазып жатқандарыңда қастарыңа келіп, Петьканың қаза болғанын көріп еңіреп жыламап па едім? Мен ол кезде он бесте болатынмын. Енді есіңе түсті ме? Петяның қабірін осы уақытқа дейін ұмытпай жүргеніңе таң қаламын. Мынау сол Петяның қабірі ғой, – деп ол менің сөзімді тағы қостады.

	– Сенің атыңды ұмытып қалыппын, өзің айтып жіберші.

	– Сендер Аня дейтінсіңдер. Менің шын атым Анна Федоровна Мелихова. Соғыс бітісімен осы колхозда жұмыс істедім. Қазір пенсияға шықтым. Алты балам бар: үшеуі ұл, үшеуі қыз.

	Петьканың екі ұлы естерін жинап, қабірдің маңайын жинас тырды. Көгілдір шөпті шым қазып әкеліп сыртын көмкерді. Көрші үйдегі ағаш шеберін шақырып, қабірдің айналасын торлаған шарбақпен қоршатты. Басына уақытша ескерткіш қойды. Аты-жөнін жазды. Павел Петрович бізге:

	– Горькийдегі бір заводқа ескерткіш құйдырып, келесі жылы, ал егер үлгерсек биыл күзде әкеліп орнатамыз, – деді.

	– Әкелеріңнің алдындағы ең соңғы борыштарың ғой. Оларың әбден дұрыс болады, – деді тұрған жұрт.

	– Әкеміздің қабірі табылғандай болса деп, туған жерінің топырағын ала келген едік, – деп Павел мен Алексей орамалға түйілген бір уыс қара топырақты әкесінің қабірінің үстіне септі.

	Петьканың қабірінің басындағы жылау-сықтау, соғыс кезіндегі жаумен шайқас қайта-қайта тамағына тығылып айналып-үйіріліп есіме орала берді. Белорус қызы Флора Петряктің бүгін ғана есіме түсірген Беседь өзеніндегі темір жол көпірінде болған айқас көз алдыма келді. Көкек айының оны шамасы еді. Кеш батып, ымырт жабыла бастаған. Бригаданың радисі Аркадий өз жұмысына өте ұқыпты, оның радио қабылдағышы үзбей жұмыс істейтін. Ол Коротченконың қолына қолмен жазылған бір парақ қағаз ұстатып жатып:

	– Орталық партизан штабынан келген бұйрық, – деді.

	Коротченко тез оқып шығып, батальон командирлерін шақыртып алып, қолындағы шифровканы оқыды. Онда былай делінген екен:

	«Коричев-Унеча темір жолымен Гитлер командованиесі Курск қаласына қарай әскер төгіп жатыр. Ол темір жолдың стратегиялық жағынан маңызы өте үлкен болғандықтан Беседь өзеніндегі темір жол көпірін апрель айының жиырма екісінен қалдырмай бұзуды бұйырамын». Коротченко шифровканы оқып шықты да, сәл ойланып отырды. Сөйтті де: «Бұл шабуылға дайындалуды ақылдасып шешкеніміз жөн болады. Көпірдің маңызы зор болғандықтан, оның бекінісі де күшті болуға тиіс. Ең алдымен Витя Эхлаков бастаған барлаушылар бөлімшесін жіберіп, көпір басындағы жаудың бекінісін анықтап алуымыз керек», – деп, Коротченко сол ауданның топографиялық картасын қолына алып, үңіле қарай түсті де:

	– Темір жолкөпірініңоңтүстігіндеекі-үшшақырымжерде Белынковичи станциясы, солтүстік жағында шамасы бес шақырым жерде Бони разъезі бар екен. Осы жерлерде тұрған жау бөлімдерінің күш-қуатын анықтау да керек. Оған дейін партизан бөлімдерінің адамдарын дайындауға тиіспіз.

	Бір апта өтіп, екінші аптаның алғашқы тәулігінде Витя бастаған барлаушылар келіп жетті. Ол Флораның қағаз бетіне түсіріп берген бекініс жоспарын көрсетіп, Белынковичи станциясында бір батальонға жуық әскер тұрғанын, бір бронепоездың станция басында күні-түні даяр тұратынын, Бони разъезінде бір ротаға жуық жау әскері бар екенін баяндады. Сол айдың жиырма бірі күнінің екінші жартысында жорыққа аттанатын болдық. Партизан бөлімдері сол айтылған күні жолға шығып, ертеңінде түс ауа көрсетілген нысанаға жетті. Партизандардың бір бөлімшесі Белынковичи станциясына, екінші бөлігі Бони разъезіне шабуыл жасайтын болды. Станциядағы бронепоезді көпірге жібермеу үшін, жолын бөгеп, темір жолдың рельсін бұзатын адамдар анықталды. Партизандардың негізгі күші көпірдің екі жағынан шабуыл жасаған кезде, Павел Смирнов бастаған мина қоюшылар көпірді бұзуға тиіс болатын.

	Шабуыл түнгі жиырма екіде басталды. Петя бастаған автоматшылар көпірдің сол жақ қанатындағы жау бекінісінің үнін өшіріп, көпірдің үстіне бірінші шықты. Екінші қапталдағы үлкен топтың алдында Никитенконың ротасы жаудың қарсылығын тойтарып, жаудың дзоттарының қолқасын үзді. Партизандардың шабуылына төтеп бере алмай, жау солдаттарының бір бөлімшесі кейін шегінуге мәжбүр болды. Дәл сол кезде, Смирновтың минашылары екі қап толды көпірдің оң жақ тіреуіне байлап, білтеге от жағып үлгерді. Көп ұзамай тасыр-тұсыр жарылған жарылғыш толдың даусы бомба түскендей жер қыртысын дір еткізді. Аспанға ұшып бара жатқан көпірдің қақ жартысы Беседь өзеніне жалп етіп құлады. Партизандардың кейін шегінуіне белгі берілді. Орман жиегіне жиналған партизандардың ішінде бірнеше адамның оқ тиіп қаза болғаны, жараланғаны белгілі болды. Бір тәуірі, олардың бәрін де, қасындағы жолдастары жау қолына тастамай алып шығыпты.

	Бекіністе жатқан қасарысқан жауды тойтару бізге де оңайға соқпады, тапсырма орындалды. Жаудың жүкі таситын поезінің жиырма жеті тәулік бойы жүрісі үзілгені әлі есімде.

	Осы оймен отырғанымда, Костюковичиге қалай жеткенімізді байқамай да қалыппын.

	Кешке аудандық клубта қала тұрғындарымен кездесу басталды. Жиналған жұрт бізді қол шапалақтап, жылы жүзбен қарсы алды. Жиналыста 2-батальонның командирі Боровичев, 3-батальонның коман дирі Добровольский, олардан кейін мен сөйледім. Ұлы Отан соғысы кезіндегі партизандардың қиямет-қиын жағдайдағы ерліктерін баяндадық. Жиналыс соңынан қала жастары дайындаған концерт болды.

	Кездесу бітісімен біз мейманханаға келдік. Күндізгі ұзақ жүрістен, алыс жолдан шаршап қалыппын. Төсек салып, жатуға ыңғайлана бергенімде есікті тықылдатқан дыбыс естілді.

	– Кіріңіздер, – дедім.

	Петяның екі ұлы, Павел мен Алексей кіріп келді. Олардың жүзінде қуаныш ізі бар. Павел күлімдей сөйлеп:

	– Сізге үлкен рақмет. Әкеміздің досы – сізбен кездейсоқ кездесіп, әкеміздің тағдырын білдік, қабірін таптық. Осының бәрін туғантуысқандарымызға айтамыз. Біздің адресімізді жазып алыңыз. Сіздің жасыңыз үлкен болса да, хат жазысып хабарласып тұралық. Әкеміздің көзін көрген сізді, кешеден бері әкеміздің өзін көргендей қуандық, – деп екеуі ризалық пиғылын білдірді.

	– Енді шын сендіңдер ме?

	– Шын сенгендігімізді сізге білдірейік деп келдік, – деді екеуі жарыса сөйлеп.

	– Егер мен Петяның адресін білсем, сендерге баяғыда хабарлайтын едім. Соғыс өртінде жүріп бірімізден-біріміз адрес сұрауға да мұршамыз келмеді ғой. Онымыз ағаттық екен, – деп мен Павелге қарадым.

	– Ол кез, әрине, солай ғой, – деді Алексей.

	Әнеукүні поезда келе жатқанда, саған көз алмай қарағаным да сенің өңің, мен білетін бір адамға ұқсайтынын байқадым да, көп ойланып, Петяға ұқсайтыныңды көріп, іштей қуанған едім. Қазір де саған қарап Петяны көргендей болып отырмын. Біздің қазақтар артында өмірін жалғастыратын ұлдары қалса, өлген адам тіріледі дейді. Петьканың сегіз немересі бар екен. Олар да оның ұрпағын жалғастырады. Отан соғысында өлгендер ұмытылмайды деген осы болады, – деп Петьканың екі ұлына зор денсаулық тілейтінімді айттым.

	Ертеңінде Белынковичи станциясында жүздеген адам қатысқан митингі болды. Митингіні Костюковичи аудандық партия комитетінің бірінші хатшысы Петр Петрович Мхиунов ашты. Ол Беседь өзеніндегі көпірді бұзуға қатысқан партизандардың аттарын атап, олардың ерлік істерін баяндады. Одан кейін шығып сөйлеген партизандар Селезнев, Набебина, Петр Иванович Афанасьевтің, тағы басқа партизандардың ерлік істерін еске түсірді. Олардан кейін сөз алған мектеп директоры Воронцов, жергілікті совхоздың комсомол комитетінің хатшысы Сарецкий, орта мектептің оқушысы Наташа Масальская Ұлы Отан соғысында ерлік көрсеткен партизандардың қаһармандық ісіне ризашылығын білдірді. Біз еңбек майданында, білім алу жолында әкелер ісін ілгері жалғастырамыз. Отанымыздың гүлдене беруі үшін жан аямай қызмет етеміз. Алыс жерден кездесуге келгендеріңізге адал жүрегімізден алғысымызды айтамыз десті олар. Біздің арамыздан шығып сөйлеген жолдастар да, жиналған адамдарға ақ пейілмен, адал ниетімен, құшағын жайып қарсы алғаны үшін алғысын айтты.

	Біз Костюковичиге кеш бата қайта оралдық. Павел Петрович пен Алексей Петрович үшеуіміз көшеге серуенге шықтық. Көшені бойлап жүре бердік. Көшенің оң жақ бүйірінде жас қарағай өскен алаңға бұрылдық. Үшеуміз зәулім қарағайдың түбіндегі орындыққа барып отырдық. Екеуі қабаттаса:

	– Ертең елге қайтамыз. Біздің әкеміз жөнінде тағы да білетін әңгімелеріңіз болса, бізге айтып берсеңіз, – деді.

	– Әңгіме көп қой. Оның бәрін айта берсем, таусылмайды. Дегенмен бағана машинада отырғанымда бір оқиға есіме түскен еді. Соны айтып берейін.

	– Айтыңыз, айтыңыз, – екеуі көңілденіп қалды.

	– 1942 жылдың октябрь айы еді. Түс ауып бара жатқан кез. Біздің бригада Задня хуторының күншығысындағы қалың орманда тұрған. Соқпақ жолмен алақандай кішкене алаңның арғы бетінен шоқырақтап шауып келе жатқан екі салт атты көрінді. Петьканың ротасы бригада штабынан он-он бес метр жердегі қарағайдың түбіне орналасқан болатын. Петя мойнына асынған дүрбісін қолына алып, салт аттыларға қарап:

	– Келе жатқандардың біреуі әйелге ұқсайды. Басына қоңыр орамал байлаған, ал екіншісі біздің Заднядағы күзетте тұрғандардың біреуі, — деп Коротченкоға мойнын бұрды.

	Әлгі екеуі штабтың алдына тоқтады. Аттарын ағашқа байлап, келіп, сәлем берді. Шынында да, біреуі әйел болды. Күзеттен келген жігіт:

	– Жолдас командир, мына бір қыз өте тығыз шаруамен сізге келіпті.

	Шаруасын өзі айтады, – деп кейін шегіне берді.

	– Мен Корсико деревнясынан келдім. Атым – Нина, фамилиям – Коровина. Сізге айтатын тығыз хабарым бар, – деді ентігін баса алмай, екі иығынан дем алып.

	Коротченко көпшіліктен алшақтау барып, кесілген ағаштың түбіріне жайланып отырды. Қыздың жүзінде қорқыныштың ізі сайрап тұр. Аязға тоңған адамдай селк-селк етеді.

	– Айта бер, шырағым, – деді ол.

	– Кеше біздің деревнядағы бургомистер Сорокин мен полиция бөлімшесінің бастығы Филимоновты қаладағы неміс коменданты шақырып, Германияға жіберуге елу-алпыс қызды бүрсігүні қалаға әкеліңдер деп бұйрық беріпті. Оны менен басқа бірде-бір жан білмейді. «Ертең түсте клубта жастардың ойын-сауық кеші болады» деп, әр жерге хабарландыру іліпті, Сол кезде қыздарды ұстап, мектеп үйіне қамайтын көрінеді. Мұнысы қыздар ерте біліп қалса, қашып кетеді деген амалы болу керек, – деп Нина көз жасын төгіп жіберді.

	– Мұның бәрін сен қайдан білдің?

	– Маған Борис дейтін жас полицай сыр етіп айтты.

	– Ол сенімді кісі ме? – деп Коротченко Бористің партизан штабының тапсырмасымен жүргенін біле тұра, әдейі сұрады.

	– Сенімді жігіт. Оны біз жақсы білеміз.

	– Ол жерде шамасы қанша полицай бар?

	– Елудей болады.

	– Сенің бізге кеткеніңді біреу-міреу біліп қалған жоқ па?

	– Жоқ, көрші деревнядағы апамның үйіне барамын деп кеттім.

	– Сен қайта бер. Ертең ойын-сауыққа жиналатын болсын, – деп Коротченко көңіліндегі ойын әрі қарай ашпады.

	– Ағатай, бізге қол ұшын беріңіз. Германияға барып, олардың помещиктеріне күң бола алмаймыз.

	– Жарайды, бір амалы табылар.

	– Рақмет, – деді Нина.

	– Бізге кездескеніңді аузыңнан шығарма. Енді аялдама, тез қайт.

	Қызда үрей жоқ, көңілсіз. Көз жанары сөніп бара жатқандай көрінеді. Атына әзер мінді. Коротченко Бахтинді, Петяны, тағы басқа командирлерді жинап, қыздың келген жұмысын айтты. Қыздарды жау торынан босатудың амалын ойлап, Коротченко сәл ойланып-толғанып отырды да:

	– Жүз адамға жау әскерінің киімін кигізіп, деревняға кіргізсек. Реті келсе, қан төкпей полицайларды қоршап алып, қарусыздандырсақ, тұтқыннан босатылған қыздардың бәрін осында ала келген жөн болар. Біздің ішімізде неміс тілін білетін үш адам бар. Поляк жігіті Псарецкий неміс офицері болып барады. Ол неміс тілінде мүлтіксіз сөйлейді. Екеуі тәржімеші болсын. Сіздер осы жоспарға қалай қарайсыздар?

	– Соғысып, босатып алсақ қайтеді? – деді бір жігіт.

	– Соғыстың аты соғыс, бізден де шығын болуы ықтимал. Өз автоматшыларыңмен, Петька, сен де барасың. Полицайлар карсыласқандай болса, атыңдар. Басқасын сол жердегі жағдайға қарап, өздерің шешесіңдер. Кешке таман жорыққа аттаныңдар. Ертең түсте Корсикоға жететін болыңдар, – деп Коротченко кесіп айтты.

	Ымырт жабыла Петька бастаған бөлім жолға шықты. Олар түн қатып жүріп келді де, Корсиконың солтүстігіндегі қалың орманға тоқтады. Түске таман атты-жаяу партизандар Корсикоға жетті. Толып келе жатқан «немісті» көрген полицайлар кеңсенің алдына тез жиналды. Кеңсесінің терезелері шалқасынан ашық. Олардың бәрі сапқа тұрып, «немістерге» бас иіп, «Хайль гитлер!» деп айғай салды. Даладағы «немістерді» көрген Филимонов пен Сорокин қосарланып, есік алдына жүгіріп шықты. Псарецкийге бас иіп, жалынышты жүзбен амандасты. Полицайлардың бәрі қаннен-қаперсіз, мылтықтарын иығына асынып тұр. Псарецкий екі бастыққа жақындай түсіп:

	– Сендер фюрерге адал қызмет істеп жүрген жоқсыңдар, партизандарды қолдайтын көрінесіңдер. Мылтықтарыңды тастаңдар, – деп бұйрық беруі-ақ мұң екен, даяр тұрған партизандар автоматтың шүріппесін басып-басып қалды. Үшеуі де жалп етіп құлап түсті. Оларға үш партизанды жіберіп өлі-тірісін тексертіп алды. Олар сеспей қатыпты.

	– Офицер мырза, біз фюрерге адал қызмет істейміз. Сіздерге сатқындардың біреуі, әдейі жалған хабар берген болар, – деп мырза Псарецкийдің асты-үстіне түсті. Петя оларға ашулы көзімен қарап, мылтықтың дүмімен ұрып, екеуін де екпетінен жығып салды. Белдеріне байлаған алтыатарларын қабынан алып, өздеріне кезеді.

	– Тез тұр да, сапқа бар, қара, бұл сатқындардың Гитлерге табынуын, – деп Петя орысша сөйлеп кетті.

	Саптағы полицайлар, бұлардың неміс емес, партизандар екенін сонда ғана білді. Болаттай темір торға түскен сатқындарда зәре жоқ. Үрейі ұшып, жүректері дір ете қалды. Ұнжұрғасы түсіп, жерге қарай береді. Он жігіт деревняның екі шетіне қойған күзетшілерді айдап әкелді. Олар да қарусыз, сапқа тұрды. Мектептің үлкен бөлмесіне қамалған қыздарды күзеткен жалғыз полицай өз еркімен мылтығын тастап, саптың шетіне сүмірейіп келіп тұрды. Қыздарды қамаған бөлменің терезесінде темір тор, есігіне жұдырықтай қара құлып салынған. Петя бірнеше партизанды ертіп барды да, есіктегі қара құлыпты сындырып, қыздарды алып шықты. Олар әлі де қайғыға толы жүректерін баса алмай, кімнің қолына түскендерін айыра алмай тұр. Топтың ішінен дара шыққан Нина:

	– Қорықпаңдар, бізді босатқан партизандар, өзіміздің достарымыз, – деп айғайлап жіберді.

	Партизандар полицайлардың жау әскеріне арнайы жинаған азықтүліктерін, олардың мылтықтарын, оқтарын полицайлардың елден тартып алған көліктеріне тиеп, жүріп кетті. Петька сол деревняда аялдап, деревня тұрғындарының тез басқа жаққа кетуін бұйырды. «Біз жау әскері емеспіз» – деп шынын айтты да, өзі орманға қарай шұбап бара жатқан партизандарға қарай шаба жөнелді.

	Күн бата партизандар өз мекеніне оралды.

	Осин, Бахтин, Петя үшеуі полицайлардың бәрін жеке-жеке тексеріп шықты. Деревня қыздарының және Бористың айтуларынша, жиырма бес жас жігітті зорлап полицай еткендері анықталды. Оларды партизанға қалдыратын болды. Қалғандарын ату жазасына бұйырды. Бұрынғы помещиктің балалары ауыр жаза алды.

	Уыздай жас қыздарды Германияға жібермей, жаудың жез тырнағынан босатып әкелген жігіттерді сапқа тұрғызып Коротченко:

	– Адамның қуанатын да, торығатын да кезі болады. Әсіресе, біздің партизандық жағдайда жиі кездеседі. Оны өздерің жақсы білесіңдер. Бүгін біздер үшін өте қуанышты күн. Петя мен Псарецкий бастаған партизандар жас қыздарды жаудың қорлауынан арашалап қалды. Өздері де шығынсыз аман-есен қайтты. Петя мен Псарецкийге, жорыққа қатысқан барлық адамдарға алғыс айтамын, – деді. Сөйтіп партизандар келесі жорыққа дайындалды.

	– Мен осымен әңгімемді тәмәм еттім, – дедім Павел мен Алексейге күле қарап.

	– Қыздар қайда кетті?

	– Қыздар партизан қатарына алынды. Олар қолына қару алып, жаумен соғысты. Олардың кейбіреуі кешегі кездесуге қатынасты.

	Елге қайтатын мезгіл болды. Мен Могилев қаласына баратын автобуспен жолға шықтым. Автобус Краснополье, Чериков, Чаусы қалаларын басып жүреді екен. Автобус Краснопольеде сәл ғана аялдады да, Чериковке баратын асфальт жолға түсті. Қаладан бес-алты шақырым шыққан соң Заводок деревнясына жеттік. Автобус жүргізуші бұйра шашты, кішіпейіл, орта бойлы жас жігіт деревняға кіре берістегі жалғыз үйдің жанына тоқтап:

	– 1943 жылдың жазында, осы жерде, партизандар жаудың жазалаушы отрядымен соғысқан. Сол шайқаста жаудың көптеген солдаттарының көзін жойыпты. Бірнеше партизандар да қаза болған көрінеді. Мына төбенің басына деревня адамдары оларға ескерткіш қойған. Сол шайқасқа сіз де қатынастық деп кеше кездесуге сөйлеген жолдастар айтты емес пе? – деп маған күле ризалық пейілмен қарады.

	– Иә, қатынасқан едім. Мүмкін болса, ескерткішті көрсем қайтеді?

	– Жүріңіз, – деп автобус жүргізуші жас жігіт мені ертіп төбеге шықты. Ескерткіштің жанына барып, жаумен шайқаста қаза болған жолдастарымның ерлігіне бас иіп, тәжім еттім. Жол бойы осы деревняның шыға берісіндегі арпалыс есіме түсіп, көз алдыма келе берді. Көп жайларды ой елегінен өткіздім. Сол кезде көз алдымнан өткен, өзім куәсі болған оқиға мынандай еді. Азынаған қыстың аязы бүйірден бүріп барады. Тамақ та таусылып, жұрт ашыға бастаған. Осы маңда ат жетер жердегі деревнялардың бірін қалдырмай дұшпан әскері өртеп кеткен. Жергілікті адамдар бала-шағасымен орманды паналаған. Олардың да азық-түлігі тапшы болған. Бүгін партизандар ерте тұрды. Петька штаб орналасқан қалың қарағайдың арасындағы жертөлеге кірді. Төр алдында терең ойға батып, үнсіз отырған Коротченко селк етіп, есіктен көрінген Петяға көзін тікті.

	– Бір ротаны маңайдан тамақ іздеуге аттандыру керек, – деді ол Петяға.

	– Менің ротамды жіберіңіз.

	– Өзім де осыны айтайын деп отыр едім. Тезірек жолға жинал.

	– Жақсы, – деп Петя жертөледен тез шықты. Көп ұзамай жүз шамалы партизан аттанып кетті.

	Ходимск қаласына баратын тас жолды торуға бел байлаған. Петя бастаған партизандар қайысқан қалың орманды көктей өтіп, кеш бата үлкен алаңның жиегіне жетті. Сол жерде біраз аялдады.

	– Осы жерде қараңғы түскенше аялдай тұралық, – деп Петя еңгезердей денесімен жуан қарағайдың кесілген түбіріне отыра кетті. Қасындағы адамдар да топ-топ болып, әр қарағайдың түбіне орналасты.

	Петя аштыққа да, алыс жолға жүруге де төзімді жігіт еді. Томағасын алған, сайды қуалай қашып бара жатқан аңды көрген аш бүркіттей қомданып, екі қолын мықынына тіреп, қасындағы жігіттерге елінен майданға аттанар алдында болған бір оқиғаны әңгімелеп бергісі келді. Ол батыр бейнелі денесін қозғап қойып, қасындағы суыққа тоңып отырған адамдарға бұрылып:

	– Отан соғысына дейін өз елімде машина жүргізуші болып қызмет етуші едім. Ерінбей-жалықпай, күні-түні жүк таситын едім. Стахановшы деген атаққа да ие болдым. Бір күні Горький қаласынан үш тонналық машинаға жүк тиеп, түс ауа елге қарай жүріп кеттім. Мен қаладан шыққанымда күн шайдай ашық болатын. Жол шаңы бұрқыраған, тас төселмеген бұрынғы арбамен қатынасатын жол болатын. Қаладан отыз-қырық шақырымдай шыққанымда аспан өңіріне қою қара бұлт үйіріле берді. Алдымен құйындай соққан жел жолдың топырағын аспанға ұшырып, алдымдағы бір қадам жер көрінбей кетті. Көп ұзамай жел бәсеңдеді де, шелекпен құйғандай нөсер жаңбыр құйып берді. Машинаның табаны тайғанақтай берді. Жауынның толастайтын кезі болмады. Үдей түсті. Жартастың құлай аққан өзен суындай сабалап тұр. Ымырт жабыла ыңыранып, әзер жүріп келе жатқан машинаның табаны шұңқырға түсіп, күпшегіне дейін батып кетті. Балшықты илеп, бір жерде тұрып алдық. Артқы екі дөңгелегі де батпаққа батып кетіпті. Машинадан түсіп, күрегімді алдым да, артқы екі дөңгелектің алдын тіреп, жібермей тұрған балшықты алып тастап, қайта машинаға отырдым. Артқы екі дөңгелек орнынан қозғалатын түрі жоқ. Жердің балшығын жүндей түтіп, онан әрмен бата берді. Жауын бір тәулік бойы толастамай жауған еді. Қаладан шыққанда екі-үш сағатта деревняға жетемін деген оймен тамақ алмаған едім. Бір жарым тәулік бойы нәр татпай ашыққаным әлі күнге дейін есімнен шықпайды. Екінші тәулік дегенде жолдан бір-екі шақырым жердегі қостың жанында тұрған трактор көрінді. Қасында екі-үш адам жүр. Мен машинадан түсіп соларға бардым. Трактордың рулінде отырған жігітке:

	– Екі тәулік бойы машинам батпаққа батып, шығара алмай тұрмын.

	Көмектесіп жіберіңдерші, – деп сұрадым.

	– Көмектеселік, бірақ бізге... – деп сөзінің артын айтпады.

	– Әй, сен не айтып тұрсың, бар көмектес, – деп қостан арықша келген бір жігіт шыға келді.

	Тракторшы машинаны сүйреп, бес шақырымдай жерге дейін әкеліп, қиыршық тас төселген жолға шығарып салған. Сөйтіп аман-есен деревняға келгенім бар. Мен бұл әңгімені уақыт өткізу үшін айтып отырмын.

	– Витя, сен қасыңа төрт-бес жігітті ал да, жол бойын барлауға барып кел, – деді де Петя орнынан тұрды. Әңгімеге айналып, денесінің тоңазып қалғанын байқамапты.

	Орманды қалың тұман басты. Орман арасы көзге түрткісіз қараңғы. Аяз үдей түсті. Екі бүйірден қысып барады. Петя қасына екі жігітті алып, орман қойнауынан тасалау жер іздеді. Көп ұзамай белуардан қар кешіп жүріп, қалың қарағайдың арасынан терең сайға тап болды. Сайдың екі сағасы биіктеу жеріне келіп:

	– Қалған жолдастарды осында ертіп әкеліңдер. Осы жерге алау жағып, аз да болса жылыналық, – деп екі жігітті жіберді.

	Сай жиегіне үйілген, қурап тұрған қарағай лезде от алып, лаулай жөнелді. Екі-үш жерден жанған алауды айнала тұрып, қыздырынып жатқан адамдар. Түн ортасына таянған кезде, барлауға кеткен жігіттерді қарсы алуға үш-төрт адамды жіберді. Таңға жуық барлаушылардың бір тобы келді. Олар жол бойында жүріп жатқан жүргіншілердің көрінбейтінін хабарлады. Петя сәл ойланып отырды да:

	– Таң ататын мезгіл жақын. Дұшпан ақымақ емес. Түн қатып жүрмейді. Олардың керуендері Хотимскіден таң бозара жолға шығады. Отты өшіріңдер. Тезірек барып, тас жолдың бергі бетіндегі ұсақ талдың арасына орналасып, тосқауыл жасалық.

	Петя бастаған партизандар екі топқа бөлініп жүріп кетті. Олар келе жол бойына тосқауыл жасап, жата берді. Петя бірнеше адамды қарауылға жіберді.

	– Сендер, дұшпан адамдарын байқасымен бізге хабарлаңдар. Өздерің сол жерде тасаланып жатыңдар. Жаудың кейін шегінгендері болса, шетінен жаһанамға жөнелтіңдер. Түсінікті ме?

	– Түсінікті, – деп Витя мен Сережа бастаған екі топ, жолдың екі жақ сағасына жедел басып жүріп кетті.

	Петя бірнеше адаммен дұшпан келеді-ау деген шет жақта қарды үңгіп, алдыңғы жағына қардан қалқан жасап жатты. Оның екі көзі Хотимск жақтан келетін жолда болды. Автоматының қырау басқан шүріппесін, бүкіл өне бойын зер сала қарап шықты. Қалтасынан қара май басқан шүберекті алып, сүртіп, тазалады. Күн арқан бойы көтерілген мезгіл. Жол бойында әлі қыбырлаған жан көрінбейді. Бір жерде қыбырламай жата берген жандардың астынан қар ызғары өтіп, шыдатпай барады. Бекіністе жатқан Алеша зәре-құты қалмай орнынан атып тұрды да:

	– Жолдас командир, суық шыдатпай барады, – деп безгек ұстаған адамдай екі ерні біріне-бірі тимей дір-дір етеді.

	– Сенен басқамыз жылы үйде жатыр ғой дейсің бе? Бәріміз де сен сияқты тоңып жатырмыз. Тез орныңа бар. Жат. Сорайып тұрғаныңды жау байқап қалса, алдымызда тұрған тапсырманы орындай алмай, бостанбосқа кейін қайтамыз.

	Алеша амалсыздан өз орнына жатты.

	Петка қарамағындағы адамдарға өте мейірімді. Олармен күліп-ойнап жүре береді. Сондықтан оны партизандар жанындай жақсы көреді. Ал жау әскерімен айқаста ол қатал мінезді, қадалған жерінен қан алатын ер командир. Партизандарды қауіпті жерге жібергенде, жау оғынан аман сақтап қалудың амалын ойлайтын адамгершілігі мол адам. Дәл қазір де ол қарамағындағы кісілердің жай-күйін ойлап жатыр. Дұшпанды жеңіп, аман-есен еліне оралу, оның әр уақыттағы ой-арманы еді. Елімізді басып алып, қаны мен сөлін сорғысы келген фашистер оның қас жауы. Сондықтан да ол дұшпан әскерін көрсе, жан-тәнін аямай айқаса кетеді. Өз ротасының адамдарын да батырлыққа, ерлікке, қайсарлыққа баулиды. Алапат соғыс үстінде де әр жауынгердің жай-күйін, соғыс тәсілін өз көзімен көріп, байқап жүреді. Ол Алешаның жан-жағына үрке қарап жатқанын байқап қалды да:

	– Сенің маңайыңа ұрлана қарап жатқаныңды көріп жатырмын. Тоңдым дегенің үрейленген қалпыңды сездірмеудің амалы ғой. Жаудан қорықсаң, өзің жазым боласың. Қарама-қарсы келген жауды жайратып салсаң, ел-жұртың, туған ошағыңды жаудан қорғап қалғаның, ал одан қорқып кейін қалсаң дұшпан оғы сені өлтіреді. Сонда сен арам өлген боласың да шығасың. Қорықпа... – дей бергенде, Хотимск жақтан тас жолмен келе жатқан жау тобы көрінді.

	Петя мойнындағы дүрбісін қолына алып, жіті қарап жатты. Отыз шамалы шанаға қос-қостан ат жеккен солдаттарды шолып өтті. Шанадағы жүктің үстін айқара жауып, арқанмен байлап тастағанға ұқсайды. Аттардың денесін қырау басқанына, аспандап ұшқан буына, суыт жүрісіне қарағанда шанаға тиелген жүк өте қажетті дүниеге ұқсайды. Шана үстінде ат айдаған бір-бір солдат отыр. Аяз соқты болған дұшпан айналасына үрке қарап, мойнына асынған автоматтарын суыққа тоңып, қиюы кеткен қолдарымен сипай берді.

	– Жол жиегіндегі талдың арасында бұғып жатқан партизандар болуы да мүмкін деп, автоматтарын қолына алудың амалын ойлап келе жатқанын көріп жатырсыңдар ма? Ол пәлелердің қипақтауы жаман. Сендер бұғып жата беріңдер. Жауды кенеттен, ойламаған жерде алқымынан аламыз, – деді Петя, қасында жатқан мерген жігітттерге. – Алдыңғы шанаға жегілген аттың тым болмаса біреуінің дәл санынан көздеп ататын болыңдар. Жаралы ат шоңқиып, құлап түседі де, соңындағылардың жолын бөгеп тастайды. Қалғаның ең алдымен шананың соңында бүрсеңдеп келе жатқан дұшпандарды ататын болыңдар.

	Жау керуені жақындап қалды. Партизандар тістеніп, қандарын ішіне тартып, бәрі де Петя «ат» деп белгі бергенше үнсіз жатыр. Жау жүргіншілері жан-жағына ұрлана қарап келеді. Бірақ әлі сезіктенген түрі сезілмейді. Алда келе жатқан қос боз ат жеккен жүкші тосқауылдың шетіне жете бергенде, Петя бастаңдар дегендей ым қақты. Атыс басталып кетті. Дұшпанның бірен-сараны болмаса, қалғандары мойнына асынған автоматтарын қолына алып үлгермей сілесі қатты. Алдыңғы шанада екі ақ боз ат жеккен төрт-бес полицай келеді. Олар жол көрсетуші сатқындар. Мылтық атылысымен, олар ілгері қарай қашып, құтылып кетпек болды. Бірақ, мергендердің бірі бергі шеттегі ақ бозды көздеп атып жіберді. Ат шоңқайып барып, тұмсығымен қарға көміле құлады. Арт жақтағы шаналарға жегілген аттар ерсілі-қарсылы атылған мылтық дауысынан үркіп, ор қояндай аспанға шапшып, ілгері жүрмей тұрып қалды.

	Петя найқалмай тезірек қимылдап шабуылға шығуды бұйырды. Жұрттың бәрі оқ жаудырып ілгері қарай жүгірді. Дұшпан қарсыласып бақты. Оларға да жан беру оңай ма. Бірақ көп ұзамай тірі қалғандары қолдарын көтеріп, тұтқынға түсті. Ең алғаш атылған ақ боз жануар әлі тірі екен. Екі иығынан дем алып, қасына жақындаған адамдардан көмек сұрағандай басын көтере берді. Тұруға шама жоқ. Қансырап қалыпты. Оны бірден бауыздап алдыңғы шанаға тиеді. Ат басын асығыс орманға қарай бұрды. Шанаға тиелген жүкті асығыста тексере де алмаған. Қолға түскен тұтқындарды айдап, бұлар орман жолымен жедел жүріп кетті. Жұрт суық өтіп тоңғанын да ұмытқан сияқты. Аяқтарын сергек басады. Партизандардан бес адам жараланыпты. Оларды алдыңғы бір шанаға жатқызды. Жол үстінде жараларын байлап, көмек көрсетіп жүрген дәрігер Павел Демидович:

	– Екеуі ауыр, үшеуі жеңіл жараланыпты, – деп Петяға баяндады.

	Петя бастаған партизандар суыт жүріп, қалың қарағайдың тасалау жеріне аялдады. Қолға түскен полицайдың бірі соңғы шанаға отыра кеткен еді, оны Витя тонының жағасынан алып аудара салды. Қарды сүзе құлаған ол, бет-ауызын қарға көміп, орнынан кіржиіп әзер тұрды. Оны көрген Петя:

	– Қолға түскен тұтқындардың бәрін мұнда әкеліңдер. Олардан алдымен жауап алайық. Тағдырын содан соң шешетін боламыз, – деді.

	Шанаға тиелген жүктің бәрін зерттеп, қарап шықты. Он шанада ұн, он екі шанада сиырдың еті, ірі-ірі бес шошқаның еті мен кере қарыс сүбе майы бар екен.

	Тұтқынға алынған кісілердің үрейі ұшқан. Бір жапырақ болып сүмірейіп тұр. Шын қысылшаң заман таянғанын енді түсінді. Петя ең алдымен ел-жұртын сатқан, жаудың қолжаулығы болған полицайларға жақындап келді. Ол ашулы көзімен атып, сәл уақыт үндемей тұрды да:

	– Ал, мырзалар, сендерге не жоқ? Еліңді, Отаныңды саттыңдар. Дұшпанның қолжаулығы болып, көмектесеміз деп жүріп, біздің қолы мызға түстіңдер. Сендерге қандай жаза қолдануымыз керек? Халықтың малын жинап, жауға апара жатқан сендер нағыз сатқынсыңдар.

	Үнсіз тұрған полицайларда зәре жоқ. Олар қаз-қатар сапта тұр. Партизандарға тура қарай алмайды. Жерге қарап, мөлиген қалпында тұра берді. Бағанадан бері жаралы партизандардың маңында жүрген бір жігіт Петяның жанына жақындай түсіп:

	– Мына шетте тұрған осы ауданның полиция бөлімінің бастығы. Оның жазасын мен берейін. Маған беріңіз. Менің қарт әке-шешемді, жалғыз қарындасымды осыдан екі ай бұрын дарға асқан. Ол ол ма, осы маңда ғы көптеген адамдардың ажалына қалған. Біразын дұшпанға ұстап берген. Оларды тірідей жерге көмдірген. Бұл нағыз жауыз, – деп кіжініп, іштегі ашуы басылмай, безгек соққандай селк-селк етеді.

	– Бұл жауыздардың тағдырын біз шешпейміз. Коротченконың қолына апарып тапсырамыз. Кімді атады, кімді қалдырады – сол кісі шешеді. Бұлардан майдан штабына қажетті мәлімет алу да ғажап емес. Оны да Коротченконың шешіміне қалдырамыз. Бірақ жол бойы өте сақ болыңдар, бұл оңбағандар қашудан да тайынбайды. Бәрінің де қолдарын артына байлаңдар да, біріне-бірін матап тастаңдар. Алды-артына, екі қапталына үш-үштен автоматшылар жүретін болсын.

	Оққа ұшқан ақ боз аттың етіне тойып алған жұрт көңілді. Орман ішіндегі тың жолмен жүріп келіп, ымырт жабыла орман ішіндегі бір төбенің үстіне тоқтады. Аттар да қалжырай бастағанға ұқсайды. Ат шалдыратын жемі жоқ. Аттарды доғармай, қарағай бұтағына байлады. Ашығып қалған жануарлар қарағай бұтағының тікенек жапырағын жалмай бастады.

	Петька қос торы ат жеккен шанада жатқан жаралы жолдастарының жанына барды. Өзі көңілді. Күлімсірей сөйлеп:

	– Халдарың қалай? Уайымдамаңдар. Әлі жассыңдар. Ертең-ақ жараларың жазылып, сапқа қосыласыңдар. Сендердің қолдарыңнан әлі талай жау жендеттері жазасын алады. Бекем болыңдар. Шыдаңдар. Ымырт жабыла өз мекенімізге жетеміз. Тым ауыр жаралыны Үлкен жерден самолет шақырып елге қайырамыз. Қайта аман қалғандарыңа қуаныңдар, – деді де, Петя жолға шығуға әмір етті.

	Петя кеудесін көріктей керіп, қыстың аязындағы жас қарағайдың иісін ішіне тарта дем алды. Бағанағы айқас кезінде тынысы тарылып, тұншығып бара жатқандай сезінген еді. Жауды жеңіп, қарағай ішіне жеткелі сарайы ашылып, өне бойы тыным тапқандай денесі жеңілденіп қалғанға ұқсайды. Петяның өңі жүдеу. Ақ шүберектей бозарып кеткен. Сақалы өскен. Үскірік соққан беті қожалақ-қожалақ. Бүгінгі аласапыранда бірде-бір жігіт шейіт болмай, аман қалғанына ол көңілді. Өмір шіркін, тым қысқасың-ау. Әр адам сол өмірге құмартады. Бүгінгі айқастан аман қалғанына партизандардың бәрі де қуанышты. Шанаға жегілген қос аттың екеуі де оқтаудай боп жараған. Ауыздығын қарш-қарш шайнап, бастарын шұлғып тастап, тізеден келетін қарды кешіп, есіп келеді. Ортаға жегілген торы ат қамшы салдыратын емес. Божы ұстаған Володя:

	– Ортаға жегілген торы біреудің баптап мінген жануары сияқты. Өзінің түр-тұлғасы келісімді-ақ. Божымен алысып, қолымды әбден талдырды.

	Шіркін, бейбіт күндері қысты күні жегетін-ақ ат екен. Қызып, терлеп алса болғаны, анау-мынау адамға бой бермей шаба жөнелетін дүлдүлдің өзі. Будақ-будақ болып аспанға атылып жатқан тердің буын қарашы, – деп торы атты мақтай жөнелді.

	Бұйығып төмен қарап жатқан Петя басын көтеріп алып:

	– Ортадағы атты мақтай бересің. Шеттегі атты көрмейсің бе? Алыпұшып тұрған жоқ па? – деді оған.

	– Ол да жақсы атқа ұқсайды. Бірақ, оның шапшаңдығы алысқа бармауға тиіс. Ортадағы ат сом денелі, алысқа шапса мойымайтын, төзімді сияқты.

	– Тым мақтай бермей-ақ қой. Біз бұл екі атты бәйгеге қосар деймісің. Соғыстың аты соғыс. Талай жүйрік тұлпарлар оққа ұшып тырайыптырайып жатқанын көрдік қой. – Петя қапқа басын сүйеп үнсіз жатты. Өзі пәтуасыз жігіт емес сияқты. Петя ішкі қалтасынан кір-кір орамалын алып, қасына жабысқан қырауды сүртті. Жол бойында болған қақтығыстан кейін Алешаны көре алмағанын есіне алды. Қайда кетті екен? Ол басын көтеріп, аяз шарпып қырылдаған даусымен:

	– Әй, Витя, айқастан кейін Алешаны көрдің бе? – деді

	– Ана бір соңғы шанада жатыр.

	– Жатқаны несі?

	– Санынан оқ тиіпті.

	– Сүйегі аман ба екен?

	– Аман болу керек. Өз аяғымен ақсаңдап келіп, шанаға отырғанын көрдім.

	Петя шананың үстінде жатып, көзі ілініп кеткенін де сезбей қалды. Аязды күні ұйқының жау екенін ол жақсы білетін. Бірақ бірнеше тәулік бойы ұйқтамаған Петя ол қағиданы ұмытып кеткен. Бір кезде әлдебіреудің айғайлаған даусынан шошып оянды. Ол орнынан атып тұрды да шанадан қарғып түсті. Өне бойын суық шарпыған. Екі ерні дір-дір етеді. Айғай шыққан жаққа көз жіберді. Ауыр жараланған партизанның бірі кедірбұдыр жердегі шананың қимылынан оқ тиген жерін ауырсынып, айғайлап жіберген екен. Петя жаралы адамдар жатқан шанаға қатарласып келіп:

	– Айғайлама, аяздағы дауыс алысқа естіледі. Маңайда жүрген дұшпандар естіп қалады, – деп жаралыларды қайратты болуға шақырды.

	Екінші бір шанада жатқан Алешаны көрді. Ол шалқасынан ұн тиелген шананың үстінде жатыр екен. Петя Алешаның жанына жантая кетіп:

	– Сүйегің аман ба? – деп сұрады.

	– Сүйек аман сияқты.

	Петя Алешаның жарасын көріп шықты да: «Ештеме етпейді, тез жазылып кетесің» – деп жігерлендіріп қойды.

	Бұлар ымырт жабыла өз базасына жетті. Ондағы партизандардың бәрі абыр-сабыр болып жатыр екен. Қару-жарақтарын асынып сапта тұрған жұрт. Кейбір бөлімшелер орман ішіндегі шытырман соқпаққа түсіп кетіп жатты. Петя жаудың жазалаушы бөлімдері жақын келіп қалған екен деп ойлады. Петя штаб орналасқан жертөлеге кіріп барды. Коротченко аспайсаспай орнынан тұрып:

	– Қалай, тапсырманы орындадыңдар ма? – деді.

	Петя әкелген азық-түлікті, ат-көлікті саусағымен санап тұрып баяндады.

	– Жақсы болды. Партизандардың тамақ ішпегеніне үш тәулік болды. Тез барлық батальонға бірдей ғып бөліп бер. Штабқа арналған азықты шаруашылық бөліміне тапсыр.

	– Партизандар неге абыр-сабыр болып жатыр?

	– Мына жердегі Мормозовка деревнясына полиция бөлімшесі келіп, деревня тұрғындарының сиырларын жинап әкетпекші көрінеді. Сонан бірінші батальонды жіберіп жатырмыз

	– Тағы жаудың жазалау отряды келді ме деп қалған едім. Сізге берген уәдемді орындадым. Салт мінуге әскери ат болу керек, арғымақ торыны әкелдім. Дұшпанның офицері салт мініп, қаннен-қаперсіз келе жатыр екен. Жау офицері атылған оқтан жараланып, қалың қардың үстіне шалқая құлаған еді. Соғысқа әбден үйренген ат болу керек, үстіндегі иесі жерге құласымен шанаға жегілген аттардың қасына осқырып барып тұра қалғаны.

	– Жаралы офицерді алып келдіңдер ме, болмаса атып кеттіңдер ме?

	– Осында алып келдік. Тағы бірнеше жау солдаттары мен полицайларды айдап әкелдік.

	– Оның майдан жөнінде білетін мәліметтерін тез сұрап, кешкі Үлкен жермен байланысатын кезге дейін бітіру керек, – деп Коротченко қасына жантайып жатқан Осинге тапсырды.

	– Полицайларды не істейміз?

	– Оларды да жақсылап тексеру керек. Ішінде еріксіз жүргендері болса, маңайдағы ел-жұрттан сұрап, әбден анықтаған жөн, – деп Коротченко орнынан аспай-саспай тұрып, үстіне төр жақта жатқан шолақ тонын алып, кие бастады.

	– Есік алдына шығалық. Тұтқынға түскен адамдарың қайда? – деп Петяға жылы жүзбен қарады.

	– Ана бір шет жақтағы жертөледе отыр. Өздерінде зәре жоқ. Қашып кетпесін деп бес жігітті күзетке қойғанмын.

	Бұлар шет жақтағы жертөлеге қарай жүрді. Асықпай-саспай аяғын басып келе жатқан Коротченко күзет тұрған жертөленің дәл оң жақ сағасындағы екінші батальон штабының жертөлесіне кірді.

	– Тұтқынға түскен неміс офицерін осында алып келіңдер, – деді сонан соң.

	– Жарайды, – деп Петя есік алдына шығып кетті. Жақын жерде күйбеңдеп, енді-енді тұтанып келе жатқан отқа ұсақ ағаш салып жүрген Витяны көріп:

	– Әй, Витя, мұнда кел, – деді.

	Екеуі жертөлеге кіріп, екі қолынан сүйемелдеп жау офицерін есік алдына алып шықты. Оның оң жақ қолына жарылғыш оқ тиіп, тоқпақ жілігін борша-борша ғып сындырып кетіпті.

	– Бұл жендетті сүйемелдеудің керегі не, екі аяғы аман, өзі-ақ жүреді, – деп екеуі офицерді алдына салып айдап, Коротченко отырған жертөлеге әкелді.

	Офицер жарасын ауырсынып, жертөлеге әзер кірді. Офицер Коротченкоға жаутаң-жаутаң қарай берді. Өзі денелі адам екен. Екі ұрты семіп, бет сүйегі сорайған, ақ шүберектей бозарып, үрейі ұшып, селк-селкі етеді. Аязға тоңған саусақтары бадырайып-бадырайып, бүйендей ісіп кетіпті. Екі құлағы үрген қуықтай боп үсіген. Коротченко офицердің осы келбетіне үнсіз барлай қарады.

	– Тілмаш қайда? – деді Осинге қарап.

	– Қазір келеді, – дей бергенде, есік алдында тыңдап тұрған адам сияқты, Тима кіріп келді.

	– Е, міне келді ғой, – деп Коротченко Тимаға өзінің оң жағындағы орынды көрсетті.

	– Офицер мырза, сіз менің қойған сұрауыма өтірік араластырмай шыныңызды айтатын болыңыз. Егер өтірік айтып, бізді алдасаң, жазаңды ауырлата түсесің. Түсіндің бе?

	– Түсіндім, – деді офицер.

	– Жолдас командир, жауды «сіз» демеңіз, – деп Осин күлді.

	– Жақсы. Сен қай майданнан оралдың? – деп Коротченко офицерге алғашқы сұрауын қойды.

	– Мен Сталинград майданында болдым. Паулюс армиясы орыс әскерінің қоршауында қалар алдында, Сталинград түбінде ауыр жара ланғам. Мені содан Могилев қаласындағы ауруханада емделіп жазылысымен Кричев қаласында құралып жатқан дивизияға рота командирі етіп тағайындады. Оған екі айдай уақыт өтті. Ол қалада және Костюковичи қаласында бірнеше дивизия жаңадан құрылып, Харьков маңына екі-үш күн ішінде жіберілмек.

	– Дивизияның санын, нөмірлерін, қандай құралдармен қаруланған әскери бөлімдер екенін айт.

	– Ол жағын біле қоймаймын. Мен өз ротамнан басқа бөлімдерді аралап көргенім жоқ, – деп, жау офицері сұрауға анық жауап берудің орнына, жалт бергісі келді.

	– Майданға қатынасқан тәжірибелі офицердің білмеймін деуіне кім сенеді. Сен бұлтақтамай шыныңды айт.

	– Шыным сол.

	– Жоқ шының ол емес.

	– Сен бізді алдаусыратпай, тезірек, дұрыс жауабыңды беретін бол.

	– Егер менің айтқаныма сеніп, тірі қалдырсаңыздар өзімнің көргенбілгенімді айтып беремін.

	– Оған уәде берем, – деп Коротченко сәл жымиды.

	– Менің жасым отыздың үшеуіне шықты. Екі балам, әйелім бар. Соғыстың бірінші күнінен бастап шығыс майданында соғыстым. Осымен екінші рет жараландым. Қазір мұндағы біздің командованиеміз батыс майданнан көптеген әскери бөлімдерін әкеліп жатыр. Оның үстіне, майданда соққы жеп, күші азайған бөлімдерді осы маңайға әкеліп, Германияда тоталдық шақырумен жасына қарамай сыпыта әскерге алған жастар мен қарттарды да майданға жіберуге даярлап жатыр.

	– Ол қандай бөлімдер?

	– Кричев қаласында, оның маңындағы елді пункттерде бірнеше танк және зеңбірекпен қаруланған дивизиялар бар.

	– Сен картаға жақын келіп, қандай елді пункт екенін, Кричевтің қай жерінде орналасқанын көрсетіп бер.

	– Кричевтегі дивизиялар мектеп үйінде, клубта содан кейін қала сыртындағы орман ішінде тұрады.

	– Танкілері мен зеңбіректері қай жерде тұр?

	– Қаланың оңтүстік жағында мына бір орманда тұрады, – деп офицер сұқ қолымен орман жиегін көрсетті.

	– Әскери бөлімдердің нөмірін айт, – деді Коротченко тұтқын офицерге көзін қадай түсіп.

	– Өзімнің дивизиямның нөмірі 1975, ал басқаларының нөмірін білмеймін, – деп офицер тағы да бұлтаққа салғысы келді.

	– Мұның айтып отырғандарының кейбірі шындыққа жанасады. Басқа бөлімді білмеймін дегені шылғи өтірік. Мұны тағы да қорқыта түсейік, – деп Коротченко офицерге түксие қарап, зекіре сөйледі. – Сен әлі шыныңды айтпай отырсың. Бір жерде тұрған бөлімдердің атын білмеймін дегенің шылғи өтірік. Сен жасырып отырсың. Егер, бұдан басқа айтатының болмаса, онда сені атуға бұйырамын.

	– Бізді әскерде осылай үйреткен... – деп офицер күмілжіп, дірілдеген үнімен кейінгі сөзді әзер айтты.

	– Сен енді Гитлер әскерінің офицері емессің. Сен біздің қолға түскен тұтқынсың. Егер өмірімді сақтаймын десең, білетініңнің бәрін мүдірмей айтатын бол, – деп Коротченко дауысын көтере, өз күшін сездіре айтты.

	Офицер сәл толғанып, бірде жертөленің төбесіне, бірде Коротченкоға жаутаң-жаутаң қарай берді. Шынында да ол үшін соғыс бітті. Өтірікті сықпырта берсе, жаны қалмайтынын ол анық түсінді. Бұлардың қолынан қашып кетудің амалы жоқ. Тағдырдың жазғанын не де болса шынын айтып барып, көргісі келеді. Бірақ оның ар жағынан «Сен Гитлер әскерінің офицерісің, өміріңнің ақырғы минутына дейін адал боламын, деп берген сертің қайда?» – деген ой тамағына тығылып бой бермейді. Офицер осы бір қарама-қарсы ойдың таласына түсіп, маңайына үнсіз жалтаңдап қарай берді. Өлсем де шынымды айтайын дегендей ол, Коротченкоға:

	– Командир мырза, сіз шыныңды айтсаң өміріңді сақтаймыз дедіңіз. Мен сіздің айтқаныңызға сенемін. Сондықтан өзім білетін жағдайдың бәрін бүгіп қалмай, шынымды айтайын.

	– Е, солай жөніңе кел. Айта бер. Біз тыңдалық.

	– Гитлердің таңдаулы генералы Гудерианның танк армиясы Кричев, Костюковичи, Рослави тағы басқа қалаларда жаңадан күш, қару жарақ жинап жатыр. Батыс Европадан да жаңа әскери бөлімдері келіп, топталып, үлкен шабуылға шығуға дайындалу үстінде. Сещинск тағы басқа аэродромдарға жаңадан әуе бөлімдері келді. Танкі әскерлері жаңадан шыққан танкілермен қарулануда. Кеше кеште біздің дивизияның командирі генерал барлық офицерлерді жинап: «Жаз шығысымен біздің әскер совет әскеріне қарсы шабуылға шығады. Біздің шабуыл совет әскерін жеңіп шығатын ең соңғы және шешуші аттаныс. Сондықтан әскери бөлімдерде, солдаттар мен офицерлердің арасында фюрердің бұйрығын түсіндіру сендердің аса қадірлі борыштарың. Қай жерден, қай уақытта шабуылға шығатынымыздың кезі келгенде айтамыз», – деген деп, офицер маңайындағы партизандарға қарады. Ол іркілместен әскери бөлімдердің нөмірін де, басшы командирлерінің аты-жөнін де ашық айтты.

	– Өміріңіз жөнінде қам жемеңіз. Біз айтқанымыздан қайтпаймыз. Сені алдамаймыз, – деді де, Коротченко ендігі сөзін Петяға арнап айтты:

	– Офицерді тамақтандырыңдар. Өзіне өте сақ болыңдар. Оның айтқан мәліметтері біздің әскери командование үшін өте қажет.

	Олар жертөледен шығысымен Коротченко ұзақ толғанды. Оның шешімі бойынша, партизан бөлімдері бүгін қоныс аударуға тиісті еді. Әзірше ешқайда кетпейтін болды. Дұшпан офицерін осы арадан Үлкен жерге аттандыруды мақұл көрді. Сталинградтағы қырғын соғыста оқ пен оттан аман қалған офицерге жан сақтау да керек болар, әскери жағдайдан бізге айтылмай қалған мәліметтері болса, Үлкен жерге барған соң толығырақ айтып берер.

	Түс ауа полицай бөлімдеріне шабуылға кеткен партизан бөлімдері де қайтты. Олар да олжалы болып келді. Он шақты полицайларды қолға түсіріпті. Қалғандары айқас үстінде оққа ұшыпты. Елден тартып алған малдарды деревнядағы иелеріне қайтарыпты. Бірақ оларға алшақ жердегі туыстарына көшіп кетуді ескертіпті.

	Коротченко штаб орналасқан жертөлеге келді. Үлкен жермен байланыс түн ортасында ғана болады. Ымырт жабыла ол төр жақтағы шөп төселген еденге қисая кетті. Үлкен жермен байланысқа дейін дем алғысы келді. Көпке дейін көзі ілінбей, дөңбекши берді, ойы сан-саққа жүгірді. Жау тылында талай-талай айқасқа түсіп, қыл үстінде жүріп, өзін де қасындағы адамдарын да аман-есен алып шыққаны есіне түсті. Қауіпті сапарларды басынан өткізген Тимофей Михайлович Коротченко Отан үшін басты бәйгеге тіккен байсалды да қайсар командир. Дұшпанмен жағаласта төгілген партизан достарының қанын жүз есе, мың есе етіп қайтаруды әр уақытта өз алдындағы азаматтық борышы деп есептейді. Азуы алты қарыс, техниканың алуан түрімен қаруланған жау әскерімен бетпе-бет соғысып, орман алқасында қырандай қалықтап, бас көтертпейтіндей соққы бергеніне іштей риза. Гитлершілер жаулап алған жерлердегі халықтарды құл етіп, бас игізгісі келеді. Жоқ, біздің совет халықтары ешкімнің табанын жалап өмір сүрмейді. Жаумен бесіктегі баласы, жасы келіп, қартайған кемпір-шалына дейін көрсетеді. Уақытша жау табанында қалған елжұртты күреске баулып, талай жорықты басқарып, қолына ту ұстап, топ басқарып жүргеніне Коротченко де көңілді. Өткен жылы Коротченконың деревняда тұрған әйелін сатқын біреудің айтуымен гитлершілер дарға асып өлтірген. Сүйген жарының өлімі сүйегіне балта шапқандай болды. Ол сол кездің өзінде әйелінің өлімі үшін бірнеше есе етіп дұшпаннан өшін алуды өзіне-өзі серт еткен. Содан бері жаудың көптеген солдаттары мен офицерлері жер жастанды. Темір жол бойында қаншама техникасы күлталқан болды.

	Түн ортасы болған мезгіл. Үй іші тым-тырыс. Қасындағы штаб адамдары тәтті ұйқының құшағына еніп, тыныс алып жатыр. Жертөленің алдынан келе жатқан адамның жүрген сыбдыры естілді. Коротченко тез басын көтеріп алды. Жертөленің есігі сықырлап ашылды. Үйдің іші көзге түртсе көрінбейтін қараңғы. Кірген адамның жүрген сыбдыры кенет басылды. Тимофей Михайлович Коротченко:

	– Кімсің, әй? – деді.

	– Мен, Петькамын. Үлкен жермен байланысатын мезгіл болды. Радист соны сізге хабарла деді. Оның үстіне, Могилев қаласынан осы жаққа қарап көп әскер шығыпты деген хабар келді.

	– Сен штаб адамдарын оят та, мен келгенше батальон командирлерін осында шақыр, – деп үстіне шолақ тонын киді де, Коротченко орман алаңының жиегіне орнатылған рацияға қарай жүрді.

	Үлкен жермен байланысты бітіріп, штабқа қайта оралған Коротченко жертөлеге көңілді келді. Жертөленің ішінде бөлім командирлері толып отыр екен. Ол өзінің орнына отырды. Сәл үнсіз ойланды да:

	– Могилев қаласынан жаудың қалың күші біздің жаққа қарай шыққан көрінеді. Оларды осы арадан отыз-қырық шақырым жерде қарсы алуға дайындалуымыз қажет. Бүгін түні партизандарды табанынан тік тұрғызып жүріп кетіңдер. Мен ертең кешке келетін само летті тосып алып, жаралыларды және тұтқын офицерді Үлкен жерге жөнелтем де, қалған бөлімдермен соңдарыңнан жетемін. Жау бөлімдерін Чечерск орманының жағалауында тосыннан қарсы алатын боламыз. Сендердің бекіністе жататын жерлерің дәл мына жер, – деп сұқ қолымен орман жиегіндегі картада анық көрінген ну қарағайды көрсетті.

	Батальон командирлері тез жиналып, жорыққа жүріп кетті. Петямын ротасы екінші лекпен жүрмек болып, Коротченконың жанында қалған. Петька мен Тимофей Михайлович әр нәрсені әңгіме етіп, ұзақ отырды. Жертөленің төбесіндегі саңылаудан болар-болмас ай жарығы түсіп тұр. Аспанда күлімдеген жұлдыздар байқалады. Петя Алешаның санына тиген оқты еске алды, Ол байғұстың айқас басталған кезде, тәлтіректеп орнынан атып тұрғанын қасындағы жігіт көріпті. Сол мезгілде сылқ етіп, орнына құлап түскенін, жаралы болғанын партизандар байқапты. Осыны Петя Коротченкоға әңгімелеп отырды, Жау оғының астында талай рет болған Коротченко: «Ол жас бала ғой, әлі еш нәрсені көрген жоқ, жаумен екінші рет қана кездескені болу керек. Сондықтан оны айыптама, жүрежүре үйреніп кетеді. Қорқақты жаумен айқастыра берсең үйреніп алады да батыр болады. Ондай жастарды соғыс өнеріне бойын үйрету керек. Жатып, аз да болса, мызғып алайық. Әңгімені осымен бітірелік», – деді де, қисайып жатуға ыңғайланды. Петя Коротченкомен қоштасып, далаға шықты. Ол аяғын нық басып, өз ротасының жанына жете бергенде, күзетте тұрған партизан:

	– Түн ішінде не ғып жүрсің? Жатып дем алмайсың ба? – деді.

	– Не ғып жүргені несі? Бригада командирінде болдым, – деп Петя нығыздана айтты да жертөлеге кіріп кетті.

	Петя өзінің күндегі орнына жатты. Оның есіне әртүрлі оқиғалар түсіп, ұзақ уақыт көз іле алмай жатты. Майданға аттанарда көздерінен жас ағып, еңіреп, ботадай боздап қалған екі ұлы қараңғы жертөленің ішінде электр шамының жүзіндей көз алдына ап-анық елестей берді. Алдымыздағы айқас та біз үшін оңайға түспейді. Жау әлі де күшті, азуы алты қарыс. Қыстың суық зәрі бәсеңдемей, аяз екі бүйірден қысып тұрғаны мынау. Жау тым қатал, олардың жолын тосқауылдаған бізді таптап өте шығуға бар күшін салады. Бірақ Коротченко жаумен айқасудың алуан түрлі әдісін білетін командир екенін Петька да, басқа да жақсы біледі. Петя аяғына киген тозығы жеткен, табаны жамау-жамау қара пимасын шешіп, шұлғауын дұрыстап орады да пимасын қайта киді. Үстіндегі шолақ тонын шешіп, айқара жамылды да жантайып ұйықтап кетті.

	Таң бозарып атқан кезде оянған Петя орнынан тұрып, тонын киді. Маңайындағы адамдарға жүрген сыбдырын білдірмей, аяғының ұшымен басып, есікті ашты да далаға шықты. Ол солтүстіктен соққан үскірік желге қарсы адымдай басып, штабқа қарай жүрді. Аяз бетті жалап, тура қаратпайды. Соққан ызғарлы үскірік жел маңдайдан өтіп барады. Петя тезірек жүріп, штаб орналасқан жертөленің есігін ашып кіріп барды. Онымен қоса қап-қап аязды бу қоса кірді. Коротченко да ерте оянып, ортада маздап жанған темір пештің түбінде жылынып отыр екен.

	– Бүгін тым ерте тұрыпсың ғой? – деді Коротченко.

	– Ұйқтап жататын уақыт емес қой. Сіздің ерте оянатыныңызды біліп, қасыңызда болайын деп келдім.

	– Оның дұрыс. Сен адамдарыңды оят. Тезірек тамақтарыңды ішіңдер де самолет қонатын алаңның ортасына үш жерден алау жағатын орын дайындаңдар. Оны білемін. Талай рет алау жақтым ғой, – деп Петя орнынан тұрып, аяғын тезірек басып, есіктен шықты.

	Қас қарая, Коротченко бастаған бөлімшелер самолет қонатын алаңға жетті. Коротченко шөмелеге от қоятын адамдарды сайлады да, өзі қолындағы сағатына әлсін-әлсін қарай берді. Бір мезгілде ол:

	– Самолет келетін мезгіліне он-ақ минут қалды. От жағыңдар, – деді.

	Петя бастаған бөлімнің адамдары үшке бөлініп, алауды тамызуға кірісті. Алау жалыны аспандай жанды. Аспан әуесін қақ жарып, күннің күркіріндей гүрілдеген самолет дауысы естілді. Ол бірден алаңда жанған алауды үш айналды да біртін-біртін төмендеп кеп қонуға беттеді. Түннің суығында бастарындағы малақайларын аспанға лақтырып, қуаныш сезімін білдірген партизандар мәз-мейрам болып қалды.

	Көпұзамайсамолетаспанғақайтакөтеріліпкүншығысқақарайбеталды. Қалған адамдар алаудың үстіне қар күреп бірде-бір шоғын қалдырмай өшірді. Таң жақындап қалды. Ышқына соғатын дауыл алдындағы алдамшы тұп-тұнық әуе сияқты орман іші мөлдіреген тыныштық. Атылған оқ, жарылған бомбаның гүрілі естілмейді. Ертеңінде самолеттің аман-есен өз базасына жеткендігі жөнінде хабар алған. Коротченко басқарған партизандар ат-көліктерін сақадай сайлап, түс болмай жүріп те кетті. Олар суыт жүріп, жаумен шайқасатын Чечерск орманына келіп жетті. Жау бөлімдері әлі бұл жерге келмепті. Коротченко жан-жаққа барлаушылар жіберді.

	Петька басқарған бөлімді Заводок деревнясына жұмсап ол жердегі жағдайды білгісі келді. Петька орман ішін сүзіп, он шақты шанамен қар кешіп келе жатты. Ол ортадағы шанада қисайып, қолындағы автоматын қолтығына қысып жатқан. Баратын нысанасы жиырма шақырымдай жер. Оппа қар кешіп, жолсыз соқпақпен жүрген аттардың жүрісі өнбейді.

	Петяның ой-қиялы шар тарапты шарлап, біресе ойға, біресе қырға соғып келеді. Оның үйлену тойында жора-жолдастарының келгені, олардың қызу құттықтағаны, гармонь үніне қосылып, аққудай ақ көйлек киген қалыңдығымен шыр-көбелек айналып билегені, бейбіт күндегі бақытты өмірі есіне түсті. Жаумен айқасу көз алдына келсе, жүрегі дір ете қалады.

	Жүргіншілер Заводок деревнясының күнбатысындағы қалың орман жиегіне келгенде, алдынан бытырлап, әлсін-әлсін атылған мылтық дауысы анық естілді. Петя орнынан атып тұрып, алдағы шанадағыларға:

	– Тоқтаңдар! Алдымен осы жерде аялдап, деревняны бақылап алайық. Атылған оқ жау мінезіне ұқсайды, – деп өзі қасына бес-алты кісіні ертіп, орман жиегіне өскен жас қарағайдың арасына барып, дүрбімен деревняны бақылай бастады.

	Петя деревняның көшесінде топырлап жүрген жау солдаттарын байқады. Бір кезде деревняның арғы бетінен аспанға өрлеген жалын көрінді. «Мына жауыздар деревняны өртеуге кірісті-ау», – деп ойлады Петя. Тапа-тал түсте әр үйге кіріп, әртүрлі бұйымдарды алып шығып, машинасына тиеп жатқан солдаттар көрінді. Емін-еркін қимылдайды.

	Петя қарауылдап отырған жиектен жүз метрге жуық алшақтағы ең шеткі ағаш үйге жетіп екі-үш солдат кіріп кетті де көп ұзамай үйден бір әйел мен бес-алты жасар баланы жұлқылап алып шықты. Соңынан келген бір солдат үйдің қабырғасына сүйеп үйілген шөпке от қойды. «Байқұс әйел мен баланы отқа тастайын деп тұр-ау!» деген ой Петяның маңдайына шақ ете түскендей болды. Ол көп ойланбай, қолына мерген мылтықты алып, алдымен әйел мен баланы ұстап тұрған екі солдатты көздеп, мылтықтың шүріппесін басып-басып қалды. Бір жақсысы мылтықтың атылған үні шықпайтын еді. Әйел балаларын көтеріп, орманға қарай омбы қарды кешіп жүгіріп келеді. Ол кезде, Петя қалған екі солдаттың да көзін жойған еді. Арғы бір үйден шыққан бір топ солдат серейіп жатқан солдаттарға қарай жүгірді. Біреуі жетектеген овчарка итін орманға қашып бара жатқан әйелдің соңынан жіберді. Оның артынан бірнеше солдат автомат оғын жаудырып, қуып келеді. Ит бала көтерген әйелге жақындай бергенде Петя итті көздеп атып қалды. Ит қыңсылап, омақаса жығылды. Алда келе жатқан бір-екі солдат та Петя оғынан шалқалай құлап жатты. Қалған бірнеше солдат кейін қайтуға мәжбүр болды.

	Бала көтерген әйел орман жиегіне ілінісімен қарға жалп етіп құлап түсті. Петя әйелдің жанына жақын келіп:

	– Қорықпа, сендерді жаудан қорғап қалған біз, – деп жалаң аяқ, жалаң бас бес жасар баланы қолына алды. Әйелдің қорыққаны сонша, құлаған жерінен тұра алмай талып жатты.

	Петя баланы тонының түймесін ағытып, қойнына тығып шанаға алып келді. Серейіп жатқан әйелді шанаға жатқызды. Дәрігер Павел Демидович әйелге ем жасай бастады. Бір мезгілде әйел көзін ашып, еңіреп жылап қоя берді. Суыққа тоңған, тісі-тісіне тимей дірілдей берді. Жүрегі аттай тулап, екі иығынан әзер дем алады, Сәл есін жинаған әйел жан-жағына ұрлана шолды. Ұлы көрінбеді. Ол жүрегіне қанжар тигендей селк ете қалды. Басындағы орамалымен көзден аққан жасын сүртті. Орнынан тұрып, маңайын көзбен шолды. Бала көрінбеді.

	– Ваня, Ваня, сен қайдасың, барсың ба? – деп дауыстады.

	– Ұлың алыста емес. Біз өз адамдарыңызбыз. Партизанбыз, – деді қасындағы шанада тізе бүгіп отырған Павел Демидович.

	– Сіздер партизандар екенсіздер ғой, мен әлгі бір деревнялардың бейберекетін алып жүрген жауыз полицайлардың қолына тап болған екенмін деп қорыққан едім, – деп әйел тағы да жылап жіберді.

	Адам баласы қуанса да жылайды. Әйел есін әбден жиып, баласының жанына келіп, шананың оң жақ қанатына отырды.

	– Сіз жыламаңыз. Жаудан аман қалдыңыз. Сіздерді сақтап қаламыз деп бес-алты гитлершілердің көзін жойдық. Өштеріңді алып берді деген сол емес пе? Енді дауыс шығармаңыз. Гитлершілер әлі сіздің деревняда сойқандық жасап жүр. Естіп қалса, бізге қарсы шабуылға шығудан да тайсалмайды. Онан да балаңызды жылы орап, шанаға отырыңыз, – деп Петя жылы сөйлеп, ақыл айтты...

	Бір заматта орман арасынан аязда сықырлаған адам аяғының жүрісі, дабырлап сөйлеген сөз естілгендей болды. Петя айнала қорғанысқа жатуды бұйырды. Жегілген шаналарды зәулім қарағайға қарай әкетуді мақұл көрді. Сөйткенше болмады, қарағайдың арасынан бес-алты адам шыға келді. Олар да сасқалақтап, не ілгері жүруді, не кейін қаша жөнелуді білмей, аңырып тұрып қалды. Бәрі де деревня тұрғындарына ұқсайды. Басына тозығы жеткен малақай киген, жирен мұртты, үстіндегі шапанының етегі жырым-жырым, белін кендір жіппен шандып байлаған, орта бойлы, мосқал еркек:

	– Ей, сендер кімсіңдер? – деді. Осы сөзді айтуын айтса да, абдырап үрейі қашқаны беп-белгілі.

	– Қорықпаңдар, мұнда келіңдер. Біз де сендер сияқты совет адамдарымыз, – деді Петька.

	Тосыннан кездескен адамдарға сенерін де, сенбесін де білмей тұрған мосқал кісі Петьканың жанына келді де:

	– Ой, құдай-ай, сендерді полицайлар болар деп қорқып тұрсақ, сен өзіміз талай рет көрген Петька екенсің ғой. Амансың ба? Әй, мұнда келіңдер, бұлар өз адамдарымыз екен,— деп қарағай арасында жалт беріп қашып кетуге даяр тұрған адамдарды шақырды.

	– Мен сізді де танып тұрмын. Осы деревняның тұрғыны Василий Федорович Коротков емессіз бе? – деп Петька күліп жіберді.

	– Иә, иә, дәл таныдың.

	– Жау бөлімдерінің қай жақтан шабуыл жасап келе жатқанынан хабарыңыз бар ма?

	– Олар Костюковичиден шыға бере тарам-тарам боп, үш жаққа бөлінген көрінеді. Аз бөлігі біздің деревняға, екінші бірі – Чечерск орманына, үшінші бөлігі Корсико деревнясына қарай кетіпті.

	– Сіздердің орман ішінде жертөлелеріңіз бар ма?

	– Паналайтын жерді күзді күні-ақ дайындап қойғанбыз. Фросяны баласымен аман сақтап қалдыңдар. Байғұстың күйеуі соғыс басталысымен әскерге алынған. Оны біз «солдатқа» дейміз. Жау солдаттарының деревняға жақындап қалғанын білгендердің бәрі орманға қашып кеткен. Ол байғұс, білмей қалған болар.

	– Ендеше, сіз бізге жол көрсетіңіз. Азық-түліктеріңіз бар ма?

	– Күзде қамбаға тығып тастағанбыз. Әлгі Фрося қайда дедіңіз?

	– Ол әйелдің атын сұраған жоқпыз. Баласымен әне бір шанада отыр.

	– Сендер естіп тұрған боларсыңдар. Бәрің базаға бара беріңдер. Мен кейінірек барармын, – деп Василий Федорович Фрося отырған шанаға барды.

	– Балаға киім табылар ма екен? – деді Петя.

	– Табылады, – деп бір әйел қасында жүрген кішкене баласына керек болар деп алып шыққан сырт киім мен аяқ киімді балаға ұсынды.

	– Баратын жерлерің осы жерден алыс па? – деп сұрады Петя.

	– Он-он бес шақырымдай.

	– Мына суықта балаларың үсіп қалады. Біздің жігіттер тез апарып тастап қайтсын. Егер базаларыңызда үйілген шөп болса, аттарымыз ашығып келеді. Көмектессеңіздер жақсы болар еді, – деді Петя жиналған жұртқа қарап.

	– Шөп бар. Сендерге көмектеспегенде, кімге көмектесеміз? – деді бетаузын жылы орамалымен қымтап алған мосқалдау бір әйел.

	Петя жаудан қорғап қалған баланы қолына алып, бетінен сүйді. Мойнына асынған қоржынынан жарты бөлке нанды екіге бөліп, бір бөлегін баланың қолына ұстатқанда, бала қуанғанынан Петяның мойнынан құшақтап:

	– Дядя, сізге көп рақмет... – деп былдырлап сөйлеп жатты.

	– Ал, аман болыңыздар. Көп сөйлесіп тұруға біздің уақытымыз жоқ. Әй, Витя, мына кісілерді сен басқарып, базаларына апарып таста да, қайтарыңда шанаға шөп тиеп ала кел, – деп Петя жергілікті тұрғындармен қоштасты.

	Түс болмай аттанған деревня жолаушылары орман жолына түсіп, аттың бұлаң құйрық жүрісімен кете барды. Петя бес партизанды гитлершілердің үшке бөлініп шабуылға шықпақ болған жаман ойын Коротченкоға хабарлауға жіберді. Өзі деревняны айнала қоршаған орманды айналып, жаудың екінші бүйірінен тиіспек боп, жүріп кетті. Күні бойы сексен шамалы үйі бар деревняны өртеп, тып-типыл қылды. Оң жақтан Петяның танауына өрттің қоңырсыған иісі келді.

	– Ой, жалмауыздар-ай, қаз-қатар тұрған әсем үйлердің бәрін жалмап кетті-ау, – деді ол.

	Қыстың сары шұнақ аязы денесін шымырлатып келе жатқан Петяның ойын бірнеше дүркін атылған жау автоматының дауысы бөліп жіберді. Жасы жетпістен асқан Василий Федорович етек-жеңін түріп, белуардан қар кешіп алда келеді. Бұлар жаяулап Заводок деревнясының екінші бетіндегі орман жиегіне келді.

	Петя автоматшыларын сақадай сайлап, жаудың шығатын жолына тосқауылға қойды. Өзі деревнядағы фашистердің жүрісін бақылап жатты. Олар лаулап жанған оттан шығып, екінші бір деревняға баратын жолға жиналып, оққа ұшқан адамдарының денесін машинаға тиеп, қозғала бастады. Петя басын көтеріп, анықтап көрейінші дегендей, алдыңғы машинаның соңындағы жеңіл машинаға мініп жатқан офицерге тесіле ұзақ қарады.

	Күн ұясына кіріп бара жатқан мезгіл еді. Бірақ орман іші күңгірт тарта бастаса да фашистердің қимылдаған жүрісінің бәрі анық көрінетін. Дұшпан бөлімшесі аспай-саспай жолға қарай жүрді.

	– Келе жатыр, абай болыңдар. Менің командамды күтіңдер, – деп Петя өзі автоматшылардың қасына барып, жуан қарағайдың түбіне жатты. Василий Федорович те автоматын қолына алып, «бәлем тұра тұр, сендердің ызаларың өтті ғой, мен де екі-үш немісті жайратайын», – деп жол бойынан көз алмай, ұмсына қарай берді.

	Жау бөлімі бір ғана рота екен. Шұбатылып автоматтарын даярлап оқтап, маңайды көзбен шолып келеді. Жолдың екі қапталы жыпырлаған орман ағаштары. Жау солдаттары әр тұстан дабыр-дұбыр сөйлесіп келеді. Петя жау тобы тосқауылдың дәл түбіне келе бергенде:

	– Айқасты бастаңдар, – деп бұйрық берді.

	Шайқас бірден басталып кетті. Гүрс-гүрс атылған автомат, пулемет үнінен дүние төңкеріліп түскендей, орман іші солқ ете қалды. Жаңа ғана мүлгіп тұрған орман ағаштары теңіз толқынындай теңселіп, билеп кеткенге ұқсайды. Жаңғырыққан мылтық дауысы күңіреніп, барған сайын күшейе түсті. Сапта келе жатқан жау солдаттарының қайбіріне оқ тиіп, алға таман сәл ғана ұмсынады да, тірсектері бүгіліп, шалқалап құлап түседі. Көп ұзамай партизандардың арасынан оққа ұшқан, жаралы болған адамдар да шыға бастады. Жау командирі шайқас басталысымен-ақ көздеп атылған оқ тиіп, жансыз денесі қардың үстінде қан-қан боп серейіп жатыр. Жау бөлімі міз бақпай қарсыласып, барлық қарудан төпелеп оқ жаудыруда.

	Василий Федорович соғыстың алғашқы күндерінен бастап, партизандардың барлаушысы еді. Дұшпанның аяқ басқанын аңдып, көрген-білгенінің бәрін партизандарға хабарлап тұратын. Туған жерін, елжұртын басып алған құзғын жаудың көзін құртпай жұртқа маза жоқ екенін ол жақсы түсінеді. Қоян тәрізді орманда қашып-пысып, бой тасалап жүргеннен де, қайрымсыз қатал жаумен бетпе-бет айқасуға белін бекем байлаған ол, қолындағы автоматтың шүріппесін сұқ саусағын босатпай, жазалаушы құзғындарды көздеп ата берді. Жас кезінде аңшы болған, мерген адам екен. Көздегенін қия жібермей, шалғы орақтай отап, бірнеше жау солдатын жер жастандырды. Қасында жатқан Петя:

	– Сіз өте мерген екенсіз, әне бір машинаның астында жатқан солдатты көздеңізші, – деді.

	– Жас кезімде ондай өнерім болған, – деп Василий Федорович Петя көрсеткен солдатты автоматтың нысанасына алып, автоматтың шүріппесін тартып қалды. Солдаттың қолындағы бас көтертпей жатқан автоматы қолынан сусып қар бетіне түсті.

	– Е, міне, автоматтың үні өшті, – деп Петя риза болды.

	– Бұларға тың күш көмекке келген сияқты. Біздің шегінетін жолы мызды қиып, қоршауға алудың амалын ойлап жатқанға ұқсайды, – деді Петя Василий Федоровичке жақындай түсіп.

	– Петя, жау оң жақтан шабуылға шығып, қаптап келеді, – деген Сережаның дірілдеп шыққан даусы естілді.

	– Қорықпаңдар, орманның сырын менен артық білмес. Жол табамыз, – деді Василий Федорович.

	Қас қарайып, ымырт жабылған мезгіл. Орман іші қараңғы тартты.

	– Дегенмен, бөлімше боп біртіндеп кейін шегінелік. Жау күші бізден әлдеқайда көбірек, – деп Петя қарлыққан дауысымен бұйрық берді.

	Аяз күшейе түсті. Петя партизандарды кейін шегіндіріп, даяр тұрған шаналарға отырып, Чечерск орманындағы Коротченко басқарып, ұрыс жүргізіп жатқан партизандарға суыт жүріп кетті... Оларды бастап жол көрсетіп келе жатқан – Василий Федорович. Түн ішінде жау бұлардың соңына түсіп, қууға жараған жоқ.

	* * *

	Мен үйге оралысымен Отан соғысы кезінде жазған күнделігімді өз архивімнен тауып алдым. Ақтарып отырып, дәптерге қара қарындашпен жазылған мына бір мәліметтерді таптым: «1943 жылы, қыркүйек айының 21 Борейка деревнясында гитлершілерге қарсы шабуыл жасап келе жатқанда, жаудың айқыш-ұйқыш атылған пулемет оғынан Петр Иванович Афанасьев қаза болды. Оның сүйегін алып шығамын деп жүргенде, жау оғынан ротаның партия ұйымының хатшысы Богушев қайтыс болды. Жаудың оң жақ қанатынан шабуыл жасап келе жатқан бірінші батальон екі пулеметтің де үнін өшірді. Сөйтіп бригада алдына қойған міндетін орындады. Қаза болған екі кісінің сүйегін Великий Бор деревнясының зиратына жерледік» делініпті. Осы күнделіктегі Петр Иванович Афанасьев туралы жазылған жолдарды екі ұлына жібердім. Олардан алғыс айтылған хат алдым.





