	Обручев Владимир

	Жұмбақ жер



	Арктиканың ақшулан мұздары арасында беймәлім аралдар болуы мүмкін деген жорамалға көптеген зерттеушілер таяу күндерге дейін сеніп келді. Белгілі орыс геологы, академик В.А.Обручев өз романына осы жорамалды негіз етіп, «Санников жері» деп аталатын аралды іздеп табуға аттанған экспедицияның басынан кешкендерін қызғылықты суреттейді. Кітапта осынау жұмбақ жердің табиғаты, оны мекендейтін адамдардың тіршілік тынысы айшықты бейнеленген. Көркем қиял танымдық қасиеті мол мәліметтермен шебер үйлесім тапқан.





БЕТАШАР




	Арктиканың жартысына жуығы, яғни Жердің Солтүстік полюсті орап тұрған жоғарғы бөлігі біздің Одақ территориясының терістік жағалауларымен қойындасып жатыр. Жердің Оңтүстік полюсін орап жатқан, әрі өз алдына бір телегей құрлық Антарктикаға керісінше Арктиканы теңіз десе де болғандай.

	Еуропа, Азия және Солтүстік Америка құрлықтарымен астасқан тұсында Мұзды мұхит ұлылы-кішілі аралдармен алашабырланады да, оларынан полюске тақаған орта деңгейінде ғана арылады.

	Ауа райының суықтығына орай бұл аралдар қалың мұз, сіреу қармен сіресіп жатады да, әудемге бармайтын поляр жазында ғана аздап арқа-жеңін кеңіткендей болады. Теңіздің аралдар төңірегіндегі тұсы көбіне бір орнынан міз бақпайтын мұздар құрсанған, ал қалған айдын ағыс пен желдің ырқында ерсілі-қарсылы жөңкіп жүретін санжылдық сіре сеңмен сықалған.

	Қиын-қыстау жүзу мен қытымыр ауа райына қарамай жиһангез теңізшілер аралдардың бірінен соң бірін ашып, зерттей отырып, кейде олардан қоныс та теуіп Арктикаға асты. Мұзды мұхиттың ашық суы атымен жоқ, аудандарын зерттеп, судың әр қабатының температурасын, тереңдігін, құрамын өлшеу үшін, ондағы жануарлар мен өсімдіктерді, теңіз табанының қыртысын барлау, ағыстың бағытын білу үшін көшкін мұзбен (ерікті, еріксіз) бірге жүзуге бел байлағандар да болды.

	Арктикадан жаңа аралдар ашу осы күні кешеге дейін жалғасып келді. Мәселен, 1881 жылдың өзінде Новосибирь архипелагынан терістікке қарай Жаннетта, Генриетта, Беннетта тәрізді кішігірім аралдар, 1913 жылы Таймыр түбегінен теріскей үлкен архипелаг ашылды.

	Онан кейінірек Карск теңізінен де шағын аралдар табылды. Алайда Арктиканың барлық аралдары белгілі деп кесіп айтуға болмайды: мұхиттың сапырылысқан сеңдер аймағында ашық сумен де, көшкін мұзбен де жетудің ыңғайы жоқ аралдар жатуы әбден ықтимал. Сол сумен де, мұзбен де жетуге болмайтын Арктика аудандарын аспаннан зерттеуге самолет жаңа қолайлы құрал болды.

	Бар екені ауыздан-ауызға аңыз боп тарағалы да жүз елу жылдың жүзі болған екі аралдың құпиясы күні бүгінге дейін ашылған жоқ. Терісі бағалы аң мен терістіктің тағы бұғысын аулап, мамонт сүйегін іздеу үшін солтүстік-шығыс Сібірдің жағалауларына жақын аралдарда болған жаужүрек кәсіпшілер, сол сияқты бірен-саран зерттеушілер терістікте сирек кездесетін ашық күндері белгісіз бір аралдарды көріпті, бірақ оларға жете алмапты. Новосибирь архипелагының теріскейіндегі Санников жері және Қолыма өзенінің сағасынан теріскей Андреев жері солар болуы кәдік. Бұлардың біріншісі алыс көкжиекте оны сең арасынан алғаш көрген кәсіпші Яков Санниковтың, екіншісі сержант Андреевтің атымен аталған. Мына роман сол аралдардың бірі – Санников жерін іздеп тауып, зерттеуге жасалған әрекет жайын суреттейді. Шығарманың ғылыми-ғажайып роман атану себебі автор мұнда аралдың табиғаты мен халқы хақында оларды белгілі теориялық қағидаларға орай көз алдына келтіре отырып әңгімелейді.



	Оқырман Арктиканың кейбір аралдары, сең арқылы саяхат жасаудың жағдайы, беймәлім жерлердің табиғаты, онда тұрар болса адамдардың автор топшылаған тіршілік-тынысы туралы мағлұмат алады. Осы кітаптың соңғы сөзінен оқырман Санников жері жайындағы болжамдарға байланысты кейбір күмәнді мәселелерге жауап табады. Сөйтіп, аз да болса Санников жерінің құпиясын ашатын, Арктикадан оқымыстылар тапқан тың жаңалықтармен танысады.





СОНДАЙ БІР ЖҰМБАҚ ЖЕР ӘЙТЕУІР БАР




	Ізсіз-түзсіз кеткен барон Толль мен оның серіктерін іздеу үшін жасақталған экспедицияның хабарын тыңдауға арналған ғылыми қоғамның салтанатты мәжілісінің бастапқы бөлігі бітуге таяп та қалды. Қоғамның мәртебелі басшылары мен жебеп-желеушілерінің әйдік суреттері безендірген қабырғаға тақау кафедрада бір офицер тұр. Барон Толль барып түсіп, кері оралмай қалған Беннетта аралына Новосибирь архипелагынан Мұзды мұхит арқылы ескекті желқайықпен жүзіп барып қайтқан батыл теңізші осы. Оның поляр бұрқасынына тотыққан ер келбеті кафедрада жатқан баяндамасының қолжазбасы мен алтын түйме әм ордендер әшекейлеген теңізші мундиріне шағылған шамның жасыл қалпағының тасасында көмескі көрінеді.

	Кафедра алдындағы жасыл шұғамен жабылған ұзын үстелдің басында қоғам Советінің мүшелері – терістік астанада тұратын кілең көрнекті ғалымдар мен атышулы жиһангездер отыр. Ортада – председатель. Ол көзін жұмып баяндамашының біркелкі дауыс ырғағымен қалғып отырған тақылетті. Шағын зал аузы-мұрнынан шығады.

	Баяндамашы құтқару экспедициясының қиын-қыстау сапарын, құрлықтан Новосибирь аралдарына дейінгі сеңгір-сеңгір мұз шоқылары арқылы желқайықты нартаға артып алып жүргендегі жол азабын, Қазандық аралының жиегінде теңіздің ашылуын күтіп жаздай жатқанын, жаға бойлап жүзгендегі сеңмен айқастарын және Беннеттаға теңіз арқылы қалай қаймықпай өткенін түгел айтып та берді. Жыл он екі ай мұз құрсанып жататын осынау қу медиен аралды сыпаттап алып, ол одан Толльдің лашығын тапқанын, онан қалған заттар мен арал бедерін суреттей келіп: «Бүгін түстікке қарай аттанамыз, бар мәзіріміз он бес-жиырма күндік. Дін аман тегіс саумыз» деген сөзбен тәмамдалған құжатты жайды.

	–Сонымен, – деді баяндамашы даусын көтеріп, – мың да тоғыз жүз екінші жылдың жиырма алтыншы қазанында барон Толль, астроном Зееберг және кәсіпкерлер якут Василий Горохов пен тұңғыс Николай Дьяконов Беннетта аралынан түстікке, Новосибирь аралдарына қарай мұз үстімен жолға шыққан. Алайда олар бұл көздеген жеріне жете алмаған – біздің экспедиция ондай ешбір белгі көре алған жоқ. Сонда осы жаужүрек жиһангездер қайда кетті? Олардың жол-жөнекей опат болғанында еш күмән жоқ. Қазанның аяғына таман бұл ендікте күн деген болмайды, түске тармаса ғана қылаңытатын алегеуімнің өзі екі-үш сағатқа ғана созылады. Аяз 40 градусқа дейін барып, ауық-ауық алай-дүлей боран соғады. Бірақ бұ кезде теңіз қатпайды, жылымнан аяқ алып жүру жоқ. Бәлкім, жиһангездер боранға тап болып, беті кілегейленіп жатқан жылымға түсіп кеткен шығар. Әлде арқадан қысқан аяз бен ішті жалаған аштықтан әбден әлі құрып, сеңнің сергелдеңінде өліп кетті ме екен, себебі оларда ит жоқ, желқайық пен мүліктері тиелген нарталарды өздері сүйреген. Тіпті көзге түртсе көргісіз поляр түнінде желқайықпен кілегей теңізге шьғып дүлей дауылда суға кетуі де кәдік. Қалай болғанда да олар Мұзды мұхиттың түбінде мәңгі тыныштық құшағына кірген тәрізді, ал барон Толль сарсылып сонша іздеген Санников жері деген атымен жоқ, оған көздеріңізді жеткізуге мен де тырыстым.

	Баяндамашы кафедрадан түсіп кетті. Баяндаманың соңғы қорытынды сөзінен туған алакүлік әсерден тыңдаушылар ойын үрей билеп алды. Кенет ақырғы қатардан бір ащы дауыс шықты.

	–Сондай бір жұмбақ жер әйтеуір бар! Зал толқып кетті.

	–Бұл кім! Қай сәуегей өзі?.. – деген дауыстар шығып қалды.

	Председатель ызбарлы жүзбен отырғандарды бір шолып өтіп, қоңырауды шылдырлатты да, зал тыншыған тұста тіл қатты:

	–Қоғам мүшелерінің жалпы жиналысына және қонақтарға ғылым жолында құрбан болған жиһангездер: барон Толль, астроном Зееберг, кәсіпкерлер Горохов пен Дьяконовты еске түсіріп, орнынан тұруды ұсынамын.

	Барлығы орнынан тұрды.

	–Ширек сағатқа үзіліс жариялаймын. Есікке таман отырғандар сыртқа лап қойды. – Совет мүшелері баяндамашыны алқалап алды, ал олардың бірі академик Шенк, кәдімгі барон Толль экспедицияның кеңесшісі әрі ұйымдастырушысы болған зерттеуші алпамсадай денесімен сығылысып, соңғы қатарға қарай тартты. Ысырылған орындықтардын жұрттың дабыра-шуының арасынан оның даусы өткем шықты:

	–Санников жері бар деп сеніммен айтқан әлгі адам маған келсінші, сөйлеселік.

	Топырлаған тыңдаушылардың ортасынан оның шақыруына қара кеудешелі бір жас жігіт бері бөлініп шықты. Ұсақ әжім өрнектей бастаған қоңырқай жүзінен жазғы аптаптың, қысқы үскіріктің, ызғырық желдің табы байқалады. Шенкке таяу келген ол:



	–Айтқан – мен, қажет болса тағы да қайталауға бармын! –деді.

	–Кітапханаға қарай баралық. Мынау ығы-жығыда әңгімелесу мүмкін емес, – деді Шенк батыл жігітке қалың қасты түксиген қабағының астымен сынай қарап.

	Жас жігітті қолтығынан алып Шенк бүйірдегі есікпен кітапхананың Қоғам кеңсесі орналасқан ақырғы бөлмесіне алып кірді.

	–Ал құлағым сізде. Қане, Санников жері жайында не білесіз?

	–Әуелі өзімнің кім екенімді баяндауға мұрсат беріңіз, – деп жауап қатты жігіт. – Саяси жер аударылушы ретінде мен бес жыл Яна өзенінің сағасындағы Казачье селосында тұрдым. Сол аюлы мекенде, анығырақ айтқанда, ақ аюлы түкпірде тұрып мен жергілікті кәсіпкер дегендермен таныстым, астаналық мәдениет тұрғысынан қарағанда олар –тұрпайы, топас адамдар, ал жақын білгенге ер көңілді, ізгі жанды, мейірбан кісілер. Жыл сайын көктемде күн ұзарған, бірақ мұз әлі берік кезде олар қорқу-үрку дегенді білмей, мамонт сүйегін әкелу үшін Новосибирь аралдарына жанкешті сапар шегеді. Ол арада мамонт сүйегі мол болса керек… Сол кәсіпкерлердің кейбіреуі Санников жерін анық көрген және оның бар екеніне сенімі де берік.

	–Мұныңыз сенімсіздеу! – деп сөзін бөлді Шенк. – Жаңа баяндамадан есіттіңіз ғой, Санников пен Толль көрген тау алып мұз шоқысына ұқсайды. Ендеше, Қазандық аралынан көріну үшін топшылап жүрген жердегі таудың биіктігі екі мың екі жүз елу метр болуы керек. Ондай заңғар таудың Мұзды мұхит ортасында болуы мүмкін емес.

	–Бұл да болжам, бірақ деректі дәлел емес.

	–Ол аз десеңіз, Толль Беннетта аралына түспей тұрып, жер болуы ықтимал деген төңіректе «Заря» яхтасымен ерсілі-қарсылы жүріп, оны әуре-сарсаң боп босқа іздеген.

	–Оны былай деп дәлелдеуге болады, жұмбақ жер теріскейге қарай жатыр, Санников және басқалар ойлағандай ол Қазандық аралына жақын да жатқан жоқ, оның үстіне олар оны көргенімен де қашықтығын болжай алған жоқ, – деп жігіт те беріспеді.

	–Сөзіңіздің жаны бар! – деді Шенк. – Алайда осы аса дүдәмал деректен өзге қолда ештеңе жоқтығында болып тұр ғой мәселе. Оған өзіңіз де келісерсіз, әйтеуір құстардьң терістікке қарай ұшатынынан басқа қандай мағлұмат бар бізде.

	–Ал осыны неге толық айқын дерек демеске! – деп таңданған сыңай танытты жігіт. Оны Врангель-ақ айтқан Майдель құптаған, ал Солтүстік тұрғындары болса, Сібірдің терістік жағалауларындағы жазғы құс базары екі алқапқа бөлінетінін дәл көрсетіп берді: біріншісі – Хрома өзенінен Омолоя өзеніне дейін де, екіншісі – Якан мүйісінен батысқа қарай елу шақырым жерден Рыркайпий1 мүйісіне дейін.

	–Құстар батыс жақтан Новосибирь аралдарына, ал шығыстан – Врангель аралына қарай ұшады, – деп қарсыласты Шенк.

	–Бұрын осылай делініп келген, бірақ бұл дұрыс емес. Врангель аралы аса биік әрі құзтасты, жаз бойы қар астында жатады. Қаз-үйрек сияқты құстардың ұя салуына жер тым тар. Бірақ бізді қызықтыратыны – батыс бөлек.

	–Иә, Новосибирь аралдарына құстар содан ұшады.

	–Бақсақ, бұл аралдарда жаз жайлап қалатын құстар шамалы, басым бөлегі тізбектеліп терістікке ұша беретін көрінеді. Мұны Устьянск, Орыс саға, Ожогинодағы аралдарға барып кеп жүретін кәсіпкерлер сан мәрте дәлелдеді, оны Санников та білген секілді. Ұшатындары балдырмен күн көретін, жәндіктерді және өсімдіктерді қорек қылатын ақ қаз, шіңкілдек, әр алуан үйректер, жылқышы, шымшық, тағы сол секілділер. Бұған қарағанда терістікте өсімдіктері мол және әжептәуір аумақты құрғақ жер бар екені кәміл.



	1 Рыркайпий – қазір Шмидт мүйісі боп өзгерген Солтүстік мүйістің чукот тіліндегі аты.



	–Иә, ол – Беннетта аралы, – деп сөз қосты Шенк.

	–Толль қалдырған құжаттардан біз бұл аралда суық торғай, қасқалдақтың екі түрі, жылқышының бір, шағаланың бес түрі жаз жайлап шығатынын білгенбіз. Жыл құстарының басым бөлегі осылар ғой. Бұны бір деп қойыңыз. Әлгі құжаттағы және бір сөзге көңіл аударғаныңыз бар ма? Толль түстіктен терістікке ұшқан қаршығаны, терістіктен түстікке ұшқан сұңқарды, солтүстіктен топталып ұшқан, яғни жаз аяғында жаңағы жұмбақ жерден құрлыққа көшкен қаздар керуенін де көрген ғой.

	–Дұп-дұрыс! – деп мақұлдады академик.

	–Толль тағы да былай дейді: Қалың тұманның қырсығынан өткен жолғы Санников жері сияқты әлгі құстар ұшып шыққан жерді көре алмадық.

	–Зердеңіз қандай зерек! – деп қайран қалды Шенк.

	–Баяндаманы зейін қоя тыңдадым, Толльдің құжаты да менің Санников жері бар, бұрын ойлағандай емес, ол терістікке қарай деген сенімімді бекіте түсті. Сондықтан да өз ойымды бүкпей айтуға тура келді. Ал Беннетта аралына келетін болсақ, өзіңіз де есіттіңіз, ол аядай ғана, әрі өзін мұз басып жатыр, яғни жаңағыдай жыртылып-айрылған құстарға тұрақ бола алмайды. Оны Толль де айқындай түседі: суық торғай, жылқышы, шағала, шіңкілдектің екі түрі – жазғы меймандарының бар болғаны осы.

	–Солтүстікке тым сұғынып, мәселен 80 градус ендікте жатқан аралдың мұзы әлгіден де қалың болмасына кім кепіл, демек, ол да көп құсты азықтандыра алмайды.

	–Сонда бұл есуас құстар қайда ұшып жатыр? – деп күлді жігіт.

	–Оны, шын сырым, білмеймін. Бәлкім, Солтүстік полюсты басып Гренландия асатын шығар, Бірақ бұ да онша нанымды емес, – деп иығын қозғап қойды Шенк.

	–Поляр мұхитының мәңгі мұздарының ортасында солтүстікке сұғынып жатқанымен де Санников жерінің ауа райы ерен бір әсердің ықпалы тиіп, түстікке таман тұрған Беннетта мен Новосибирь аралдарына қарағанда жылырақ болуы ықтимал деп, неге осы болжам жасамасқа?

	–Ғафу өтінем, мұныңыз енді құрғақ қиял! – деді сәл шамданыңқырап қалған академик. Бұлай ойлауға құстардың ұшу бағытынан басқа ешбір негіз жоқ.

	–Бәлкім, онда жер қыртысын жылытып тұратын жанартау, я ыстық арасан бар шығар, – деп жігіт те болар емес.

	–Жанартаудың түтіні болса, сіздің кәсіпкерлеріңіз бен теңізшілеріңіз баяғыда-ақ аңдар еді ғой. «Фрамамен» жүзіп, сеңмен бірге аққанда Нансен де осы жұмбақ жер бар деген төңіректе біраз жүрген, бірақ ештеңе көрмеген.

	–Ал сізге Солтүстікте өмір сүрген онкилон деген халықтың аяқ астынан бірі қалмай түгел жоғалып кеткені белгілі ме? Чукчалар ығыстырған олар құрлықтан мал-мүлкімен кетіп қалыпты, қайтып ол жайында ешкім ештеңе есітпеген, қайда екені белгісіз.

	–Иә, олар жайында Врангель, Норденшельд пен Майдель мағлұмат жинағаны есімде. Бірақ мен этнографиямен шұғылданбаушы ем…

	Кітапханаға қатты естілген қоңырау үні академиктің сөзін үзіп кетті де, Шенк орнынан тұрды.

	–Келесі баяндаманы тыңдауға баруымыз керек. Ал сіздің ойларыңыз мені қызықтырайын деді, әлі де әңгімелесуіміз қажет. Бір жұмадан соң кешкілік маған үйге келіңізші. Міне, менің мекенжайым.

	Шенк әмиянынан визит карточкасын алып, жігітке ұсынып тұрып, тағы бір ой ұштығын шығарды.

	–Әлгі онкилондар жайында әдебиеттерден ақтарып қарармын. Және Толльді іздеу үшін жаңа экспедиция жасақтау жөнінде академияның тамырын басып, бірдеңе шығарына күмәнім күшті болса да, негіз қалай берейін. Қалай болғанда да, келіп кетіңіз.





ЖОҒАЛЫП КЕТКЕН ХАЛЫҚ




	Шенк сүр бойдақ еді, жасында көп саяхат жасаған, тундрадан мамонттың қалдықтарын іздеп Енисейдің сағасында, Байкал сырты мен Амурда зерттеу жүргізіп, Россияға қосылған бетте Сахалиннің де жер бедері мен өсімдік дүниесін барлаған. Сонан астанаға оралған соң жинаған материалдарын өңдеуге отырған-ды.

	Ол жалғыз, әрі тым жұпыны тұратын, академиктік еңбекақысының басым бөлігі жас ғалымдарға көмекке жұмсалып, өзін ғұмыр бойы қызықтырып келген Сібір мен поляр елдеріне экспедиция жасақтауға ұсталатын. Қыруар ақшасы өзі зерттеуші ретінде жоғары бағалайтын Толльдің саяхатына, оны іздеушілерге кетті.

	Салтанатты мәжілістен келе сала Шенк таң-тамаша жұмбақ тайпа онкилондар туралы деректер оқуға кірісті.

	Ықылым ғасырлар бұрын олар Чукот түбегін түгел алып тұрыпты, кейін чукчалар Мұзды мұхиттың жағасына таман тықсырыпты. Түр-тұрпаты, киім киісі, тілі мен тұрмыс салты жөнінен чукчалардан тіптен бөлек олар туыстығы жағынан Кадьяк аралындағы алеуттерге жақын.

	Солтүстік Сібір жағалауында өзінің «Вега» кемесімен жүзген кезде Норденшельд Иркайпий1, Шелаг және Якан мүйістері ауданында онкилондардың көп жұртына тап болады. Баспаналары былайша жертөле тәрізді, жартысына дейін жерге кіріп жатыр, төбесіне кит қабырғалары салынып, топырақпен жабылған. Қазған кезде тас пен сүйектен жасалған балта, пышақ, найза мен жебенің ұшы сияқты әр алуан құралдар табылды. Сабы көбіне сүйек пен ағаштан болып келетін, қайыспен таңылған бұл қарулар мәңгі тоңның арасынан дін



	1 Иркайпий – Норденшельдтің картасында Рыркайпий немесе орыс картасындағы Солтүстік мүйісіне келеді.



	аман шықты. Онкилондар темір, тағы басқа металдарды қолдануды білмеген нағыз тас ғасырының адамдары болатын. Чукчалардың Врангель жинаған әңгімелерінің ауанына қарағанда, онкилондардың Мұзды мұхит жағалауынан аууына олардың көсемі Крэхой мен бұғылы чукчалар қолбасшысының арасындағы рулық кектен қозған қанды қырғын себеп болған сияқты. Ізіне түскен чукчалардан бас сауғалап, Крэхой өз тайпасының аман қалған азын-аулақ адамдарымен әуелі Солтүстік мүйістің жақпар тастарына бекініп, кейін Шалаур аралдарына өтеді, ақыр аяғында он бес байдаркаға отырып,

	Якан мүйісінен Мұзды мұхитта таулары бұлдырап көрінетін бір жерге (яғни Врангель аралына) көшіп кетеді.

	«Дерек тым таяз, әрі қарама-қайшы екен, – деп ойлады кітапты жауып жатып Шенк. – Дегенмен де қызық өзі: сонда әлгі тайпа қайда кеткен?»



	Келесі күндері Шенк уағда бойынша «академияның тамырын басып, негіз қалағалы» поляр елдерін зерттеуге ынтық-ау деген академиктердің кейбіреулерімен кеңесіп көріп еді, Санников жері мен барон Толльдің із-тозын ашар жаңа экспедицияның жоспарын құптаушылар шықпады. Жаңа зерттеу жұмысын тапсыруға татырлық салиқалы оқымысты көзге көрініп тұрған жоқ, ал ақшаны қайдағы бір қиялшылға ұстата салу бейқамдық болмақ және оны іздеп жату да ыңғайсыз.

	Не керек, енді Шенктің өз қаржысын есепшотқа салуына тура келді. Ол осы бір кәсіпке бірер мыңды бөлмек еді, бірақ онысы жетіңкіремейтіндей көрінді.

	«Жарайды, – деп түйді ол ойын, – құрал-жабдықтарды әртекті ведомстволардан тегін түсіреміз, ал бұл экспедиция жылдан артық созылмасқа тиіс. Осы уақыттың бағдарында не бұл жұмбақ жер табылып, істің беті оңғарылады да, қаржы өз аяғымен келеді, не ондай жер жоқ екеніне көз жетіп, көңіліміз суиды».





ІС ОҢҒАРЫЛЫП КЕЛЕДІ




	Жігіт келіскен күні сол сағатта келді. Шенк оны күтіп отыр еді.

	–Онкилондар жайында бар деректі ақтарып шықтым, – деді ол.

	–Меніңше, мағлұматтар қарама-қайшы сияқты. Бұл халықтың болғанына, чукчалармен соғысқанына күмән жок, артында жұрты, тас пен сүйектен домбалдаған қару-жарақтары да қалған. Бірақ қайда ғайып болып кеткені белгісіз. Былай деп ойлауға болатын сияқты, онкилондар аралдардың бірінде азық-түлік жетіспей, иә қатыгез табиғатқа төзбей қырылып қалды, не құрлықтың бір түкпірінде тығылып жүріп індетке ұшырап өліп бітті.

	–Аралдардың бірінде өлген болса, олардың сүйегі көптеп ұшырасар еді ғой, – деп қарсы дау айтты жігіт. – Адамдар із-түзсіз құрып кетпейді. Тіпті олар құрлықта тұрып өліп бітсе, жаңа көршілері – якут, тұңғыс, ламуттардың арасында аңыздар жүрер еді ғой. Ондай аңыз атымен жоқ.

	–Ал сонда бұлар қайда? – деп дауыстап жіберді Шенк.

	–Шыбын жанын шырқыратып көкке көтеріп әкеткен жоқ қой оларды!

	–Зайыры, олар Санников жерінде, әлгі жыл құстары ұшып баратын жақта, бәлкім, жолбасшы да сол қанаттылар болуы.

	–Адамдар да ұша алатын болса, бұған шүбәсіз-ақ иланар едім. Ал онкилондар ұша білмеген, демек, ол жерге не жүзіп, не мұзбен жүріп баруы керек қой.

	–Сумен бармаған, себебі олар малын ала кеткен, бұл байдаркаға ауыр да алапат жүк.

	–Ендеше, мұзбен де өте алмаған. Қолда бар мағлұматқа қарағанда, Мұзды мұхит өн бойымен қатпайды, жағадан біраз жер ұзағанша әжептеуір ашық айдын су жатады. Сондығынан да батыл деген жұрттың бірі чукчалардың ешқайсысы да Врангель аралында болмаған, оны бірде-бір кәсіпкер және баспаған. Қорқақ халық деп айтуға ауыз бармайтын олар, тіпті Беннетта аралын да басып көрмеген. Барон Толльдің опат болуы – мұзбен жүру мүмкін емесінің дәлелі.

	–Жалпы, бұның бәрі де жөн, – деді жігіт алақызып алған академикті баспақ боп. – Бірақ есіңізде болсын, ауа райы ылғи біркелкі емес, күннің көрінуіне орай суық жылыға ауысып тұруы әбден мүмкін…

	–Оған дау бар ма, оны мен де білем, – деді Шенк.

	–Біз онкилондардың Новосибирь аралдарына өткенін білеміз, одан олардың баспаналары мен басқа да белгі іздері табылған.

	–Ал жақсы!

	–Олар жерді табуын тапқан, алайда ол тұрмысқа қолайсыз болған, аң мен құсы аз. Бұл жылдан-жылға аңшылық аяқсырайды деген сөз. Аранын ашып тұрған аштық оларды ары қарай қуып, тізбек-тізбегімен терістікке ұшқан құстар бұдан да басқа жер барын, оның құсқа әлдеқайда бай екенін аңғартса керек. Тап сол тұста қыс қатал болып, үскірік суықтан теңіз түгел қатты деп топшылауға болмас па. Ерте көктемде күн ұзарған кезде онкилондардың аман-есен Санников жеріне жетуі кәміл.

	–Жетсе де аштық пен суықтан бірі қалмай қырылды, өйткені 80 градус ендікте адам өмір сүруі үшін қолайлы жер болады деп тіпті ойлаудың өзі ағат, Үйрек, қаздар, бәлкім, жіпсісе тундрадан талғажаулық бірдеңе табар, ал адам…

	–Адам сол құстарды, морждарды, итбалықтарды, ақ аюларды аулап, балықты азық қып Гренландияда, Американың терістігіндегі аралдарда, Шпицберген мен Жаңа Жерде де тұрып жатқан жоқ па және тұрғанда қандай, өз мекенін жанындай сүйеді, түстікте жүріп қалса сағынып өле жаздайды.

	–Байқап отырмын, сіз Санников жерінің барлығына, онкилондардың сонда тұрғанына қалтқысыз сенесіз.

	–Сену – бір, екіншіден, олардың ұшты-күйлі жоқ болып кетуінің сыры да осында деп санаймын.

	–Өкінішке орай, академия бұл пікірді қоштамады. Сұрастырып та көрдім, әріптестерім мұндай жер жоқ, Толль опат болған деген тұжырымға түгел тоқталған.

	–Олай ойласа, әрине, өкінішті. Санников жері Толльдің жанын сақтап қалған бірден-бір орын болуы керек. Оған мен бәс тіге алмаймын, бірақ оны іздейтін жалғыз-ақ жер сол.

	–Ақша табылған күннің өзінде өткендегі құр әурешіліктен кейін оны және әлгі айтқан жерді іздейтін талапкерлердің табылуы да екіталай.

	–Мен-ақ іздестіруге ынтамен шығар едім және Якут облысындағы жер аударылғандардың арасынан, терістік жағындағы кәсіпкерлердің арасынан сенімді серіктер де табар едім.

	–Ақша табылса, экспедицияны қалай ұйымдастырар едіңіз?

	–Казачьеде менің назарымда жүрген, жер ауып келген екі кісі бар. Олармен осындай экспедицияның жобасын жиі-жиі талқылаушы едік. Әрине, онымыз әншейін далбаса, әйтпесе бізге патша үкіметінің тұтқындарға анда-санда бір беретін жарытымсыз жәрдемінен басқа ақша қайдан келсін. Онда біз дәп жергілікті тұрғындардай аң қуып, балық аулап күнелтеміз. Екі жолдастың екеуі де жас, айдауда мойнына су кеткен жандар емес, жұмыстан әбден қатып-пісіп, шыңдалып алғанбыз. Олардан басқа Новосибирь аралдарында талай рет болған тағы екі кәсіпкер бар. Мұз үстімен саяхат жасауға төселген, әрі өз иттері, құрал-саймандары бар.

	–Дұрыс, оларсыз бұра баса алмайсыз. Ал онан арғысын айтыңызшы.

	–Ерте көктемде мұз үстімен Қазандық аралына жетіп алып, онан өзімізге қойма салып, көп кідірмей, мұздың қатты кезінде әрі терістікке қарай тартар едік.

	–Ал жазатайым теңіз қатпай қалды дейік.

	–Ондай жағдайда нартаға тиелген екі жеңіл байдаркамыз болады. Сонымен жүзіп ашық айдыннан өтеміз. Айдын онша шалқар болмасқа керек, жерге жақын тұста мұз жатуы шәксіз. Әрі қарай жаңағы жерге дейін қайта нартамен кетеміз, зерттеп болған соң жаздың аяғын ала сол жолмен кері қайтамыз.

	–Ол жерде теңіз айдыны кеңейіп, байдарқаларың ауыр жүкті көтере алмай апатқа ұшырауларың сөзсіз. Және жаз аяғына таман бұрқасын боран да төпелей кетеді.

	–Жүзіп өтуге мүмкіндік болмаса Санников жерінде қыстап қалып, ерте көктемде кері қайтамыз.

	–Сіз осы иттерге жыл он екі ай қанша азық кететінін білесіз бе? Міне, осы жүк сіздерді құртатын.

	–Оған сөз бар ма! Ал мен итке азық алып жүрмек ойдан аулақпын, ол жерде аң-құс көп екеніне кәміл сенемін. Жаз бойы қысқа қам жасап, базамызға қайтып оралғанша жететіндей азық әзірлеп аламыз.

	–Ал сіздер ешқандай Жер таппады делік.

	–Онда дереу Қазандыққа қайтып оралып, жаз жайлап шығамыз да, күзде көк теңіз қатысымен құрлыққа тартамыз. Ондай күнге тап келсек, жазда аң аулау мүмкіндігі жоқ болған жағдайда, меніңше, Қазандықтан азық-түлік қоймасын ұстағанымыз жөн.

	–Мұндай экспедицияның қаншаға түсетінін есептеп көрдіңіз бе?

	–Менің ойымша, қымбатқа түсе қоймас. Біз үшеуміз еңбекақы аламыз деп ойламаймыз, қарнымыз аш болмаса, жетіп жатыр. Екі кәсіпкерге бірдеңе төлеуге тура келер, бірақ олар да ынсапсыз адамдар емес. Басты шығын – иттер, олардың асы, нарта, байдарка, қару-жарақ, оқ-дәрі, киім-кешек. Казачьеде де, осында да есептеп көрдім, екі-екі жарым мың сом бізге жетеді.

	–Иә, сомасы онша көп емес екен.

	–Терістікте оңған нарта жоқ, ағашы да берік емес.

	Сондықтан жөндеуге уақытты босқа кетірмес үшін нартамыз сақадай-сай болуы керек. Оны осы арадан жасатып ала кеткеніміз абзал. Сол сияқты, меніңше, мылтық пен оқ-дәріні де осыннан сайлап алуымыз керек, олар мұнда жақсы және әлдеқайда арзан. Ал қалғанын сонда-ақ қамдармыз.

	–Сіздің жоспарыңыз маған ұнап отыр, – деді Шенк, – мен де сіздерге екі жарым мың сом тауып берермін деп ойлаймын, Шартым мынау: Санников жерінен гербарий мен тау жыныстары коллекциясын, мүмкін болса, ұсақ жануарларын, өсімдігі мен жануарлар дүниесі, ауа райы жөнінде жазбалар әкеп берерсіз. Табылса, әрине, онкилондардың сипаттамасын тастамассыздар. Жолдас-тарыңызбен оны атқару сіздің қолыңыздан келе ме?

	–Қолымыздан келер деп сенемін. Әрине, біз айтулы оқымысты емеспіз, бірақ дайындығымыз бар, біріміз – геолог, екіншіміз – ботаник, мен көбінесе жануарлар дүниесімен, адамдар тіршілігімен айналысамын.

	–Тамаша! Ғылыми барлауларға қажет құралдар – барометр, термометр, компас және тағы басқаларын академиядан тауып берермін. Біле білсеңдер, бәрінен маңыздысы ол жердің әр тұсынан ені мен ұзындығын анықтау, оның жалпы жобасын, барар жолын, жобалап болса да, қағазға түсіріп алу, жерді тапсаңыздар осы естен шықпасын.

	–Әлбетте! Суретке түсіруді мен мойныма алайын. Ал ендігі мен бойлығын білмеймін. Оны бізге үйретпеген-ді.

	–Бұл өзі онша қиын да емес. Сізді онымен Бас физика обсерваториясында таныстырар, директорына мен қағаз жазып берейін. Оны үйреніп шығу үшін екі-үш апта керек. Уақытыңыз бола ма? Бұл жерден қашан жүрмек ойыңыз бар?

	–Қазір бізде қарашаның аяғы. Казачьеде ақпанның соңына қарай болып, наурыздың ортасында аралдарға жылжу үшін бір айдан соң аттану қажет.

	–Әдетте онда сәуірден аттанушы еді.

	–Дұрыс айтасыз, бірақ сәуірдің басында теңіз арқылы Санников жеріне өтуіміз үшін онда мұз берік кезінде ерте баруымыз керек.

	–Бір айда керек-жарақты түгел әзірлеп, сатып ап үлгересіздер ме?

	–Үлгеруге тиіспіз, шеберханалардан білген едім, нарталар екі аптаның ішінде жасалып бітеді екен, оған дейін мен басқа бірдеңелерді сатып ала берем және обсерваторияның сабағына да барып тұрам.

	–Сонымен, бұл арадағы іс оңғарылып келеді, әлі Казачьеде де қыруар қам-қарекет керек болады ғой.

	–Мәселе шешілген болса, қазірден бастап Олекминскіге телеграфпен, Казачьеге почтамен хабарлап қояйын, жолдастар қамдана берсін, киім-кешек, ит, оларға қажет азық сатып алсын.

	–Сатып алар ақшасы жоқ қой олардың.

	–Мен барғанша қарызға да береді, Казачьеде бізді жақсы біледі.

	–Ол-пұл сатып ап, тапсырыс беруге әзір қанша ақша керек?

	–Әзірше бес жүз сом жетер…

	–Оны мен өз ақшамнан берейін, қалғанын және құрал-жабдықтарды екі-үш аптада табамын.

	Банкке чек, обсерватория директорына кепілдеме жазып, жігіттің қолына беріп тұрып Шенк:

	–Екі аптадан кейін жолығып кеткейсіз, – деді, – әзірліктің қалай жүріп жатқанын сонда айтарсыз.

	–Мәселені мұнша шапшаң шешкеніңіз үшін таңданып тұрғанымды білдіруге рұқсат етіңіз, – деп терең тебіренген жігіт дауыстап жіберді

	–Сізге келе жатып арманымның жүзеге асуына қатты шүбәланған едім. Ал мына арада бәрі де аяқ астынан болды. Сөзіне сеніп, атымен білмейтін адамға қыруар қаржыны ұстата салдыңыз.

	–Шашымның ағына қарамай мен әлі жұртқа сенімімді жоғалтқаным жоқ, – деп Шенк көңілдене жауап қатты. – Бұрын да талай-талай ғылыми барлауларға қол ұшын бергенмін, сенімімнің алданған сәті аз. Оның үстіне мен адамдарды алғашқы көргеннен-ақ айыра тани білемін. Сіз есіме жақсы салдыңыз, сіздің де, жолдастарыңыздың да аты-жөнін мен әлі білмейді екенмін. Өлке әкімшілігі үшін сіздерге керек, қазір мен алып бергелі тұрған қағаздарға аты-жөндеріңіз қажет. Сонымен, сіздің атыңыз? Ал жаза бастадым.

	–Матвей Иванович Горюнов, Петербург университетінің бұрынғы студенті, Якут облысына әкімшілік жолымен жер аударылған. Менің жолдастарым – Семен Петрович Ордин мен Павел Николаевич Костяков, олар да бұрынғы студенттер, біріншісі – университеттен, екіншісі – технолог. Біз бәріміз студенттер бүлігіне қатысқанымыз үшін 1899 жылы бес жылға жер аударылғанбыз.

	–Қатерлі қылмыскер сияқты ит арқасы қиянға айдағандай не жазып едіңдер?

	–Біз басқосулар ұйымдастырғанбыз, бүлікбасылар қатарына қосып жүргені содан. Солдатқа да бермек болды, –есіңізде ме, осындай жарлық болған – бірақ біз онан бас тарттық. Сол үшін бізді ақ аюларға айдады.

	–Кесікті күндерің әлі ұзақ па?

	–Менің мерзімім бітіп, полиция бақылауымен туған жерім Вологда губерниясында тұруға рұқсат берген. Әрине, астанаға рұқсатсыз келіп жүрміз. Жолдастарым бір жылдан соң босайды.

	–Байқап отырмын, сізге Якут облысына баруға губернатордың рұқсатын алуым керек екен.

	–Әрине, бұған қарсылық білдіре қоймас.





ЖОЛСАПАР




	Ақша мен құжаттарын түгендеп алып бір айдан кейін Горюнов шығысқа жол тартты, ғылыми барлау құралдарымен және басқа жарақтарын өзімен бірге ала жүрді, олардың ішінде су жаңа үш мықты нарта мен бір үлкен байдарка бар. Байдарка бөлек-бөлек болғанымен, жарты сағаттың ішінде құрастырып, жүзіп жүре берерлік. Оған төрт адам, үш нарта жүгімен және он ит еркін сияды, ал бұл дегенің – экспедиция мүшелерінің екі жағдайда да теңізден өтуіне мүмкіндік беретін дүние.

	Иркутскіден Качуг арқылы Ленаны бойлай төмен құлдилайтын ат-шана жолы, кәдімгі әкімшілік жер аударылғандар өлкесінің жадау астанасы – Якутскіге шейін шеті де, шегі де жоқ оппа қарды қақ тіліп, мұз құрсанған өзендерінің жақпар тасты жарқабақтарының астынан өтетін келеңсіз де көңілсіз ұзақ жол басталды. Одан әрі жол Алдан өзенінің сағасымен, Верхоян жотасының түксиген шың-құздарының арасымен кетті. Сонан соң жол өлкенің бір пұшпағында, сағасына шатырына шейін қарға көмілген Казачье селосы орнаған Яна өзенінің кең арнасы мен кемер-қырқаларын басып тартады. Якутскіден әрі күннің көзі тіпті көрінген жоқ, қырқалардан асқан соң қысқы поляр түні басталды, боран болмаған тынық күні жолды тек жұлдыз жарығымен, ай сәулесімен, терістік шапағымен ғана ажыратасың.

	Ақпанның аяғында артынып-тартынып Горюнов Казачьеге келді. Онда экспедицияға не қажеттін бәрін қамдап, отыз ит тауып, оларға қақтаған балық (юкола), адамдар үшін азық-түлік, киім-кешек, шаңғы әзірлеп жолдастары да күтініп отыр еді. Екі кәнігі кәсіпкер – барон Толльмен бірге хабар-ошарсыз кеткен серігінің інісі якут Никита Горохов пен казак Капитон Абрамович Никифоров те экспедицияға қатысуға келісті. Новосибирь аралдарына екеуі де әлденеше мәрте болып, соңғы рет Толльді іздеп бүкіл жағалауды шарлап шыққан. Санников жерінің бар екеніне екеуінің де сенімі кәміл және ашық күндері Қазандық аралындағы биіктен оны көргендерін айтып иландыратын. Осынау жұмбақ жер оларды біздің үш жолдастан кем желіктірген жоқ, сол аралды алғашқы болып ашу арманы қуаныштарын қойнына сиғызбады. Казачье селосы Яна өзенінің атырау басынан жоғарырақ оң жағада біртегіс төбешікке, терістік ендіктің 71 градусы мен орманды алқаптың теріскей бетіне орналасқан. Шатырларына шейін қар көміп кеткен бірнеше казак тамдары мен көпес үйлері, бірнеше якут жаппалары мен шағын шіркеу адырды бойлай бейберекет созылып жатыр. Жеркепелердің мұржасынан өрілген түтін мен тандыр жаққан жаппа түндігінен ұшқан ұшқын, қар басқан қоңырау мұнарасы ғана өзінің күйкі көлеміне қарамай, Приянск өлкесінің бүкіл терістігі үшін аса мәнді – адам тұрағы барын аңғартады. Терістікті шығыс пен батысты түгелдей тундра алып жатыр, қыс қайда көз тастасаң да – аппақ айдын, мидай жазықта емін-еркін ұйтқыған жел, бұрқыраған боран шиырлап тастаған касат қардан тұрған қалың күртік. Түстіктен көз ұшында тырбиған селдір тоғай қарауытады да, ашық күндері Янаның сағасын басқа дүниеден бөліп тастағандай Кулар қырқасының шыңдары шеңберленіп көз алдына тұра қалады.

	Екі аптада дайындық тегіс аяқталды да, наурыздың ортасында күн бір сағат болып ұзарғанда экспедиция жолға шықты. Саяхатшыларды үш нартасымен Новосибирь аралдарына дейін каюрларымен (ит күтушілер) бес нарта шығарып салды. Олар өздерімен бірге аралдардағы қоймаға қоюға және жолда ауқаттануға деген адамдардың ас-суы мен иттердің азығын ала жүрді.

	Терістік батысқа жол Яна атырабының бір қолтығынан шығып, ылғи тасыған судың астында қала берген соң, тұрғындары тастап кеткен Устьянскінің жұрты жанынан өтеді. Жолдың біртегіс болуы арқасында олар екі күнде сағаға да жетті. Ақ жазық енді өзіндей аппақ, теп-тегіс теңіз бетімен ұласты. Алайда онда ана жерден бір, мына жерден бір белес-белес белдей бұлдырап аралдар, оң жақтан көз ұшында терістікке барып сүңгіген құрлықтың мүйістері қарауытады. Бір түні болса да Яна өзені түстіктен ағызып әкеп, теңіз теуіп тастаған ағашты жағып жағада қонып шығу үшін олар бұғазды кесіп өтіп, жолды осы бағытқа бұрды.

	Осылай олар Ярок аралын, жалғыз жаппалы Манико мүйісін, атшаптырым Селях бұғазын, Туруктак, Ванька, Дарычан мүйістерінен асты. Дарычаннан Чуркин мүйісіне дейін жағалауды бойлай келіп, онан Аббелях бұғазын кесіп өтіп, құрлық кеп шумақталатын Киелі Тұмсық мүйісінің түстік бетін ала Горохов қосына келіп аялдады.

	Сағадан екі жүз шақырымдай осы жолға табаны күректей төрт күн кетті, себебі олар иттерді ә дегеннен қалжыратып алмас үшін асықпай жүріп отырды. Теңізбен жүргенде адым аштырмайтын іркіс-тіркіс мұз шоқылар Лена өзенінің атырауы мен Киелі Тұмсықтың омырауына келіп сұғынған үлкен бұғазда онша қалың да, ұзын да емес еді, сондықтан оны айналып өтуге де болатын. Күн бұлыңғыр, бірақ тымық-тұғын.

	Горохов қосы дегені – сусіңді сырғауылдан салынған не терезесі, не пеші жоқ, от жанып тұрғанда ғана жылитын жалғыз ошағы бар екі қоржын там. Оларда ара-тұра көктемде итбалық пен морж, күзде жабайы бұғы мен ақ аю аулаған кәсіпкерлер тұрып кетеді.

	Қосқа келген күні кешке таман аспан айыққан шақта үш жиһангез ашық теңізді көзден көлегейлеп тұрған, құм кемері бағзы бір замандағы жанартау жарылысынан балқып, қап-қара бағана болып құйылған Киелі Тұмсықтың биік жарына қарай тартты. Бір сеңнен бір сеңге тырмысып, олар мүйістің ұшар басына да шықты. Қарсы алда ақ қарды айқара жамылып көсіліп жатқан шалқар теңіз, тек ана тұста бір, мына тұста бір қарға көміліп қарауытқан мұз шоқылар.



	Айдынның көкжиекпен астасқан тұсында, тұп-тура терістікте төрт шоқылы жалпақ жота – Үлкен Ляховский аралы бұлдырап тұр, аппақ дүниедегі қара ноқаттар құз-жартастарды аңғартқандай. Бұл – кәсіпкерлер жиі баратын мамонт сүйегі мол Новосибирь аралдарының ең жақыны. Тура жүрсе, ол алпыс-жетпіс шақырымдай ғана. Зерттеуші жиһангездеріміздің жолы соны жанай өтеді.

	Күн ұясына қонды. Мұз айдынынан ызғырық жел есіп, барлаушылар көз байланбай қосқа жетіп алуға асықты, онда ошақта от лаулап, мосыда бұрқылдап ас пісіп жатыр. Үстел кәдесіне жарап кеткен жол жәшіктерінің үстінде тәрелкелер тізіліп қалған. Шағын жәшіктерді орындыққа ұқсатып, қорқорын тісіне басқан Горохов пен Никифоров ошаққа итіне мініп, келсе-ақ асқа бас қойғалы жолдастарын күтіп отыр. Олар иттерді доғарып, төсек-қаптарды жайып, басқа шаруаны бағана тындырған. Жапсарлас лашықтан әзіл-қалжың, күлкі естіліп тұр, онда экспедицияны аралдарға шейін шығарып салмақшы бес нарталы каюрлар жатыр.

	Ертеңіне күн шыға әрқайсысына сегіз-тоғыз ит жегілген сегіз нарталы керуен құрлықпен қош айтысып, Киелі Тұмсықтың үшкір құздарын орай өтіп, теңіз арқылы терістікке қарай шұбап жөней берді. Алақаншықтап қар жүріп кеткенімен, біртегіс жерде иттердің жүрісі де өнік, шаңғышылар әрең еріп отыр. Ал жолда сеңгір-сеңгір сеңдер басып қалған жерде қарға адым жер мұң, нарталардың өтуіне еңіс іздеп, әрқайсысын жеке-жеке өткізуге тура келді. Нарталарды біреуі артынан итеріп, біреуі бүйірінен сүйеп, шаңғы таяғымен демеп, кісілер иттерге көмек беріп отырды. Сеңдердің арасынан өтуге ыңғайлы жол табылмаған жағдайда олар беліндегі балталарын іске қосады. 30-40 градус аязда әбден шыңылтырланып алған мұз балта тисе-ақ шыныдай шытынап, шытырлай ұшады. Балта даусы шыққан кезде күллі нартаның иттері аялдаманы пайдалануға уәделесіп қойғандай, қарға бауырын төсеп жата-жата қалысады, бәзбір осыдан соң ширек сағат жол азабын тартатындарын алдын ала сезгендей.

	Осылайша бірде баяу, бірде шапшаң, жалпы сағатына жеті шақырым жүріп, олар түс әлетінде аралдың жарты жолына да келді. Иттерін доғармай, өздері шалып алғалы тоқтап, олар салқын ет, кепкен нан, ыстық шаймен түстік жасады. Шай қайнату үшін олар от жағып әлектенген жоқ. Түсте тоқтаған жерде от жағып, су қайнатып уақыт алдырмас үшін Горюнов астанадан термос ала келгенді. Отқа қоймай-ақ ып-ыстық болып тұрған шайды мейірі қана сораптап ішкен сайын каюрлар осынау ғажайып ыдысқа қайран қалады. Отыз градус суықта сырты қол қарыған ыдыстың ішінен ауыз күйдірерлік ыстық шайдың шығуы сиқырсыз мүмкін емес деп ойлайды олар. Казачьеден шыққан күні түстік жасағалы алғаш тоқтағанда от тұтатуға оңтайланған каюрларға Горюновтың қалжыңдап, шайды мен қарға да қайнатып, сендерден бұрын ішемін дегені бар. Олар құманын отқа қойғанда, бұл термосты алып ортан белінен қарға тығып, бес минуттан соң айран-асыр болып отырған якуттарға ыстық шай құйып берген. Оның құпиясын білетін Горохов пен Никифоров каюрлардың таң-тамаша қалғанына қыран-топан күліп, ішек-сілесі қатқан.

	Түскі астан соң олар бағанағы тәртіппен тағы да ілгері тартты. Арал көкжиекті көзден тасалап, аппақ айдынның үстіне ұстай қойған шымылдық сияқты тұтас бір денеге айналып, қарлы көрпеден жеке қарауытқан құздар мен жаға жарының қошқыл таңбалары ғана көрінеді. Күн батар алдында соңғы сең шоқыдан асқан иттер жер иісін сезгендей бар пәрменімен зымырай жөнелді. Жерге табан тисе тыным да, тағам да болатынын жақсы білетін олар жарқабақтың етегінде қарайған лашықты көргенде ұлып, жын қаққандай жұла-жұла тартты.



	Алайда жаға олардың аптығын әп-сәтте басты, теңіз қайта басталған тұстағы күзгі дауыл сеңдерді ерсілі-қарсылы сапырып үйіп тастапты да, олардың арасынаи нарталарды Кіші Қыстақ аталатынға дейін бір-бірлеп апаруға тура келді, бұл үйшікті он тоғызыншы ғасырдың басында осы аралды алғаш ыспаттап берген Геденштромның серігі және жолбасшысы болған белгілі кәсіпкер Санников салғанды. Жүз жыл тұрса да мынау суықтан үйшік көп жапа шекпеген тәрізді. Теңіз тұзын бойына тартып тіреулердің сырты қарайып, кей тұсы бопалай бастағаны болмаса, іші тәп-тәуір. Аралға бара жатып я қайтар жолда талай кәсіпкер осы лашықта жан шақырған сияқты, бәрі де тері ілгекпен ұсталған үйшік есігі мен төбесінің түзу болуына көбірек көңіл бөлгенге ұқсайды, шатырға әредік-әредік топырақ тасталып тұрған. Үйдің жанында сумен ағып келген ағаштар үюлі жатыр, мұның өзі жаға бойлап зыр жүгіріп, қар астынан отын қазып алмауға өте жақсы болған.

	Ұзамай қыстақтың алдындағы алаңқайда от тұтатылып, оның қып-қызыл жарығы екі жақтан да қапталдай созылып жатқан мұз қабырғаларға түсті.





МАМОНТТАР ҚОРЫМЫ




	Үлкен Ляховский немесе Таяу арал геологиялық құрылымы жағынан керемет. Оның төрт тайпақ, бірақ құзтасты шың, анығырақ айтқанда, шыңдар сілемі түп-түгел гранит, ал қалған жері жұмсақ құм-қайраң. Сондығынан да әлгі шыңдардан шапшып шығып жатқан сансыз бұлақтар мен жылғалар жұмсақ қыртысты оңды-солды тілімдеп, шетене өспейтін тақыр төбешіктерге бөлген де тастаған. Әудемге бармайтын қысқа жазда беткейі мүк батпақты тундраны көз алдыңа келтіріп, терістікке қараған ылдилар мен терең сайларында қар жатады.



	Астын қулаған толқынның қырсығынан теңізге төнген жеке-жеке жарқабаққа ұқсаған арал жағасы да әлгі жұмсақ құм-қайраңнан құрылған және ол өзек пен бұлақ жылғаларынан бөлек-бөлек танаптар түзген. Атам заманда қалыптасқан бұл қабат сірескен тон, тек жазда ғана болар-болмас жібіген сыңай танытады. Жібіген жердің дені суға құлайды не толқын шайып кетеді, соның салдарынан арал бірте-бірте мүжіліп шөгіп барады. Тіпті судың шаюына сәл тосқауыл болып тұрған мынау мәңгі тоң болмаса, арал баяғыда-ақ құрып кетіп, жалғыз гранит діңгегі қалар еді.

	Жаңағы жұмсақ қабатта мамонт сүйегінен аяқ алып жүре алмайсың, тіпті сол көне жануардың тұтас денесін де жиі ұшыратасың. Оның тұстастары жүні ұзын мүйіз тұмсық, зеңгі бабаның түпкі атасы, канада бұғысы, жылқы және басқа жануарлардың денесі мәңгі тоңның арқасында бүлінбей, жүн-жұрқа, мүйізімен, ішек-қарынымен түп-түгел сақталған. Жазда тоң жібіген шақта көп тұсты өзендер шайып, жеке сүйек-саяқ пен азу тістерді ағызып сағаға, теңіз жағасына шығарып тастайды. Осылайша жаға жарынан да толқын шайып, тоң жібіп шығып қалған көне жануарлардың өлі денесін теңіз қағып алып, құм-қайраңның астына тағы да тығып жібереді. Кейде бұл өлексені мың сан жыл тоң болып қатып жатқан еттен тайынбайтын жыртқыш құстар мен азулы аңдар тік көтеріп жеп кетеді.

	Үлкен Ляховский аралының осындай ерен құрылымы жылда көктемде кәсіпкерлердің құлқынын құртады да тұрады; олар біртегіс теңіз жағасынан, өзен алқабы мен өзен сағасынан өткен жылы тоңнан бөлініп жібіген жердің бетіне шығып қалған мамонт сүйегін жинайды. Тоңда тамаша сақталған бұл мамонт тістерінің бағасы қазіргі піл сүйегінен бір де кем емес. Оны кәсіпкерлердің қолынан жергілікті жердегі, сырттан келген саудагерлер сатып алып, Якутскінің жәрмеңкесіне апарады, одан о сүйектер әрі қарай Сібірге, Россияға шығарылып, тарақ, запөнке, қобдиша, бильярд шары сияқты әр алуан бұйымдар жасауға ұсталынады.

	Қазып алынған жануарлар сүйегі кәсіпкер үшін пайдасыз, соған қарап жануарлар әлеміне баға беретін ғылымға ғана қажет олар. Ара-тұра мұз еріп жер бетіне шығып қалған жануарлар денесіне ғана ие кәсіпкерлердің басқа да шаруасы жоқ, оны өлшемейді де, сипаттап жазбайды да, тіпті тағы қайда не жатқанын да білмейді.

	Горюнов пен оның екі жолдасы кәсіпкерлерге еріп мамонт тісін жинағалы осы аралда бір рет болғаны бар, олар олжаның молдығына таңғалысты, бірақ бірі де Казачьеде бұл құбылыстың құпиясын түсіндіре алмады, өйткені қолында сүйенетіндей арнаулы әдебиеті болмады.

	Астанада Горюнов осы жағын да ойлап, бұл жөніндегі әдебиеттермен де танысып, бірен-саранын өзімен ала келгенді. Сондықтан жиһангездер жаға жарларын жітірек барламақ болып, әрі кісілер мен иттерді тынықтырып алмақ ойымен аралда бір қонуға келісті.

	Келесі күні таңертең Гороховтың жол көрсетуімен үшеуі де теңіз жағасын бойлап жүріп кетті. Күн көзі шыраланып теңіздің жазғы жойқын шаруасы әлі бастала қоймаған кез, алайда шұғыласы жарға асылған еңкек күн біраз істі тындырып та тастағандай. Жаға жарларының биіктігі жиырма-жиырма бес метрдей, ұшар басына қатты бораннан соң үй шатырына тұратын қасат қардай асылған күртік сіресіп сіреу болып қатып қалған. Қысқы жауын-шашын, бораны жиі бұл араның мұз әдіптерінің кей тұсының ені төрт-алты метр, ұзындығы жиырма-қырық метрге жақындап, қалыңдығы бір-екі метрден асады. Осылардың астын қуалай жоғары жағы бірөткей мұздан, кейде қатып қалған салынды – құм-қайраңнан тұратын жаға-жары басталады. Жар астындағы мұз қалыңдығы әр түрлі тұтас бір дүние, бейне арал түкпірін үңгіп бара жатқан мұз қабырға іспетті. Қабырғалардың ара-арасы жұқа балшық, ұсақ құм мен мұз қабаттары болып алмасады да отырады. Жардың жоғарғы жағынан бәзбір сіреу мұз құлап түссе, салынды мен мұздың сырты құмбалшық немесе шымтезекпен көмкерілгенін көруге болады, ал омбы қардың астында жатқан тундраның үстіңгі қабаты да осы жыныс.

	Жардың төменгі жағының басым бөлегін қыс бойы жағадан үріп тыққан күртік жауып жатыр. Биіктігі сегіз-тоғыз метрге жететін осынау құлама күртікпен жардың тура ернеуіне дейін барсаң, теңіз деңгейінен он екі – он бес метрдей биіктікте тұрған аралдың құрылымына көзің әбден жетеді.

	Жағаны барлау барысында жиһангездер жануарлар сүйегінің мұзда емес, салынды қабатында жатқанын білді. Мұны аралда бұрын көп болған Горохов та растады, ол тіпті салынды қабатынан бітеу өлі жануарлар да тапқан.

	Жаға бойлап он шақырымдай жүріп, жер құрылымы түгел біркелкі екеніне көзі әбден жеткен жиһангездер түске қарай Кіші Қыстаққа қайтып, тапқан сүйек-саяғын ала келді, оның ішінде мүйізтұмсықтың бас сүйегі мен мамонттың тісі де бар. Жардың мұзды бөлегінен олар күн көзінің кей тұсты үңги тесіп, сүңгілер тізе бастаған бүлдіру әрекетін де көріп қайтты.

	Ас үстінде Горюнов жолдастарына Толльдің осы бір ғажайып аралдың құрылымын, мұнда жойылып кеткен жануарлар өлігінің неліктен молдығын қалай баяндағанын айтты. Оқымыстының ойынша, аралдың мұзы – алапат мұз басу дәуіріне дейін болған үлкен бір мұзарттың қалдығы. Мұз дәуірінің аяғына қарай азайған мұзарттың үстіңгі қабаты мүжіліп, еріп, аралдың жоғары жағынан тұщы су қайнарлары құлауынан тілімденіп, жылғаларда құм-қайраң түзілген. Салындылардан табылған өсімдік қалдықтарына қарағанда, қазіргідей қына мен мүк, тырбиған гүлсымақ емес, аралдың өсімдік дүниесі аса бай болған сияқты, бұрын бұл арада биіктігі төрт-алты метрлік қызыл қайың шоғы, үйеңкі-тал мұзартқа жақын жатқанына қарамай, әр алуан дақыл өссе керек. Шамасы, мұз дәуірінен кейінгі кезде бұл жердің ауа райы жұмсақ болған тәрізді, өйткені мұндай өсімдіктер құрлықта тек ендіктен бірнеше градус түстікке қарай ғана кездеседі. Өлі мамонттардың тісінен, ұлтабарынан табылған азық қалдықтары әлгі жануарлардың осы өсімдіктермен қоректенгеніне куә. Ал өлі жануарлардың мұз бен салынды қабатында жатысының өзі олардың осы жерде өмір сүріп, осы жерде өлгенін аңғартады.

	Ал Үлкен Ляховский аралынын мұз дәуірден кейінгі кездің әр алуан сүтқоректілерінің сүйікті орны болу себебі неде?

	Мұны былайша болжауға болады: жер дамуының төртінші дәуірінің басында Сібір құрлығы қазіргіден гөрі терістікке қарай сұғыныңқырап жатқан да, Новосибирь аралдары сол құрлыққа кірген. Соңғы мұз басу дәуірінің аяғында, Сібірде әлгі мамонттар, ұзын қылшықты мүйізтұмсықтар, зәңгі бабаның түпкі аталарымен алғашқы қауымның адамдары бар кезде, құрлықтың осы қиян шеті жіктеле жарылып, кейбір тұсы төмен түсіп теңізге батып кеткен. Биігірек жерлері бірте-бірте мұздан арылып, өсімдік өсе бастаған. Қазіргіден күн әлдеқайда жылы болғанын жануарлар сүйегімен бірге табылған өсімдіктерден де көруге болады. Әрине, қаптап келе жатқан топан судан жануарлар қыраң жерлерге қашып шығып, аман қалғаны анық.. Сондай жердің бірі Новосибирь архипелагының басқа аралдары сияқты осы Үлкен Ляховский аралы болса керек. Аралдардың тап түстігіндегісі болған соң ба, оңтүстікке ауған жануарлардың дені осыған жиналыпты. Алайда ол айдынды бұғаз арқылы құрлықтан бөлініп қалып, аралға айналған да, жеткен жануарлар әлі кете алмаған. Жануарлардың көп жиналғаны сондай, азығы жетпей, арал олардың қырылғанда құлар қорымына айналған.



	Онда қанша мамонт мекендегенін кәсіпкерлер ерте кезде алып келіп, Якут жәрмеңкесіне салған мамонт тісінен де аңғаруға болады. Санаққа қарағанда, олар жыл сайын мың–мың төрт жүз пұт, орташа – мың екі жүз пұт сүйек әкеп тұрған. Ірі мамонттың екі азу тісі сексен килограмм, яғни бес пұт тартады. Демек, жәрмеңкеге жыл сайын екі жүз қырық мамонттың тісі әкелінген. Олардың дені Үлкен Ляховский аралынан алынған, себебі оны жоғарыда суреттелгеніндей, теңіз толқыны шайып, мұз қабатында жатқан мамонт тістерін жағаға шығарып тастап отырған. Кәсіпкерлер де оларды көбіне осы арадан жинап алған, бұл мұз қабатын үңгіп, тоң қопарып жатқаннан, әрине, әлдеқайда оңай.

	Сөйтіп, бағзы заманда құрлықтың осы бір бөлегі өз пұшпағынан жырылып, аралға айналған соңғы мұз дәуірінің ақырында бұл арада мың сан мамонт босып жүріп бірте-бірте өліп біткен. Бірі жазда мұз ерігенде лай тасқынға қарық болған, екіншісі азын-аулақ шөбіне алдаусырап, мибатпақка батып кеткен, үшіншісі сары маса, сәйгел-бөгелектен қашып, жарылған мұздың арасына құлап, кейін құм-қайраңның астында қалған. Мұз басқаннан кейін тоң арасында осылай өлген жануарлардың ғана денесі сақталған. Ал жер үстінде өлгендердің етін жыртқыш аңдар мен құстар жұлмалап, тек саусылдаған сүйектерін ғана тастаған. Берік мамонт тістері болмаса, бара-бара басқа сүйектер бүлініп, күл боп біткен. Міне, бұл аралдың күллі терістік жағалаудан кәсіпкерлерді қызықтырған мамонт сүйегінің басты қоймасына айналу себебі содан.

	–Ляховский аралындағы қазбалы мұздың шығу тегіне деген Толльдің көзқарасын оқымыстылардың бәрі бірдей құптай бермейтінін ескере кеткен абзал, – деді сөзінің соңына қарай Горюнов. – Мәселен, Толльмен бір мезетте зерттеген Бунге бұл мұз бағзы мұзарттың қалдығы емес, кейін пайда болды деген пікір сабақтайды. Мұндай мұздар су қата солтүстік Сібірде күні осы уақытқа дейін түзіледі.



	Күзгі аяздан жарылып, қыс қар толған мұз жарығынан көктемде тоң топыраққа құйылған судың қатуынан пайда болады ол. Олай болса, бұл мұздар мамонттар өмір сүрген дәуірден көп бері.

	–Мұз бертінгі болса, жануарлар қалай оның арасында қалған? – деп сұрақ қойды Костяков.

	–Мәселенің өзі де жануарлар қаңқасының мұзда емес, тундра қыртысы мен мұз қабатының арасында жатқанында болып тұр ғой. Толль осыны аңдап, атап айтқан.

	–Демек, олар қорыс-қопалы тундрада жайылып жүріп, ұшып өлген де! Сонда тундра олардың тұсында мибатпақты болғаны ғой. Біз мұнда әжептәуір ағаш, шүйгін шөп өскен деп естіп едік, – деп сөз қосты Ордин.

	–Бунгенің пікіріне баксақ, солайы солай, – деп жауап берді Горюнов. – Бірақ менің көбіне Толльдін болжамына ден қоятыным мынадан. Біз бүгін жарқабақтардан тундра топырағының арасындағы қабаттардың мұздан құрылмай, қайта мұз арасындағы жарықшақтарды топырақ толтырғанын көрдік.

	–Сібірдің солтүстігінің мұзданып бара жатқанына Ляховский аралынан басқа дәлел бар ма? – деп сұрады Ордин.

	–Мәселе оның бар екенінде болып тұр ғой. Толль мұз көшкіні кері шегінген кезде қалған көне мореналарды, яғни балшық пен құм жентектелген қойтастарды Таймыр түбегінен де, Анабар өзенінен де, Қазандық пен Жаңа Сібір аралдарынан да тапқан. Миддендорф эррат қойтастарын, яғни мұз әлдеқайдан домалатып әкеп Таймыр түбегінің ана жеріне бір, мына жеріне бір тастаған қойтастарды көрген1.

	–Қазбалы мұздың басқа да түзілу тәсілдері туралы менің бір оқығаным бар, – деді Ордин. – Тундрадағы көлшіктер көбіне түбіне дейін қатады, егер ол көктемде еруіне ерік



	1 Тың деректерге қарағанда Сібірдің терістігі тегіс 60-62 градус Солтүстік ендікке дейін күшті мұздануға ұшыраған.



	бермейтін лай-топырақпен көмкерілсе, қазбалы мұзға айналады. Қырқа баурайындағы тау-төбе күртік қарлар да құм-қайраң мен лай басса, біртіндеп мұзға айналады және оның сыртқы қабаты кездейсоқ бұзылмаса, ол міз бақпайды.

	–Дұп-дұрыс! – деп қостады Горюнов. – Олардың түзілетін тағы бір тәсілін айтайын. Бұлар – Сібір өзектерінің жағасында кейде қалыңдығы да, ені мен көлденеңі де тұп-тұтас болып жататын тоң мұздар. Оларды да көктемде құм мен лай басуы кәдік. Ондай қазбалы тоң мұздардан мамонтпен бір мезгілде жасаған жануарлардың денесі шыққаны бар. Алайда қазбалы мұздар мәселесінің көлеңкелі жақтары әлі көп екенін мойындау керек, олар өз зерттеушілерін күтіп жатыр. Күні бүгінге дейін бұл мәселемен ешкім де арнайы, жан-жақты шұғылданған жоқ.

	–Маған мамонттар мен оның тұстастарының тіршілігі мен құрып кетуі туралы мәселе де жеріне жеткізе баяндалмай, әлі де тереңірек зерттеуді қажет етіп жатқандай көрінеді де тұрады, – деді Ордин. – Ал мысалға, олар не үшін көшкінмен жүрген немесе өзендердегі тоң мұздарға неліктен шыққан?

	–Бұл түсінікті емес пе: олар маса мен бөгелектен, басқа да шағатын жәндіктерден бас сауғалаған, бәлкім, ол кезде әлгіндей шыбын-шіркейлер тіпті көп болған шығар. Күні бүгін де солтүстік бұғылары жазда сүйтеді, сәйгелден бас сауғалап ерімей қалған күртікке, тоң мұздарға, теңіз жағасындағы мұзарттарға шығып кетеді, мүкке тойған олар жусап иә күйіс қайырып сол салқын жерде сағаттап тұрады. Әрине, мамонт мәселесінде мұнан басқа да түсінік керек ететін тұстар жетіп жатыр. Аталмыш жануарлардың құрып кетуі ауа райының нашарлауынан деседі. Бірақ ауа райы бірден нашарламаған, тұтас ғасырларға созылған сияқты, олай болса құрып кетер алдында ол жануарлардың тұқымы азып, ұсақталуы керек еді. Бұл жағы әлі қараңғы, сондықтан сүйектерді қайткенмен көп жинап, осы мәселенің бетін ашу керек.



	–Әлде осы мәселемен шұғылдансақ па екен? – деп қалды Костяков.

	–Бір жылдан соң Россияға оралып, университетті бітіріп алайық, арғы жағын көре жатармыз…





ЖАҢА СІБІР АРАЛДАРЫНЫҢ АРАСЫНДА




	Ертеңгісін елең-алаңда керуен қайта жолға шықты. Аралдың түстік жағасын бойлап батысқа қарай бес шақырым жүріп, олар мұз жарларды осының алдындағыдай тағы да барлауға мүмкіндік алды. Онан әрі теңізге дейін көсіліп, аралдың төрт шыңының бірі – Кигилях құзды тауымен көмкерілетін ұзыннан-ұзақ батыс түбек арқылы созылған асуға тап болды. Таудың состиып тұрған себебі бұрын айнала белдеулеп жататын аралдың бір бөлегі опырылып, ұзынша, тар қылта ғана қалған. Жолды отыз шақырымдай қысқарту үшін қылта басталысымен-ақ онан асып түсу керек еді.

	Кигилях таулары өз атын аспанға тік шаншылған діңгек сияқты жел мүжіген ғажайып шыңдарының көптігінен алған. Кәсіпкерлер бұл діңгектерден қиялында адам мүсінін табады да, тауды киелі деп қастерлейді (киги-адам, кигилях-адам сияқты).

	Мәселен, олар Бунге балғамен шекіп, жартастан тау жынысын алып көргенде, бұл батылдығы басына бір тиеді деп қатты наразылық білдірді. Сондай-ақ олар мына шыңға шығуға болмайды, бейәдеп жолаушы өркөкіректеніп шықса-ақ бітті, қою тұман орап алып, ол құздан құлап өледі дейді. Шынында да, тұман бұл араны қас-қаққанша тұмшалай қояды, сондықтан соқыр сенімділердің сандырағы аяқ астынан ақиқат болып кетеді. Шыңға қалай әлектенсе де шыға алмаған Бунгенің серіктері тауға бақыр мен күміс теңгелерден садақа тастап құтылған.

	Қылтадан өткенде жиһангездердің тәуір-ақ терлеуіне тура келді: әуелі нарталарды жағаның құлама жарына сұғынған терең сайдан сүйреп шығарды, одан бірнеше шақырымнан кейін адырдың келесі бетіне тік жардан тағы құлдилады.

	Асудан асқан соң каюрлар Кигиляхқа бетін беріп, сәт сапар, табысты кәсіп тілеп, тағзым етті. Түксиген шыңдары түнере түсіп, қарға бөгіп дөңкиіп жатқан тау асудан жиырма шақырымдай қашық болғандықтан, каюрлар садақаға тиын-тебен тастамай, бірер шөкім темекі шашумен ғана құтылды. Қараңғы руластарына қарағанда көкірегінің саңылауы бар, саналы Гороховтың өзі садақа беруге араласпағанмен:

	–Қап, мына соқыр сенімділер қыруар темекіні рәсуа қылды-ау! – деп мырс еткен Никифоровқа ала көзімен ата қарады.

	Еңіске түскен соң олар аралдың терістік-батыс беткейін жағалай отырып терістік-шығысқа бет алды, бұл беткей айналасы жүз шақырымға жуық, сүйір басы солтүстікке бағытталып қисық сызылған үшбұрыш сияқты. Жол оншалық ауыр болған жоқ, мұз шоқылар көбінесе жағамен жарыса жатқандықтан, арадағы ашық айдынмен, аракідік ұшырасқан белестерді басып жүре беруге жағдай туды. Каюрлар аспанға қарап қойып, иттерін қыса айдады. Казачьеден шыққанда тып-тынық, ап-ашық ауа райы бұзыла бастады: күн түтін түстес ұлпа бұлт шымылдығының ішінде буалдырланып тұрды да, терістік-батыстан ауық-ауық ызғырық жел соқты. Қоналқаға қолайсыз жерде боранға ілікпес үшін асығу керек болды. Жағалаудан табылатын салынды ағашқа сеніп, отын да ала шықпаған еді. Қылтадан жиырма шақырым жерде тар да құлама мұзарт тап болды. Оның бір жерінен Горохов жиһангездерге көзге түсе бермейтін аңғарды көрсетті, бір кезде әжептәуір айдынды Жекекөл осы арадан теңізге қотарылыпты. Түлеген кезінде аралда жаз жайлап қалатын жабайы қаздардың сүйікті орны да осы көл еді. Оған кәсіпкерлер де көп келіп, түлеп жүрген қаздарды1 жүздеп таяқпен ұрып ала беретін. Көл құрып кеткен соң қаздар



	1 Қаздар түлеген кезде қауырсының жүні түсіп, ұша алмайды.



	басқа жаққа ауып, кәсіпкерлер өздеріне де, иттеріне де нәпақа болып тұрған олжасынан құрамай қапты.

	Үлкен Қыстақ өзенінен асқан соң арал жағасы тегістеніп, қиырынан орталық Хаптағай тауы көрініп тұратын тұсқа қарай біртіндеп биіктейді. Осы өзеннің сағасынан бастап алыстан әрең көрінген Кіші Ляховский аралының терістік пұшпағына шығу үшін бірте-бірте жағадан жырылып, оңтүстікке қарай ойыса беру керек еді. Алайда каюрлар батыс көкжиекті көзбен шалып алды да, жағаның тура өзін бойлай жүрген жөн деп, иттерін бұрынғыдан да қыса айдады.

	–Күн бұзылғанша бұлардың Ванька мүйісіне жетіп алғысы келді, – деп түсіндірді олардың ойын каюрлармен бірер сөз қатысқан Горохов. – Мүйістің арғы жағында бораннан қорғануға да, отындық ағаш табуға да болады.

	Түс ауа Адасқақ өзенінің сағасынан аса-ақ батыс желі жебей соғып, сеңгір-сеңгір сеңдер басындағы ұлпа қарды ұйтқытып, алақұйындатып айналаны шаңыттырып жіберді. Еңкейген күн осы алақұйынның арасынан зорға сығалайды. Күн суытып кетті. Тегіс жерде иттер бар пәрменімен жүгіріп, шаңғылы адамдар әрең ілесіп келеді, мұз шоқыларға тап болып, нарталарды сүйреп шығару үшін қолмен жұмыс істегенде ғана сәл табан суытып алады.

	Жел сәл саябырланып, көз көріне бастағанда алдан Ванька мүйісінің қарауытқан тұлғасы шалынды. Тир өзенінің сағасынан асқан соң теңізге дендей сұғынып мүйісті айнала берді олар. Бұл тұста батыс жақтан аспан қорғасындай сұрланып алып, ұйтқып-ұйтқып кеткен жел жығып кете жаздайды, қар көз аштырмай, өткір инесін бетке қадайды, иттер басын оңға бұрып, тұмсығын жерге төсей жүгіреді.

	Мүйісті әупіріммен орап өтіп еді, тыныс та кеңіп сала берді, тасада жел онша ексімдей алған жоқ. Тас төбеде қар бұлтын іріккен аспан да сүттей аппақ, төменде сол бұлттан үзілген бірер қар қапалағы ғана қалқиды.



	Күн әлі ерте болғанымен, бұдан әрі жылжу жайын тіпті ойлаудың өзі артық, мүйістен әрі ақтүтек боран қойнына сүңгимін десең де қия бастырмайды. Мүйістен шығысқа таман көсілген терең бұғаз да ақтүтек арасында ғайып болған. Мүйістің панасы өз төңірегіне ғана жетіп тұр. Бұл жерде қашаннан да баспана жоқ, сондықтан жаз жардан құлап тоң болып қатқан қыртыстылау жер тауып, құламаның етегіне шатыр тігуге тура келеді. Каюрлар болса, өздеріне басқа орын сайлап алды, балтамен шауып, тік жапсарлас күртік қардан үңгіп үйшік жасады олар. Горохов жиһангездерге де солардан қалмай қардан күрке жасап алыңдар деп ақыл берді, себебі жел терісыңғай шығып, мүйістің пана болмай қалуы мүмкін. Боран бір басталса, тәулік бойы, тіпті екі күн соғуы да ғажап емес.

	Балта тиісімен тақта-тақта болып түсіп жатқан қасат қардан апан қазу қиындық келтірген жоқ. Жел бағыты өзгерсе қалқа болсын деп олар қар тақтасын дестелеп, апан аузына үйді. Сосын жағалаудағы мұз шоқылар мен күртік қарды қазып, отынға салынды ағаш тауып алған соң ғана нарталарының жүгін түсіріп, тар болса да жайлы үйшіктеріне жайғасты. Нарталар мен сирек мұз тасасында байжарақ арасында ас берер кезді күтіп, қалаштай бұратылып иттер жатыр. Отты олар қар күркенің ішіне емес, жар қабырғасының тасасына жақты, өйтпегенде жылудан үйшіктің іші еріп, кісілердің төбесінен тамшы ағатын еді.

	Боран түні бойы соғып, тек келесі күні түсте ғана тынды. Жел саябырлап, аспан сәл ашылғанда ғана олар жолға жиналды. Ванька мүйісінен он шақырымдай тұрған терістік-батыстағы Кіші Ляховский аралының тура тұмсығына бағыт ұстады олар. Бұл арал Үлкен Ляховскийден көп кіші, терістіктен түстікке қарай қырық-елу шақырым созылып жатқан айта қалардай құзар биігі жоқ, адырлы жота. Жағаны бойлай отырып, аралды айнала орап олар терістік тұмсыққа жетпей қоналқаға тоқтады. Жауын-шашыннан жалғыз-ақ пана –сеңгір-сеңгір сең шоқылар, бірақ бұлардың бақытына қарай тымық болды.

	Келесі күні жолдың ең қиыны – Кіші Ляховский мен Қазандық аралдары арасындағы жетпіс шақырым жерді жүріп өтуге тура келді. Қиын-қыстаулығы сол, бұл арадан шығыстан батысқа қарай теңіз ағымы өтеді де, күзде көпке дейін қатпай жатады, қатқан күннің өзінде де дауыл болса, мұзы ашылып кетеді. Соның салдарынан көшкін мұздар жиі қозғалып, сеңдер тау-төбе болып көп тізіледі.

	Теңізде қонса қажет отын, ол-пұлын артып олар Қазандық аралындағы ең түстікте тұрған Аю мүйісін бетке алып терістік-батысқа жылжыды. Қазандық аралы көкжиекте төңкерген қазан сияқты дөңкиіп көзге шалынады, аты да осы көрінісінен алынса керек. Аралдың ең биік нүктесі Молақатын тауының шағын шыңы сол қазанға шығып тұрған тәрізді.

	Бастапқы жиырма шақырым жол тіпті жеңіл болды, сеңдер сирек әрі аз. Алайда ағым мен күзгі жылым алқабында бірінен-бірі сұсты сеңдер басталды. Кейбір мұз шоқылар шоғыры мен жеке сеңдердің биіктігі жиырма метрге жетеді. Балта қолданып жолды қиып салуға, әбден титықтаған иттерге көмек беріп, нарталарды арқанмен (өрме қайыс арқан) сүйреп шығаруға тура келді. Кей сеңдерге бір, иә жарым сағат кетті. Сондықтан күн батқанша жолдың жарымы ғана және бір жақсысы, ең қиыны артта қалды. Асу бермеген бір сеңгір сеңнің түбіне түнеуге мәжбүр болды олар. Бірнеше мұз шоқыны ықтап шатыр құрды да, апыл-құпыл ауқаттанып алып жатып қалды. Күні бойы қалжыраған олар қатты ұйықтады.

	Түн ортасында төбесінде шатырдың қатты сықырлағанынан оянған Горохов:

	–Тағы да ұйтқып кеткені ме? – деп міңгірлеген қалпы келесі жамбасына аунап жатпақ еді, шатыр быт-шыты шығып жыртылардай, шайқалып-шайқалып кетті.



	«Шамасы, жайшылық емес» деп ойлаған Горохов төсек қаптан шығып ауызға барып, қалың матаны әрең ысырып, басын сыртқа шығарды. Мұздақ қар бетін сабалап, көзді аштырмайды. Шатыр ұшқалы қомданған құстай желпілдеп бір орында тұрар емес.

	«Не лаж бар, бәрін де оятып, беркіне беру керек, – деп ойлады кәсіпкер, – әйтпесе жазым болуымыз кәдік».

	Ұйықтап жатқандарды ол шайқап оятып, бесеуі де төрт тағандай еңбектеп сыртқа шығып, шатыр іргесін ұстап тұрған темір қазықтарды мұзға тереңдете қағуға кірісті. Сонан соң үшеуі де еңбектеп жүріп жүк тиелген нарталарды сүйреп әкеп, үшеуін шатырдың үш жағына қойып, арқанмен матастырып байлап тастады. Осының өзіне көп қайрат-күш жұмсауға тура келді: жел аяқтан шалып, тынысты тарылтып, қар көзді аштырмады; төңірек түгел қап-қараңғы, үш адым жерден біріңді бірің тани алмайсың. Сеңгір-сеңгір сеңдердің саңылауынан өкіріп, өксіп, ұлыған, ысқырған желдің арасынан он қадам жерде тұрған каюрлар шатырынан балта тоқылы келді. Олар да оянып, бекініп жатқанға ұқсайды.

	Қолдан келген амалдың бәрін жасап болып, ұйықтағалы қайта қисайғанда олар ұзақ уақыт жылына алмады, әбден жел өтіп, қойны-қонышына, тіпті жеңіне дейін қар толып қалыпты. Таң ағара бірінші болып оянған Горюновтың боран басылмасына көзі жетті. Бірақ шатыр қозғалмай, үстін қар басып бүйірі тысырайып, ауыр салмақтан үрген қарындай жарылғалы шақ тұрды. Тағы да сыртқа шығып қарды аршуға тура келді. Горюнов жолдастарын оятпай, бұл жұмысты күрекпен өзі-ақ жайғап тастады. Буалдыр мұнар арасынан маңайдағы мұз шоқылар көріне бастады, жел бәсеңдеген сияқты, оның есесіне жылбысқы ұлпа қарды үйіпті де салыпты. Қырылдаған айқай мен қатты ыңқыл Горюновты каюрлар шатыры жаққа жалт қаратты. Шатыр әлгінде ғана қарауытып тұр еді, енді көрінбей кетті. Бір пәленің болғанын іштей сезген ол адым сайын қарға көміліп қалған иттерге сүрініп жүгіріп келді. Бақса, бұлардың шатыры ескі екен, ауыр салмаққа шыдамай жыртылып кетіп, ұйқыда жатқандарды қар басып қалыпты. Олар қар басқан көрпесінің астында тырп ете алмай, ауа жетпегеннен тұншығып, ыңырсып, барлығып жатыр екен.

	Горюнов шатырына қайта кеп жолдастарын оятып, өзі күрекпен қар көмген каюрларды аршып алуға кірісті. Іле жеткен Горохов пен Ордин де оған көмектесіп, шатырды қарымен басқа жерге көтеріп қойып, кісілерді құтқарып алды, біреуі талықсып қалған екен, оның есін енгізуге тура келді. Өстіп әуреленіп жүргенде жарық болып, боран басылып, күн ашылды, қар жаууы сиреп, жел аракідік қана ұйтқып кетіп тұрды, шығыстан өлеусіреп күннің көзі көрінді. Иттерді, нарталарды аршып алып, шай ішіп олар қайта жолға шықты. Жаңа түскен қар жабысқақтанып аяққа едәуір тұсау болды, ол ойлы-қырлы жердің бәрін тегістеп жіберіп, иттер де, нарталар да оппаларға түсіп кетіп отырды. Иттерге жол төсеп отыру үшін екі адам алда шаңғымен жүрді.

	Қазандық аралының жотасы алда көкжиектің ширек бөлегін алып жатты, енді онан менмұндалаған шыңдар мен жаға жарын айыруға болатындай, қар көрпенің арасынан жеке-жеке ноқат құсап құзтастар қарауытады. Одан оңға қарай арасы онша қашық емес Фадеев аралы көкжиектен болар-болмас қана көзге шалынып жатыр.

	Күн батқанша қыруар мұз шоқылар шоғырын артқа тастап, олар Аю мүйісіне жетіп, одан соң оңтүстік-шығыс жағалаудағы лашыққа дейін жеделдетіп бес шақырым және жүрді. Бұл жаға Үлкен Ляховский аралының жағасындағыдай мұз құрсанған емес, қатты тау жыныстарынан тұрады екен, ол жыныстар кейде мұз үстіне қабырға боп қаланып, кейде күртік қармен қалқаланып теңізге шымылдық боп ұсталғандай.





ҚАЗАНДЫҚ АРАЛЫН ЖАҒАЛАЙ




	Жағадағы лашық жартылай құлап қалған екен. Олжа онша болмағандықтан бұл аралға кәсіпкерлер онша келмейді және жетуі де оңай емес. Сондықтан аралдарға ғылыми-зерттеу жүргізген кезде жөнделетін лашыққа жылдап адам қолы тимейді, сонан шатырынан тамшы ағып, төбесі опырылып, қабырғалары құлайды. Бірақ түнеп шығу үшін жөндеудің ретін таппай, күн жақсы болған соң олар мұзға қонды.

	Елең-алаңда бәрі иттердің абалағанынан оянды.

	–Аю болып жүрмесін! – деп Горохов шала-шарпы киінген бойы мылтығын алып шатырдан ата шықты. Қалғандары да оған ілесе шығып ғажап бір көріністен аңтарылып қалды. Иттердің арғы жағында он қадамдай жерде батылсыздана қарап үш ақ аю тұр. Байлаулы сексен иттің бәрі қарғысында шапшып, артқы аяғынан тік тұрып, шаптыға шабаланады. Ырылдаған, қырылдаған ызы-шуынан тірі тұрсын, өлі адам оянғандай. Зады, аюлар екі жақ бүйірден ешбіріне жұлмалатпай қай итті тарпа бас сап бүктеп тастауды ойлап тұрса керек. Байлауы матасып бір жерге топырлап, сонда да шабаланып жатқан иттердің шеткі жегініне аюлар бұрыла беріп еді, сол сәт екі шатырдан да мылтық гүрс етті. Ординнің атқан оғы тиген бір аю мұзға мұрттай ұшты да, қалған екеуі қан-жоса із тастап тұра қашты. Каюрлар бар, Горохов пен Горюнов бар, шамасы, қатты жараланған бір аюды қуып жетіп, соғып алды. Үшінші аю сеңдердің арасына кіріп жан сауғалады.

	Аяқ астынан түскен олжа кісілерді де, иттерді де етке кәре ғып тастады және аралдың теріскей шалғайынан салынбақ қоймаға қыруар сақтық сүр қалдыруға жағдай жасады.

	Етті мүшелеп бөлу аз-ақ уақыт алды да, ұзамай керуен терістікті бетке ап ілгері жылжыды. Арал жағалай саяхат жасауға табаны күректей төрт күн кетті, себебі ол ұзынынан жүз сексен шақырым болғанымен, жаға бойлай жүргенде екі жүзден асушы еді. Іштей қарағанда арал түгел таулы, тастақты тундраға ұқсайды.

	Арал жағалай ақырғы асудан асарда түс ауа Решетникова өзенінің сағасынан өтер тұста күн кенеттен тағы да бұзылды. Аспанды әудемде бұлт торлап, оңтүстік-батыстан жел тұрды да, қар төпеді. Аяз күшті болмағасын қарға қарамай олар ілгері тарта берді, ойға алған Қазандық аралының терістік тұмсығы таяу еді.

	Аралдың бұл тұмсығы біртегіс мүйіс тәрізді. Қыстап қалсақ қажет болар деп Толль экспедициясы қойманы соған тақау салған. Құрлыққа қайтар жолда қыстауға тура келе ме деп Горюнов та қоймасын сол лашықтан сайламақ болды.

	Лашық тәп-тәуір екен, онан іздестіру аяқталған соң қажеті болмай қалдырып кеткен біраз азық-түлік табылды; оның ішінде әжептәуір сүр, бірнеше жәшік консерві мен кепкен нан, бір теген аю майы, тіпті қатып жатқан тұтас бұғы еті бар. Аралды жаз көп бұғы жайлайды, олар ерте көктемде мұз үстімен келіп, күзде су қатқан соң құрлыққа қайта оралады. Олар осынау қиын сапарға ата жауы адамнан сақтанып бас тігеді, әйтпесе күз терістіктен қайтқанда жел құлап, жұқа мұздың ойылып кетуі кәдік. Оның үстіне арал емін-еркін жайлауына жақсы және құрлықтағыдай адамды да, хайуанды да мезі қылатын маса-сона жоқ.

	Бұғылардың аралға өтуі басталғанға ұқсайды, Кіші Ляховский маңында ара-тұра олардың ізі көзге шалынды. Каюрлар болса келуі енді жиілеуге тиіс бұғыларды қайтар жолда ауламақ. Сондықтан олар нарталарындағы жүкті түсіріп, жиһангездермен қош айтысып, қалған күнді пайдаланып бұғы аулау үшін қоналқаға қолайлы жер іздеп, Қазандық аралының шығыс жақ жиегін бойлай тартты. Олардан экспедиция барысын баяндап, Горюнов Шенкке хат жазып жіберді. Бұл Горюновтьң жіберіп үлгерген ақтық хабары еді, оның өзі астанаға тек күзде ғана жетуі керек.



	Жиһангездер каюрлармен көңілі құлази қоштасып, қашан олар қылтадан бұрылып көзден ғайып болғанша ту сыртынан қарап тұрды. Өзге әлеммен бұларды жалғастырып тұрған ақырғы жіп те үзілді. Олар енді өздеріне өздері ғана сүйеніп, басқа бір көмек жайын тіпті қаперіне де алмай, беймәлім тірліктің табалдырығында жападан-жалғыз қалды.

	Ауыр ойдан арылу үшін олар қоймаға қалдырмақ мүліктері мен азық-түліктерін реттеп сұрыптай бастады, ертеңіне күн жақсы болса, терістікке қарай жедел жол тартпақ. Мезгіл наурыздың аяғы, күннің ұзақтығы он үш сағаттан асады, ашық болса жер жіпсіп, жол бұзылуы ықтимал. Олар жәшіктерді сұрыптап белгі салып, дестелеп лашықтың түкпіріне тықты, соның өзінде оларға қонып шығар орын қалды.

	Кешкісін басылған жел түн ортасында қайта күшейіп, аяз 40 градустан асты, онымен қоймай боран көтерілді. Таң ата иттерге ас құйғалы тысқа шыққан Горохов пен Никифоров тоңып жаурап келіп, жол жүру мүмкін емес екенін хабарлады. Мұндайда тырп етпей тек жату керек, жатпаса тандырдан түтін шалқыған күңгірт лашықта отырып барқадар таппайсың. Олар тек ас әзірлегенде ғана тұрып, қалған уақытта жамбастап жатты да қойды.

	Бораннан амалсыз отырып қалған күннің ертеңіне Никифоров тандырға от тұтатып жүріп, лашықтың бір бұрышына үйілген отынның арасынан сырты бұдырмақты, сәл иілген, бір ұшы істік ап-ауыр әлдене тауып алды. Оны қолында аударыстырып тұрып, жанатынына шүбәланған ол Гороховқа көрсетті.

	–Бұл эксекю құстың тырнағы болса керек, – деді якут.

	–Тырнақ? Қой, бұл менің қолымнан сәл ғана қысқа ғой, –деп таңданды казак. – Тырнағы мынадай құс біздің лашығымыздан да үлкен болуы керек қой онда. Бұл құс қайда мекендейді?

	–Қариялар ол Қазандық аралында болған дейтін. Алғашқы кәсіпкерлер оны көрсе керек. Осы дұрыс деп ойлайсыз ба, қалай, Матвей Иванович?



	Горюнов олжаны аудара қарап мырс етті де, Ординге ұсынып жатып былай деді:

	–Бұл – мамонттьң тұстасы, ұзын қылшықты мүйізтұмсықтың мүйізі. Мұндай мүйіздерді мен Якут музейінде де, Петербургта Ғылым академиясының музейінде де көргенмін.

	–Онда мұны неге алып құстың тырнағы санайды?

	–Себебі бұл түрімен де, бетіндегі бұдырмағымен де тырнаққа ұқсайды. Біздің өлкедегі юкагир, ламут, тұңғыстың бәрі де осылай ойлайды. Оны айтасың, кейбір оқымыстылар да осы пікірге тоқтаған. Новосибирь аралдарын алғаш зерттеуші Геденшторм «Сібір туралы үзік ойлар» кітабында әлгі тырнақтар жайында құстікі екеніне еш күмән келтірмей-ақ айтады. Қазандық аралында Толль Қымбат өзегіне таяу Эксекю қырқасына шыққан, сонда оны да жолбастаушылары әлгі құстың осы арада тіршілік ететініне иландырған. Олар құстың үлкендігі сонша, ол ұшқанда күннің көзі көрінбей қалушы еді дейді. Қазандыққа бірінші келген кәсіпкерлер қырқаға шыққанда жаңағы құс «маук», «маук» деп шаңқылдап ұша жөнелген. Төбеден олар жұмыртқа қабығы мен үлкен-үлкен қауырсындар тапқан. Бірақ содан қайтып құстың өзін көрген тірі пенде жоқ.

	–Айтуға қарағанда оның екі басы болған, – деп сөз қыстырды Горохов.

	–Иә, иә. Бәрінен де біздің бақыр теңгелердегі екі басты бүркіттің юкагирлердің ойынша, эксекю құсы болуы ғажап. Врангельдің айтуынша, оларда құс туралы таңғажайып аңыздар көп. Кейде мүйіздердің қасынан табылатын мүйізтұмсық бассүйегін олар эксекюдікі деп те салады.

	–Сібірдің тұрғын халқы мамонт туралы да неше түрлі ертегі, соғады, – деді Ордин.

	Бұл күні жиһангездер Горохов пен Никифоровтан мамонт және басқа жойылып кеткен жануарлар жайында сұрап, өздерінің кітаптан оқығандарын айтып уақыт қысқартты.





МҰЗДЫ ТЕҢІЗ АРҚЫЛЫ




	Жиһангездерді үш тәулік бойы тұтқынында ұстаған боран да ақыры басылды-ау. Көктемгі күн шұғыласы Қазандық аралының терістігіндегі мүйісінен басталып, батысқа да, шығысқа да, солтүстікке де кең жайылып кеткен Мұзды теңіздің шалқар айдынын кіреукелеген ақ қарға шағылып, сәскеден-ақ айнадай жалтырады да жатты. Көзді қарықтырып алмас үшін барлығының да көзілдірік киюіне тура келді. Әйтпесе Қиыр Солтүстікте көктемде көп болатын көз ауруына шалдығуы кәдік. Күн әлі аласа тұр, әсіресе соңғы жауыннан кейін жалтырап кеткен айдын қары құйтақандай мың сан айнаны шұғылаға шағылыстырып бетке ұстағандай, өткір нұр жарқ-жұрқ етіп көзді қарықтырады. Ондайда кісі бірнеше күн түк көрмей қалады да, оның ақыры жанарды шағып шымшылаған ауруға ұласып, жаныңды жай тапқызбайды. Ең күңгірт көзілдіріктің өзі, екі жаны қалың тормен қапталып бетке жабысып тұрмаса, көмек бере алмайды. Тұрғылықты жұрт ортасынан сәл ғана саңылау шығарып көзілдірікті тақтайдан жасайды, алайда ол да ұдайы пана бола бермейді. Горохов пен Никифоров күртік астынан нарталарды қазып алып, иттерді жегіп, жүктерді артып болғанша үш жиһангез маңайды барлап, теңіз арқылы жүрер бағытты болжағалы мүйістің ту сыртында тұрған жатаған төбеге көтерілді, ашық күн алыстың өзін алға жайып тұр.

	Қыс боран білгенін істеген теңіздің қарлы айдыны әр жерден бұзылып, сеңдер үздік-создық созылып ана тұстан бір, мына тұстан бір состиып, қар қаптаған жылтыр ұшы жасыл тартып, айнадай жарқыраған басқа мұз шоқылардан оғаш көрінеді. Кейде ақ киіздің арасынан қоңыр жолақтар шалынады, бұл – жылым емес, қарын жел сыпырып, жалтыратып тастаған мұз. Төменде қырық шақырымдай қиырда ғана бозамық тұман арасынан ашық теңіз – көкжиекті тұтас алып жылым жатыр, оны тіпті айналып өтуге де болмастай. Аспан бұлыңғыр болғанда ашық су қара дақ құсап көрінеді, себебі оған сұр бұлттың көлеңкесі түседі.

	Жылымнан әрі жатқан алқапты тұман басып терістік көкжиектің тап түкпірінен мұнардан қылтиып бір қара бұлдырайды.

	– Дәу де болса Беннетта аралы анау, – деп оған бірінші болып көзі түскен Ордин дауыстап жіберді.

	Ол нұсқаған жаққа Горюнов пен Костяков жалт қарады.

	Горюнов бірден компасқа жармасты.

	–Беннетта аралы бұл емес, – деді Горюнов. – Ол арал шығысқа қарай бұрыс және Қазандықтан көрінбейді де. Зәуде бір сағым болмаса, біздің көріп тұрғанымыз – Санников жері. Толльдің айтуына қарағанда, ол осы жақта болуға тиіс.

	Жалма-жан екеуі дүрбісін суырып, біреуі «Санников жерін іздеу үшін» Шенк берген көне қарауыл тұрбаны қолға алды. Жылым тұманының ар жағынан әлгі қара бірде қылаң етеді, бірде көрінбей кетеді. Соған қарамастан оның басында қар жатқан сүп-сүйір шыңдар тізбегі екенін, бөлек-бөлек болып көрінгенімен, тұтас қарлы дала екенін көріп білді олар. Жаңағы сілем біраз жерге дейін жалғасып барады да, екі жақ еңіске қарай сіңіп жоқ боп кетеді. Тура жүрсе, оған дейін жүз жиырма-жүз отыз шақырым жер.

	–Анау, сөз жоқ, жер!

	–Жер болғанда да жоғары, таулы жер!

	–Қалайша, оны қар тұтас басып жатқан жоқ?

	–Сірә, тау баурайы бар тұсы бірдей қар ұстамайтын тік жар болуға тиіс.

	–Ондай құзар биік тауларда қаз-үйрекке де, онкилондарға да орын болмасқа керек.

	–Таулардың ортасында жазық жер бар.

	–Қайткенмен де бұл сағым емес, Санников жері, – деп мәлімдеді Горюнов. – Ол көкжиектің Толль мен Санниковтың өзі көрген тұсында тұр. Сағым болса ұдайы бір орында тұруы тиіс емес, ол жылымның үстінде іркіліп, жылымның орын ауыстыруына қарай түр көрінісін де өзгертіп тұрады.

	Жақсы дүрбіден қарауыл тұрба тәуір боп шықты, оны ұстап тұрған Костюков екі тау сілемін көріп, алдыңғысының аласа әрі бастан-аяқ аппақ екенін, аржағындағы биігінің қара құз, шың екенін ажыратып та берді.

	–Екі жотаның арасы жазық екенінде шек жоқ, бәлкім, кең де жазық болуы.

	–Оны мекендеген онкилондарға адам аяғы жетпеген десеңші, – деп сөз қосты Ордин.

	–Ал біз барып қой, олардың тыныш тіршілігінің шырқын бұзамыз, – деп қосарланды Костюков. – Былайғы дүниеден бірнеше ғасыр бөлініп қалған адамдарды көз алдыңа келтірудің өзі қиын.

	Иттердің үргені, ұлығаны, қыңсылағаны қырқаға да жетіп, әңгімені үзді де, жолға шығу керек екенін еске салғандай болды. Боран иә қатты аяз болмаса ғой, бұл ит бейшаралар шапшаң жүргенді қалап, бәрі дайын болған кезде, осылай үріп, ұлып өздерінше қуанышын білдіріп жатады. Горюнов компасын жаңағы жұмбақ дүниеге қарай тағы бір бағыттап алды да, үшеуі де еңістегі, үйшікке беттеді.

	–Дегенмен жер бүгін көрінді ме? – деп Горохов оларды сауалмен қарсы алды.

	–Тамаша көрініп тұр, ешқандай күмән енді болуы да тиіс емес, – деді Горюнов.

	–Көру керек екен өзін. Сіздер шай ішкенше қырқаға жүгіріп шығып та келемін. Мен бір-ақ рет көрдім, оның өзі де шала-шарпы.

	Жиһангездердің дүрбісін алып, екі кәсіпкер қырқаға жөнелді. Біреулер лашыққа, біреулер төбеге қарай тартқанын көріп тыншыққан иттер жегілген қалпы жата-жата кетті.

	Төбеден түскен Горохов пен Никифоров та Санников жері өте жақсы көрінетінін өздері оны бұрын да сол бағдардан байқағанын айтты.



	Ұзамай кішкентай керуен мүйістен теңізге түсіп, тұп-тура терістікке тартты. Үш күн тыныққан иттердің жүрісі нарталарға бір аптаға жетерлік отын сияқты үстеме жүк тиелгеніне қарамастан ширақ-ақ. Жұмбақ жерге арада үш-ақ қонып жетуге болар еді, бірақ боран көтеріліп кетіп, тағы да аяққа тұсау болуы кәдік. Өйтсе үскірік аязда шай қайнатып, ас-су ысытып іше алмайтын жерге түнеу де қиын.

	Тегіс жермен олар тез жүріп, сең кездескенде шабандап қалып келеді. Кешқұрым қырық шақырымдай жол жүріп сеңгір-сеңгір сеңдер арасынан мұз шоқылардан панасы бар жазық тауып, қоналқаға тоқтады. Шатырды шапшаң тігіп жіберіп, от жағып, ас пісірді, сонан соң қып-қызыл алауы мұз үстінде ойнаған оттың басында сағат шамасы, отырды. Күн батысқа сүңгіп ғайып болды, түстікте алашабыр бұлт арасынан ай көрініп жоқ боп, көрініп жоқ боп жүр, терістікте сарғыш доға мен діңгекке ұқсас әлжуаз солтүстік шұғыласы ойнайды. Ай бұлтқа енгенде ол ап-айқын көрінеді.

	Ұйықтар алдында Горюнов көкжиекті және бір шолғалы мұз шоқыға шықты. Ай сығалап, қарлы жазықты, төбе-төбе сіреу сеңдерді көгілдір жұмсақ бір нұрға малып тұр. Түстіктен суық жел соғып, көкжиекте қара бұлт түнереді, оның ар жағында Қазандық аралының жотасы қарауытады.

	Ертеңінде күн түнеріп, түстіктен жел күшейе түсті. Горохов пен Никифоров бораннан секем алып, иттерді қыса айдады. Бірақ мұз біртегіс емес, шақырым сайын мұз шоқылар тізбегі тап келіп, бұрынғыдай болмай, жүріс шабандап кетті. Сұрқай аспанда таң атқаннан бері бір жолақ тұр, бұл – алда кең шалқар жылым жатқанының белгісі. Кешке қарай жылым тіпті жақын қалды, құлаққа толқын шуы келді. Биік бір мұз шоқыдан асқанда қарсы алдан жарты шақырымдай ашық теңіз шыға келді, айдыны – ақшулан толқын, көшкін мұз.



	Теңіз тіпті көкжиекке дейін көсіліп кеткен. Боран көтеріп кетпесе, ертең енді осыдан өту қажет.

	Сондықтан байдарқаларды тез түсіріп, жүк тиеуге оңтайлы болу үшін мұздың жиегіне жету керек, жел және түстіктен, теңіз мұзды бұл жақтан бұзар деп қауіп ойлауға болмайды. Қоналқаға олар ашық айдынға жүз елу қадамдай ғана мұз шоқының іргесіне кеп тоқтады, оның өзінде шатыр, нарталар мен иттер әрең сиятын алаңқайды зордың күшімен тапты; бұл – батыс пен түстік жақтан түксиген биік мұзарттар төнген жер, жалпы, бұл ара соңғы соққан терістік желі бүкіл сеңді қуып кеп бірінің үстіне бірін үйіп кеткенінің айғағы секілді.



	Сең пана болып әрі есік аузынан от жағылған шатыр жылы да жайлы еді. Онысы не керек, түнге қарай жел күшейіп, боран көтерілді. Шатырдан бес-алты метр жоғарырақ қапалақтап, ұйтқи соғып, үйіре борап қар қалай төпеп тұрғаны от жарығымен айқын көрінеді. Желдің екпінімен қалың мұз қақырап, ызыңдаған, ұлыған үндерді сап жұтып, ауық-ауық гүрс еткен дыбыс құлақ тұндырады.

	–Бұл несі тағы да? – деп гүрсіл алғаш естілгенде шошынған Костяков айғайлап та жіберді.

	–Мұз жарылып жатыр, – деп жауап берді Горюнов.

	–Иә, мұз жарылды, – деп қоштады Горохов сабырмен.

	–Егер жел теріс айналып терістіктен соқса, ол да ықтимал, онда толқын біз тұрған тұсты жиектей ұрып, мұзды сөгіп, көтере бастайды ғой. Ал әзір жел түстіктен – қауіп ойлар жөн жоқ.

	–Қалай дегенмен де, қорқынышты-ау, Матвей Иванович,

	–деді Никифоров. – Ойлап қараңызшы, біз ғой шылым шегіп, әзіл айтып қаннен-қаперсіз отырмыз, ал астымызда небары екі-ақ аршын мұз, онан әрі түпсіз тұңғиық емес пе! Аралдар арасы сәл алаңсыздау – теңіз терең емес, жер тиіп тұр.

	–Астымызда қандай тереңдік барының қажеті не бізге, мейлі жиырма, қаласа жүз метр болсын! – деп мырс етті Ордин. – Мұз жарылса, онда да, мұнда да қарық боламыз.

	–Дегенмен мұнда қауіптірек, теңіз де, жер де көрінбейді өйткені.

	–Тоныңа қымтанып ұйықтай қалсаң, бәлкім, бәрін түсіңде көрерсің, – деп қалжыңдады Горохов.

	–О да дұрыс, әйткенмен жаталық, таң атқанша ұйықтайық, күн шыққан соң көңіл де тыншыр.

	Алайда олар алаңдап ұйықтады, себебі мұзда жатқанда оның алыс-жақын жарылғанының бәрі жақсы естіліп тұрады екен. Иттер де әдеттен тыс тынымсыз ұйықтап, бірде бірі, бірде басқасы маңқылдап, ырылдап мазаны алды. Горохов әлденеше тұрып, шатырдан сығалап жел бағытын өзгерткен-өзгертпегенін бақылады. Жарық түсіп барлығы оянғанда басу айтқан да сол болды.

	–Түк те жоқ, жел сол бағытынан соғып тұр, қозғалмай-ақ жата берулеріңе болады.

	Сәскеге дейін жатты да, қарны ашқан соң барып бір-ақ тұрды бәрі. От жағып, шай қойды. Горохов пен Никифоров иттерге ас құюға кетті. Иттердің қаперінде тіпті түк жоқ, екі сеңнің арасында желдің не екенін білмей бір жерге ұйлығып жатыр бәрі. Боранның беті жаман, бірде бес-он минут басылады да, бірде екпіндеп ұли ала жөнеледі. Оның бір тынған кезінде биік мұзға шыққан Горохов жан-жағын шолып шығып, ысқырып айғай салды.

	–Алайда, ағайындар, біз жүзіп бір жаққа маңып кетіппіз, айнала – су.

	Барлығының да зәресі ұшып, оған ілесе әлгі мұзартқа шықты: кеше мұзбен келген түстік жақта қарлы мұнар арасынан жойқын теңіз қарауытады, терістік жағы да су, ал батыс пен шығыс тізбектеліп жатқан сеңгір-сеңгір сеңдер, шетіне тіпті көз жетпейді және ештеңе айырып болмайды. Көп тұруға мұрша келмеді, екпіндей жөнелген жел қапалақ-қапалақ қарымен соққылап, бәрін еңіске қуып шықты. Шатырға оралуға тура келді.

	–Менің ойымша, біз тұрған мұзды алқап қалған мұз айдынына нашар кіріккен, – деді Горюнов. – Мұз жарылған кезде желдің ырқымен бұл жер бөлініп, теңізге қуып тасталған.

	–Сонда қай жаққа?

	–Әрине, солтүстікке, жел қайдан соғушы еді.

	–Теңіздің бұл тұсында ағым болса ғой, бізді алысқа, батыс болмаса шығысқа да айдап әкетеді.

	–Әлбетте әкетеді.

	–Енді не істейміз?

	–Ештеңе істеуге болмайды. Ауа райы бұлай болып тұрғанда біздің байдаркамен жүзу қатер. Боранның басылуын күтуден басқа лаж жоқ.

	–Біз тұрған мұзды тағы да быт-шыт қылса ше?

	–Осыған дейін быт-шыты шықпаған жалпақ мұз алда да аман сақталар деп сенуге болады, тек басқа бір мұзартқа яки сіреу сеңдерге соқпасын де.

	–Ол үшін байдарқаларды сайлап, оларға керек-жарақты артып қойған артық болмас.

	–Дұрыс-ақ! – деп құптады Горохов.

	Таңғы тамақты ішіп алып, нарталардың жүгін түсіріп, олар байдарка құрастыруға кірісті. Құрап болып оларға жүк пен нарталарды тиеді, қалғаны тек шатыр мен төсек орын ғана, оларды да алғаш қатер төнгенде жиып алу қиын емес. Ара-тұра жел саябырлаған сайын олар мұз шоқыға шығып, жан-жақты шолады, бұрынғыдай терістіктен де, түстіктен де теңіз көзге түседі, ара қашықтық – екі жақтан да жүз метрдей жер.



	Осылай бір күн өтті. Бұрынғысынша боран ұйтқып тұр. Кешкі асын ішіп алып, жанып біткенше оттың жарығымен отырды. Көңіл қобалжулы, кейде аяқ астындағы мұз ойнап тұрғандай сезіледі. Алайда мұзда жаңа жарық пайда болғанын білдіретін гүрсіл таң атқалы естілген жоқ. Шамасы, бөлініп шыққан мұзарт берік болса керек, түнде олар кезек күзетісті

	–жаман айтпай жақсы жоқ. Жел саябырлап, ара-арасында күңгірт ай да сығалап қояды.

	Күзет кезегі соңынан тиген Ордин ұйықтап кеткен екен, бетіне шағылған күн шапағынан оянды. Ол көтерілген күн мен көгілдір аспанға таңырқай қарады, күн айығып, жел бәсеңдепті, жаңа қар көз ұялтып жалт-жұлт етеді.

	Ордин жалма-жан мұз шоқыға шығып, түстікте көкжиекке дейін көсіліп жатқан көк теңізге, оның бетінде шұғыла ойнатқан майда толқынға көз тастады, бұлар тұрған мұз алаңының батыс жағы жарты шақырымдай да, шығысы әлдеқайда келте. Теріскейде су танабынан әрі осылай қарай баяу жылжып келе жатқан алып мұзарт көрінді. Ордин жалма-жан жатқандарды оятты, бәрі жүгіріп жоғарыға шықты.

	–Бәлкім, шыққан күн бірден көрсетпегенде түстіктің қайда, терістіктің қайда екенін білмей, мен бұрынғыдай теңіз солтүстік жақта деп тұра бермек екем! – деп дауыстап жіберді Костяков.

	–Иә, біздің жолымыз болды, – деді Горюнов та. – Байдаркамен жүзіп, жүк тиеп, түсіріп жүрудің орнына, шатырда тыпыр етпей жаттық та, боран бізді теңізден өзі өткізіп салды.

	–Өзеннен салмен өткен сияқты десейші, – деп қойды Горохов.

	–Және қазына есебінен, ештеңе төлетпей өткізді ғой, – деп күлді Никифоров.

	–Алда әуейіленбей есте ұстасын деп боран-көкеміз аздап қорқытып алды, – деді Костяков.

	–Бұл бізді жағаға апарып тірер ме екен, әлде байдарканы түсіруге тура келе ме? – деп сөз қозғады Ордин.

	–Жағаға апарып тіреуге тиіс. Жүзуге көп те қалған жоқ, жел тұрса мына мұз шоқылар – жақсы желкен.

	–Әзір ауқаттанып алалық, сосын жолға қамдану керек, –деп ұсыныс білдірді Горюнов.

	Жел бәсең болғандықтан, экспедицияға аса сәтті паром болған мұз алаңы алға қарай баяу жылжыды. Ас ішіп боп, байдарканы бөлектеп, нарталарды құрып, олар паромның қозғалмайтын бір мұзды алқапқа барып тірелуін күтіп шоқыға қайта шықты. Сағатқа жуық күтті, кенет мұздың шайқалғаны байқалып, шет жағы сөгіліп, сең сынықтары бірінің үстіне бірі шығып қалды. Ақырын соғылғаннан сеңдер елеусіз болып шықты, паром шапшаң сап болды.

	–Айлаққа әкеп тіреді, – деп айғай салды Горохов. Қолына балта, күрек алып жол аршымақ оймен жиһангездер паромның шетіне шықты да, біртегіс жер тауып алып, қозғалмайтын мұзға әп-сәтте-ақ көшіп алды.

	Никифоров келекелі бір кербездікпен әлгі келген мұз алаңына тағзым етіп, айғай салды.

	–Рахмет, жігітім, жеткізіп салғанына! Айтары не, жақсы-ақ серуендеттің!

	Мұз паромның бағыттан онша ауытқымағанын ескеріп, Горюнов биігірек бір шоқыдан Санников жерін көру, сөйтіп, жолын айқындап алу үшін нарталарды терістікке қарай бастады. Жол алғаш аса қиын болды, бір сеңнен кейін бір сең кезігіп, түске дейін он-ақ шақырым жылжыды. Және бұл сеңгір мұздар қиыр көкжиекті мүлдем көрсетпей тастап қиын қылды. Әйтеуір түс ауа тегіс мұз басталып, көкжиекте мұнар арасынан жұмбақ жердің әлі алыс болса да үшкір шыңдары көзге бір шалынды-ау.



	–Міне, үшінші күн жүріп келеміз, сонда да бір бар болғыр қарасын көрсетер емес! – деді аса бір өкініш үнмен Горохов. Оның торығыңқы үні қасында тұрған Горюновтың назарын бірден аударып алды.

	–Көмейіңде бір түйткіл бар-ау, Никита, – деді ол.

	–Дұрыс айтасың. Күмәндануға айналдым. Әлгі мұзарт бізді теңізді көктей өтіп, осында тегін әкелген жоқ, Матвей Иванович. Маған мұның жер емес, сағым секілді болады да тұрады. Арбап, алдап мұнартып тұра бере ме деп ойлаймын. Алыстап кетіп, қайта алмай жүрмейік.

	–Сенің ойыңа да қайдағы-жайдағы келеді екен, – деп күлді Горюнов. – Енді бірер күн жүрелікші, ол жер қол созым ғана болады.

	–Ал, меніңше, ертең ол жерің күмән қалдырмайтындай болып айқын көрінбесе, кешікпей кері қайтқаннан дұрысы жоқ.

	Горюнов сөзді доғарып, жұмбақ жерге бағыт ұстады. Жұмбақ жер енді терістік шығыстан менмұндалады – зайыры, паром желдің ырқымен немесе ағыспен бұларды батысқа қарай біраз апарып тастаса керек. Жол бағытын өзгертуге тура келді. Тегісірек мұз шапшаңырақ жүруге жағдай туғызып, кешке дейін бұлар отыз шақырымды алып та тастады. Күн батар алдында көкжиек әбден айқындалып, жиһангездер ақ жотаның жон арқасынан тік шаншылған шыңдардың қарауытқан үшкір бастарын дүрбісіз-ақ анық көрді. Енді Гороховтың өзі де тынышталайын деді.

	Сол бағытпен тағы да екі күн жол жүрді. Бірақ күн бұлыңғыр болып, жер көрінген жоқ, шамасы, жер бауырлай жатқан бұлт оны жауып қалса керек. Ақыр аяғында үшінші күні түскі үзілістен кейін мұз шоқылар түгел таусылып, аппақ қар басқан далаға да табан тиіп, олар жоғары қарай көтеріле бастады. Иттердің жүрісі бірден баяулады.



	–Аяғымыздың астындағы жер емес пе өзі? – деп дауыстап жіберді Ордин.

	–Жер болғанда да тап өзі! – деп діттей түсті Никифоров.

	–Тауға шығып бара жатқанымызды иттерден-ақ байқамайсың ба?

	Осы кезде сәл сейілген бұлт астынан бірер шақырым алдан биік аппақ жар шыға келді.

	–Әзір бұл жерде қардан басқа ештеңе жоқ! – деп күңк етті Костяков. – Тау бір жаққа тағы жасырынып қалды.

	–Әбігерін қарашы енді! Ақ жардың астынан тауды да табамыз. Керек болса қардан басқасы да тұр, әне! – деп Горюнов керуеннен жүз қадамдай жерде қарайып тұрғанды нұсқады.

	Жалма-жан үшеуі де сол жерге тартты. Құз жартаспен қоян-қолтық айқасқа шығатындай Ордин белінен балғасын шешті. Қарлы жазықта адыр болып оқшау тұрған бұл жартас біртегіс жып-жылтыр еді. Үстін жел жалап, боран сипап жалтыр мұз етіп тастаған. Шапқыны тастың жарығына тығып жіберіп, басып қалғанда бір кесек тау жынысы ұшып түсті. Оны Ордин абайлап аудара қарап:

	–Міне, бұл базальт болса керек, – деді.

	–Күтеріміздің өзі осы еді ғой, – деп салды Горюнов. – Зады, бұл жанартау жынысы Мұзды мұхит аралдарынан көп табылса керек, мұның өзі – бұл арада бағзы бір кезде ыстық лава атқылағанының белгісі.

	–Еһ, шіркін, онда ғой қазіргідей емес, жылы болған бұл ара, ә! – деп өкінген сыңай білдірді Костяков.

	Базальт кесегі Никифоровпен бірге нарталардың қасында қалған Гороховқа салтанатпен алып келінді. Мұның өзі аяқ астында жұмбақ өлке Санников жері жатқанының ең жақсы дәлелі еді, кім білсін, бұған адам табаны тұңғыш тиіп тұрған шығар.



	Жылғамен баяу жоғарылай отырып, екі сағат шамасында керуен тағы бір аппақ құлама жардың түбінен шықты. Жар қабырғасы селдір тұман арасынан айқын көрініп, екі жақтан да жылғалана жолды кесіп, көз ұшына сүңгіп барады. Жоғары қарай енді тік көтерілмей, қиғаштай шығуға тура келді. Боран таптаған қардың қатқаны сонша, тіпті ауыр нартаның табан ізі әрең түседі.





ЖЕРҰЙЫҚ ТАБАЛДЫРЫҒЫНДА




	Аппақ жылғамен баяу бұралаңдай отырып керуен бірте-бірте жоғарылап келеді, кейде өрдің тіпті шегі жоқ сияқты болып кетеді, еңіс-өрді құндақтап алған желең тұман тау жынысын көзден тасалап, қарлы құлама жүз қадамдай төменде буалдыр мұнарға оранып қалып жатыр.

	–Биік тау деп осыны айт! – деп қалды Горохов иттерді тынықтырып алу үшін жасаған бұрылыстағы бір аялдамада.

	–Шамасы, біз ашық алқаппен жүрудің орнына, шеткі таулардың бірінің биік жарына тап болсақ керек, – деген болжам айтты Ордин.

	–Ол әбден мүмкін, жердің түстік беткейі түгел осындай, –деді Горюнов. – Естеріңде ме, біз әуелі алдан шың-тасты тау сілемінің құзар қарлы басын көріп едік қой, зады, көсіліп жатқан сол алыпқа көтеріліп келеміз.

	–Ғажап жер! – деді Костяков. – Новосибирь мен Беннетта аралдарын көмкеріп жататын құлама жар мен жартасты мүйістердің орнына мұнда теп-тегіс тақтайдай ылди.

	–Биіктен сырғитын көшкін мұз да жоқ, жалғыз ғана қар, –деп қостады оны Ордин.

	–Иә, ғажап! Мынау түстік беткей, мұның қары жаз еруі тиіс. Алайда алдында көргеніміздей, мұның қырқасынан тұтас тау тізбегі көтеріледі, онан сырғыған мұз көшкіні ғой, теңізге тура осы баураймен құламақ керек. Ал әзір біз оны көріп тұрғанымыз жоқ.

	–Осынау таңғажайып оқиғаның бір ғана шешімі бар, мына қарлы қырқаның ар жағында терең аңғар, кең жазық болуы керек, көшкін мұз сонда құлауы тиіс, – деп топшылады Ордин. Одан әрі Шпицбергендегідей орасан мол мұз тасқыны болып бір жерден теңізге құйылуы қажет.

	–Сонда бұған ұшып келіп жүрген құстарға азық қайдан табылмақшы? – деп таңырқады Костяков. – Тіпті мен онкилондар туралы айтпай-ақ қояйын, олар бар екеніне басынан-ақ шүбәлімін.

	–Сәл сабыр етейік те, жолдастар, жұмбақтың шешімі енді шалғайда емес, – деп күлді Горюнов. – Жүнжімей алға қарайық.

	Келесі аялдамада барометр теңіз бетінен сегіз жүз метр биіктікті көрсетті. Тұман біраз қоюланайын деді, соның салқыны ма, Горохов:

	–Қалай ойласаңдар олай ойла, кері қайту керек, – деп салды.

	–Ол ненің ақысы? – деп дауыстап жіберді Горюнов.

	–Көрмейсіңдер ме, түге. Аспанға шығардай, өрмелеп келеміз, шеті-шегіне жете алар емеспіз. Мұндай биік тау болуы тіпті мүмкін емес.

	–Охо-хо-хо! – деп үшеуі қатар күлді, тіпті оларға Никифоров та қосылып кетті.

	–Ал тұман ненің белгісі екенін білесің бе? Кигилях тауын еске түсірші, басына кісі шығармас үшін тұмантып қоя бермей ме?

	–Никита-ау, саған каюрлардың соқыр сенімі жұққан ба деймін. Биік тауда, әсіресе, мынадай жерде тұман түсуі – дағдылы дүние. Оны көрмей жүрген жоқпыз ғой.

	–Ерік өздеріңде, білгендеріңе бағыңдар, менікі – сақтандыру. Түбі Горохов сорға бастады деп жүрмесеңдер болғаны.

	Олар әрі аяңдады, ақыр аяғында жарты сағат өткен соң сейіле бастаған тұманның арасынан қар ортасында андағайлап әлі де асқақ бірнеше түксиген шың-құз шыға келді. Бәрі де еркін тыныстап, ендігі жолға жігермен кірісті, қар да босап, баурай жайпақтанғанымен, нарталар омбылай берген соң алға түсіп иттерге із салып отыруға тура келді. Сондықтан өрге шығу шабандап, соңғы жарты шақырым күшке түсті.

	Барометр тоғыз жүз жетпіс метрді көрсеткен қарлы жотаның жон арқасына шыққанда күн де ұясына еңкейіп қалған еді. Тұман ақ шымылдық болып бар еңіс, бар етекті бүркеп тұра қалған, оның үстінен көкжиекке дейін көсіліп жатқан сіреу мұз, сеңгір-сеңгір сеңімен теңіз көлбейді.

	Нарталарды қардан қылтиып тұрған тайпақ қара құздың етегіне тастап, бесеуі де қырқаға көтерілді, қарлы алқап осымен көмкеріліпті де, әрі қарай екі қадам жерден терең аңғар басталды.

	–Міне, ғажап! – деп Никифоров дауыстап жіберді, осы үнімен ол алдынан ашылған керемет суретке деген бәрінің таңданысын білдірген еді.

	Теңіз деңгейінен мың метрдей биіктікте 79 немесе 80 градус ендікте жататын мәңгі мұз бен қасат қардың орнына жиһангездердің алдынан жаңа бүр жарған жас көктем құшақ жайғандай болды, ал Якутск түбінде, 15–17 градус түстікке қарай мына сәуірдің ортасында қар енді ғана жіби бастады ғой.

	Құздан төмен қары ағарып түксие түскен тақта тастар саты-саты болып, көкжиекке дейін көсіліп жатқан кең жазыққа қарай сүңгіп барады. Түу төменде жаңа ғана жапырақ жара бастаған орман-тоғайға бөлініп дестеленген жасыл алқап жатыр. Жасыл алқаптың әр жерінен бірде тоғайға кіріп, бірде жазыққа шығып, бұралаңдай аққан бұлақтардың күміс лентасы арқылы бірімен-бірі жалғасып жатқан үлкенді-кішілі көлдер жарқырайды. Алысырақ көлшіктер үстін боз тұман басып мұнартып жатыр. Осынау жасыл алқаптың батысында етегі, тіп-тік жар, асқар таулар асқақтайды, оның найза шыңдары бейнебір алып араның тісі сияқты, онда тақталанып қар жатыр. Ал аңғардың өзінде қар деген атымен жоқ. Күн сол тау шыңдарының тасасына барып батты да, жазықтың үстіне ымырт үйірілді.

	Алқаптың алыс шалғайын құндағына алған тұманға жасырынып таулар тізбегі көкжиектен әрі асып, терістікке сұғынып барады. Қарсы алдындағы сол тауларға таңырқаған бұлар тұрған жота да терістікке сүңгиді екен. Түстікте екеуі де түйісіп, жасыл алқапты қорғанға ұсап қоршап тұрған тәрізді.

	Алғашқы минуттардағы үнсіз таңырқау енді ашық әсер алмасуға ұласты.

	–Ғажайыптың да ғажайыбы ғой мынау, Матвей Иванович! –деп үн қатты Никифоров.

	–Нағыз жерұйықтың өзі! – деді Ордин.

	–Мынау ендікке мынадай көк бітеді, мынадай көк шығады дегенге тіпті ой жетпейді. Жазықтың терістік жағы ашық, бейнебір жылылық полюстен есіп тұрғандай, – деді Костяков.

	–Табиғаты қатал біздің жағалаудан құстардың осылай қарай ұшуы енді түсінікті болды. Онкилондардың да келіп жан сақтауы әбден ықтимал. Ал біз анау нарталармен қалай төмен түсеміз? Ол бар болғырлар бос болса да түсу оңай емес, – деп бір қойды Горюнов.

	–Әнекей, хайуандар қиналмай-ақ түсіп барады, – деп дауыстады Ордин бірнеше қара қоңыр хайуандарға саусағын шошайтып. Үп-үлкен мүйіздері иіліп кеп басын екі жағынан қоршай біткен жануарлар жиһангездердің аяғы астындағы құздың ернеуіне шыға-шыға келді.

	–Мыналарың таутеке ғой! Бір-екеуін кешкі асқа атып алса ғой, шіркін! – деді Горохов қызып та, қызығып та кетіп.

	Айтып ауыз жиғанша жануарлар да адам иісін сезіп, аңтарыла басын көтеріп жоғарыға қарады.

	Зады, таутекелер адамдарды бұрыннан білетін болса керек, бірер минут аңырып тұрды да, жалт беріп құздан асып жоқ болды.

	Горюнов жалма-жан дүрбіні алып жіберіп, жаңағы таутекелер тұрған жақпарды көзбен өлшеп көрді: құз ернеуі терістік-шығысқа қарай биіктеп, түстік-батысқа таман аласаратынға ұқсайды, ылдиға осы бағытпен түскен абзал.

	–Жақпар тасты жағалай түстік-батысқа қарай тартамыз,

	–деп ол шешімін айтты. Төмен түсетін жалғыз жол болса, ол сонда.

	–Бәлкім, барлық аңғарды айналуымызға тура келер… – деп шүбәланды Ордин.

	–Немене, мұнда құс болмаса, адамға деген жол жоғына көз жеткізу үшін айналмақпыз ба, – деп Костяков та кері тарта қалды.

	–Онда, амал нешік, бір жолға поляр мұздарының арасынан өсімдік дүниесі бай алып аңғар тапқанымызға мәз болып, құрлыққа ізімізбен кері қайтамыз да.

	Уақыттың қалғанын пайдаланып, жота-жақпарын бойлай отырып олар түстік-батысқа қарай жүрді, ернеу біртегіс емес екен, ол төмендеген тұста түстік баурайдың қары, құлама жардың шетіне дейін барады да, биіктеген тұста құзға немесе үшкір шыңға ұласады. Оларды көргенде Ордин балғасына ұмсынып, бірнеше жартастан жыныс кертіп алып үлгерді.

	Бәрі де олардың базальт болып шықты: бірі тығыз тұтасы, бірі базальт лавасынан шыққандай көпіршіген қоқысы.

	–Менің көзім енді жетуге айналды, – деді ол сөзін Горюновқа арнап, – Сіздің Санников жері жанартаудың қалдығы болуға тиіс деп академик Шенкке айтқан болжамыңыз дұрысқа шыққалы тұр. Айнала түксиген тік жарлар қоршап тұрған осынау алып шұңқыр бағзы замандағы зор жанартаудың кальдерасына1 қатты ұқсайды, бізге еңісте де, енді де кездесіп тұрған базальттар соны дәлелдейді.

	–Аңғардың арғы тегі, солай екенін мынау ендіктегі, өсімдіктер байлығы да айтып тұр, – деп мақұлдады Горюнов.

	–Алдын ала байлам жасамай-ақ, әрі қарай не боларын аңдайық.

	Түстік-батысқа бойлаған сайын жар жақтауы аласарайын деді, бірақ ол ойпатқа қарай тағы да тік түсті. Қараңғылық қоюланып барады, бірақ толған ай тас төбеге шығып ап жолды көрсетіп тұр. Тағы да сағат шамасы, өтті.

	Горюнов барометрге қарап еді – ол теңіз деңгейінен бес жүз метр ғана биіктікті көрсетіп тұр екен.

	–Меніңше, осы жота жақпарында түнеп шыққан жөн болар, бәрібір ай бізге ана жаққа апарар еңістің жолын айқындап бере алмайды, ал қараңғыда бейтаныс жолмен жүру қатер.

	–Тегіс бір жер тауып алып тоқталық, – деп келісе кетті Никифоров.

	–Ал түнде боран көтерілсе ғой, бәрімізді шыңырауға бір-ақ сыпырып тастайды, – деп қауіп айтты Костяков.

	–Боран болмайды, – деп кесіп айтты Горохов, – аспан ашық, жел жоқ, күн қызармай батты. Зәуде бір шайтан шатастырып жүрмесе…

	–Шайтанның да мейірімі түскен шығар деп ойлайық та, –деп күлді Горюнов.

	Жар жақтауынан тегіс жайпақ жер тауып алып, екі құздың аралығына шатыр тігіп ас ішті, бірақ ешқайсысының да ұйықтағысы келмеді. Жұмбақ ойпат табан астында тұрып



	1 Кальдера (испанша «қазандық» деген сөз) деп сөнген жанартаудың кратерін атайды, олар тым далиып, судың шаюынан шөгіп, үлкен циркті елестетеді. Кальдералардынң арасында да сөнбеген жанартаулар қонысы жиі жолығады.



	алып, қиялды баурай берді. Ай сәулесі оның шалғай шетіне шығып, таяу тұсы көлеңке қолтығына кіріп кетті, әредік айна көлдермен бұлақ шолпысы күмістей жалтырап, орман мен даланың күңгірт жүзінен жақсы көрінеді.

	Жардың шетінде отырып бесеуі де аяқ астында жатқан ғажайып аңғарға ой жүгіртеді; ай нұрына шағылған қарсы алдағы құз тіпті тіп-тік әрі биік тәрізді.

	Олар ойпат табанынан мың жарым, мың алты жүз метр тік көтерілген-ді. Кенет түн тыныштығын тілгілеп, түу тереңнен бәзбір жануардың мөңірегені, ізінше өкіргені құлаққа шалынды.

	–Еһе-е, төменде бірдеңе бар, сиыр мөңіреп жатыр, – деп оны Никифоров бірден байқады.

	–Ал анау өкіріп жатқаны не? Бұғыңның өзі болып жүрмесін? – деп сұрады Горюнов.

	–Жоқ, ол бұғы да, бұқа да емес. Мына хайуан бәзбір кең тұрбадан гүжілдеп тұрған тақылетті. Тіпті аюдың ақырғанына да ұқсамайды. – Қандай хайуан болуы мүмкін деп бәрі дал болды, бірақ бір де кәсіпкер бұрын-соңды мұндай үн есітіп көрмепті.

	–Ал анау не? – деп сұрады Ордин ойпаттың ортасында алыстан жұлдызға ұқсас қызыл нүктені нұсқап. Әлгі нүкте біресе лап етіп, біресе сөне қалады.

	–Бәлкім, бұл осы жанартау кратерінің түбінде сөнбей қалған от болар, – деп қалжыңдады Костяков.

	–Біреудің жағып жатқан оты емес пе өзі?

	–Соған келіп те қалар. Демек, мұнда адамдар бар, мүмкін, жоғалып кеткен онкилондар осылар шығар деген болжам жасады Горюнов.

	Тағы да тылсым тыныштық меңдеді. Бәрі де ойпаттағы жұмбақ оттан көз алар емес. Алыстан барабан дабылы сияқты үн талып жетті.

	–Дәу де болса, бұл бақсының даңғырасы! – деді Горохов.

	–Демек, мұнда адамдар бар, от та солардікі.

	–Адамдар болатын болса, төмен түсер жол да бар деген сөз, – деді Горюнов. – Адамдар құс сияқты әуемен ұшып келіп түсе қалған жоқ қой.

	–Жол болуы да, опырылуы да мүмкін.

	Үнсіздік меңдеп және жарты сағат өтті, бәрін ұйқы иектей бастады. Кенет тың бір құбылыс оларды сергітіп жіберді. Ай аспандап, нұрын мол төккеніне қарамастан аңғардың алыс қиыры буалдыр тартып, әп-сәтте тұман шымылдығына кіріп, көрінбей кетті. Тұман пердесі түстікке қарай баяу сырылып барды да, ұзамай бүкіл ойпат мұнарға оранған бозша көлге айналып кетті. Бірте-бірте тұман шудаланып жоғары шығып, жиһангездер тұрған түстік беткейдің жотасына да жетті.

	Терістіктен дымқыл, бірақ жылы жел тұрып, әудемде жақпар да, қара құз да, шатыр да қою тұманға оранып, ай әрең көрінді.

	–Ойын көрсету аяқталды, шымылдық түсірілді, тарайтын уақыт болды, – деді Ордин кекесінмен.

	–Бәлесінен аулақ, шатырға енейік, – деп ұсыныс жасады Горохов. – Қалай ойласаңыз, олай ойла, Матвей Иванович, осының бәрі арбау, мұнар да, мына жер де, орман да, көл де, жазық та, хайуан да алдамшы. Көрерсіз, ертең ояндық бар ғой, қардан басқа бұл арада ештеңе болмайды, сосын қарайламай тезірек қайтуға тура келеді.

	–Жарайды енді, сәуегейім, ертең көрерміз, – деп жауап қатты оған Горохов.

	Ұйықтағалы жатқандарымен жөндеп ұйықтай алмады, иттер жақын маңнан бір жануарлардың иісін сезді ме, әлсін-әлсін абалап, мазаны кетірді.





САННИКОВ ЖЕРІНДЕГІ БІРІНШІ КҮН




	Таң ағарғанда тұман айыққан жоқ еді, оның қоюлығынан бес қадам жердегі адамның өзін ұшты-күйлі таба алмайсың.



	Шатырдың сыртына шықсаң да құздан құлап кетпес үшін сипалап жүру қажет.

	Жар жақпарын жағалай әрі жүріп төмен түсер жол іздеу үшін күте тұру керек болды. Олар Қазандықтан алып шыққан отынның қалғанын жағып, асықпай ас әзірлеп ішті, иттерін азықтандырып алды.

	Сағатқа қарап шамаласа, күн шыққанына бір сағаттан асқан, алайда соқыр тұман тұмшалап алып әлі көрсеткен жоқ. Тұман бейнебір ойпаттың алып тостағанына шып-шып толып, тасып төгіліп жатқан айран тәрізді.

	–Мынау түтіндеп тұрған – сіздің жанартауыңыз! – деп қағытты Костяков. – Бұл түн баласы атқылап шығатын әуелі от лаулап, артынан түтін бықсиды.

	–Күле түс, күле түс, Павел Николаевич, – деп ойын сөзге шын жауап беруге айналды Ордин. – Айт-айтпа, ойпаттың, жанартаудың өзі, оны ашу да Санников жерін танытқаннан түк те кем емес.

	–Айтыңдаршы, поляр мұздарының арасында жанартау болуы мүмкін бе? – деп сұрады Костяков.

	–Неге болмасын, түстік поляр аймағында Эребус пен Террор сияқты сөнбеген жанартаулар күні бүгін де бар, ал сөнгендері қаншама. Мұзды мұхиттан әр кезеңдегі жанартау жыныстарын табамыз, оларды Гренландиядан да, Шпицбергеннен де, Франц – Иосиф жерінен де, тіпті Санников жеріне ең жақын жатқан Беннетта аралынан да ұшыраттық.

	–Олардың бәрі көне жерлер ғой.

	–Бәрі емес, мәселен, жанартаулары ылғи атқылап жататын Исландияны қайда қоясың?

	–Ал бұл жанартаудың ауқымы жағынан басқаларын шаңына да ілестірмейді, – деді Горюнов – Сіздердің болжамдарыңыздың дұрыстығына күмән келтіріп тұрған да осы.

	–Бұл шынында да орасан үлкен, меніңше, мұның көлденеңі жиырма, көлбеу бағыты қырық-елу шақырым.

	–Жер үстіндегі белгілі кратерлердің ең үлкенінің көлемі қандай?

	–Ұмытпасам, Гавай аралдарындағы Мауна-Лоа кратерінің диаметрі төрт шақырым, ал Явадағы Гунунг-Тенгердікі алты шақырымнан сәл ғана аз болса керек.

	–Міне, көрдіңдер ғой, мына қалпына қарағанда бұл Жерде емес, Айда болуға тиіс жанартау! – деп қосарланды Костяков.

	–Айда болса ең елеусізі болар еді, себебі онда диаметрі алпыс, сексен, жүз шақырым, тіпті онан да үлкен кратерлер бар. Мысалы, Птоломей кратерінің диаметрі жүз алпыс бір шақырым, Лянгренустікі – жүз елу сегіз. Ал диаметрі жетпіс-тоқсан шақырымдық кратерлер оннан асады. Жалпы Айда барлығы отыз мыңдай кратер бар.

	–Олардың бәрі атқылаған кезде Ай сұмдық болған шығар!

	Жиһангездер Айды әңгімелеп отырғанда күн өз шаруасын жайғап жатты; тұман тез сейіліп, түтеленіп жоғары көтерілді де, бірте-бірте ауаға сіңіп жоқ болды. Ұзамай жар жақпары да мұнтаздай тазарып, жолға шығуға да жарап қалды, алайда аңғар әлі жоғары жағы ғана көбіршіктеніп, мұнарда сүттей ұйып тұр. Ернеудің төмен иілуіне қарап олар батысты бетке алып әрі тартты. Не керек, түске тармаса әрі қарай тағы да биікке бастайтын ең аласа тұсқа да жетті.

	–Егер бұл арадан түсер жол таппасақ, оны ойпаттың терістік жақ шалғайынан іздеуге тура келеді, – деп өз ойын айтты Горюнов.

	–Ол дегенің азап болады, – деп ақтарылды Ордин, – себебі тамыздықтық та отын қалған жоқ, иттердің ас-суы әрі кетсе үш-ақ күнге жетеді.



	Анықтап көргелі бәрі жардың жиегіне келді. Барометр теңіз деңгейінен жүз жиырма метр ғана биіктік көрсетіп тұр. Арқанмен жақпар тастан-жақпар тасқа түсіп амалдауға болғандай.

	–Міне, түсетін жол да табылды! – деп дауыстап жіберді Горюнов оң жақты нұсқап.

	Бәрі де со жаққа қарады. Қырқадан аңғарға қарай созылып қар жалы жатыр, боран ұйтқып теңіз жақтан жотаның аласа тұсы арқылы айдап кеп тығып тастаған кәдімгі күртік, құз тасасында еру деген оның ойында да жоқ. Жардың ернеуіне дейін жеткен күртік әжептәуір тік, оның оңынан да, солынан да сондай қасат қар ұшырасты, бірақ олардың екеуі де қырқаға жетпей тоқтаған, демек, осы ортаңғымен ғана төмен сырғуға болады. Қардың қаттылығын байқап қарап еді – аяқ төрт-бес елі ғана батты.

	Еңіс 40 градус, сондықтан нарталарды жегінімен сырғытуға болмайтын еді. Иттерді де доғарып, екі-екіден әр нартаға арқанмен байлап, нартаны екі жақтан демеп, төмен сырғи бастады. Екі нарта төмен түскенше Костяков үш бөлек жегінімен жүрген иттерді жетелей тартқан еді. Иттерді жеке жіберуге болмайтын, жолда аң иә құс көрсе тұра қуып, көз жазып қалу қаупі барды. Бірақ отыз итті еңіспен жетелеу де оңай шаруа емес екен; төменде адамдар мен нарталарды көре салып тұра ұмтылғанда Костяков та мұрттай ұшты. Етпетінен түскен ол түу төменге жеткенше бауырымен қарды бұрқылдата жыртып, аспанға шығарып, жоғарыда да, жерде де қарап тұрғандарды қыран-топан күлкіге батырды.

	Түсіп болып олар төңіректі шолуға кірісті. Күртістің айналасындағы топырақтың беті жалаңаш екен. Шамасы, мұнда күн жаздың ортасына қарай теріскейден түссе керек, тым төмен түскен шуақ оны жылыта алмайтын сияқты. Қар көпке дейін ерімей, өсімдік еркін бойлай алмайтынға ұқсайды.



	Ал күртіктен бір отыз қадам шығысымен тақта тастар мен базальт жақпарлар арасында жап-жасыл болып қына, жаңа гүл жарған шар гүлдер жатыр. Одан әрегірек әзір сидаң, бүрін енді-енді жара бастаған бұталар тұр. Жарты шақырымдай жүргенде әлгі ағаштар қалыңдап, жапырағы да жамырай бастады. Оның ту сыртында аласа болғанымен қалың орман қарауытады.

	Нарталарда қалған-құтқан отынды жинап жағып түстік ас пісіріп, шай ішіп отырып олар әрі қарай қалай жүру жайын ақылдасты. Байдарка мен нарталардың, иттердің керегі енді болмай қалды, өйткені ойпатта не қар жоқ, не жүзуге жарайтын үлкен өзен жоқ.

	Отыз итті шұбыртып, оның тамағын тауып беру – аяққа қаншама тұсау. Құс көп болғандықтан иттер соны қуып кетіп қаншама әуре-сарсаңға салады, ал байлауда ұстап тұру – экспедицияның үш бірдей адамын осыған бөліп, пайдалы жұмыстан жырып әкету деген сөз. Жексе, қарсыз жерде сүйрелген нарталардың табанынан түк қалмай, мұзбен қайтар жолға жарамайды және иттер босқа титықтайды.

	Бірден-бір дұрыс шешім артық мүлік пен иттерді, бір адамды қарауыл етіп, осы күртіктің етегінде қалдыру сияқты, мұнда салқын, қалатын кісі бар уақытын аң аулап, өзіне және иттерге азық табуға жұмсайды. Қалған төртеуі жеңілденіп, жаяу Санников жерін аралайды, жинаған коллекциясын әкеліп тастау үшін ара-тұра осы базаға келіп тұрады. Чукот және ламут тілдерін білетін Горохов онкилондармен кездесе қалса сөйлесуге керек, сондықтан заттар мен иттерді күзетуге Никифоров қалатын болды. Оны бұл жағдай біраз күмілжітті, бірақ Солтүстіктің күллі кәсіпкерлері сияқты бірнеше күн немесе бір апта жалғыз қалудан ол қорыққан жоқ, азулы аң кез келсе, мынау бір қора ит маңайлатар ма, солардың қамы үшін күйбеңдеу жұмыссыз зеріктіре қоймас та.



	Екі күртіктің арасынан орын сайлап, шатыр тікті де, олар күн батқанша заттарды сұрыптауға кірісті. Жаяу ойпатқа ендеп бара жатып, артынып-тартынып ауыр жүк алуға болмайды, сондықтан ең қажеттілерін ғана – азын-аулақ киім-кешек, аяқкиім, оқ дәрісімен мылтық алып, аң аулап, ашық аспан астында түнемек оймен бұларға қазан мен құман қосты олар.

	Кешке қарай аспанды бұлт торлап қар аралас жаңбыр жауып, шатырда паналауға тура келді.

	–Күннің мынау райы бізге ақыл салып тұр: қалдырып кететін заттар мен нарталар және байдарка жаз бойы жауынның астында шіріп, бүлінбес үшін бір амал жасауымыз керек, – деді Горюнов.

	–Қазық пен қабықтан ілдалдалап күрке жасаған жөн, – деп ұсыныс айтты Ордин.

	–Ол онша жақсы пана болмайды және ағаш үшін алыс бару керек, – деді Горохов.

	–Ал осы күртіктер не үшін? Осылардың терең қойнауы, тегі, ерімесе керек. Үңгір қазып, барлық затты неге тықпаймыз, әрі құрғақ, әрі салқын, жыртқыш аңнан да қауіпсіз.

	–Иттерге деп басқа үңгір қазалық, – деп пікір қосты Никифоров.

	–Бұлар ыстықты ұнатпайды, оның үстіне түнде қамап тастасаң, қашып кетпесіне жақсы.

	–Түнде ғана емес, күндіз де қамау керек. Аңға шықсаң, екеу-үшеуін ғана ертесің, үйірімен шұбатып жүрмейсің ғой. Бәрін шулатып шұбап жүрсең, бүкіл аңды бездіріп алып, қанжығаңа түк ілінбей қояды, – деп сөзін нығыздады Горохов.

	–Тіптен дұрыс, тамаша пікір! – деп мақұлдады Горюнов.

	–Ертең ертемен біз бұны жүзеге асырамыз.

	Бұл күні кешке шатыр іші салқын болды – жағатын отын жоқ, маңайдан шырпы-шылан теріп әкеп асты әрең пісірді. Сол себепті ұйықтауға да ерте жатты. Азанда аңғардан, тіпті таяу жерден шыққан үн – мөңіреген, маңыраған, өкірген дауыс иттердің шамына тиіп, олар жиі шабаланып, ұйықтап жатқандарды оята берді.

	–Ылғи мына шәуілдектердің жанында болатын Капитонның көрген күні құрысын да! – деп оянған сайын бұрқ етеді Костяков.

	–Қарлы үңгірге қамап тастаса тынышталады, – деп жауап қатты Горюнов бір жамбасына аунап түсіп.

	Таң атысымен іске кірісіп те кетті, балтамен олар күртіктің базальт қабырғаға таяу тұсынан терең үңгір қазды. Қардың үстіңгі қабатының асты жатқанына жүздеген жыл болған тұтас мұз екен, жазда ери қояр деп қауіптенудің де қажеті жоқ. Апанға артық заттар мен екі нартаны және байдарканы дестелеп үйіп, ішке жылы ауа кіріп ерімес үшін, Никифоров жоқта кездейсоқ бір жыртқыш еніп кетпес үшін аузын үлкен тақта мұзбен бекітіп тастады. Оның жанынан иттерге арнап әр жегінге бір-бірден үш шағын үңгір әзірленді.



	Өз тұрағына орманнан отын мен аулаған аңын тасуға үшінші нартаны Никифоровқа қалдырды. Мұз үңгірді қатты ұнатқан Никифоров ет сақтау үшін бір үңгір, сосын қауіпсіздік қамымен ішіне шатыр тігу үшін және бір үңгір қазбақ болды. Жазатайым жыртқыш тап бере қалса, шатырдай емес, үңгірге бір-ақ жағынан келеді, оны күзетуге екі итті байлап қойса жетіп жатыр, сонан соң қауіп-қатер шамалы.

	Бұл жұмыс тұтас бір күнді алды, жақын жердегі орманның шетінен барып отын кесіп әкелуге әрең үлгерді олар.





ТАҢҒАЖАЙЫП ЖАНУАРЛАР




	Ертеңгілік бұлыңғыр болғанымен жауын-шашынсыз және тұмансыз еді, сондықтан аңғарды аралап, зерттеуге еш кедергі келген жоқ. Арқасында қоржыны, иығында мылтығы бар төрт жиһангез терістікке бет алып жүріп кетті. Олар иттердің есті, иісшіл деген екеуін таңдап, өздерімен ертіп әкетті; оның біреуі қара да, біреуі ақ біріншісінің аты Крот, екіншісінікі – Белуха. Екеуі де жегін басы. Үшінші жегін басы Пеструханы ертіп жолдастарын шығарып салуға келе жатқан Никифоров таяу күндерге талғажау болса деп ізінше аң қағып қайтпақшы еді.

	Күртіктен жырақтаған сайын көк қалыңдауға айналды, мүк енді шөпке алмасып, поляр қайыңының шоқтары, жатаған үйеңкі мен жерге жабысқан қызыл шырлы кездесті. Түске тармаса күннің көзі сығалап, өсімдік дүниесін бір серпілтіп тастады. Ішке ендеп кірген сайын шоқтар да еңселеніп, кәдімгі бал қарағайлар мен ақ қайыңдар, қызыл шырпылар алдан шығып, шөп арасында қызыл-жасыл гүлдер көз тартты. Биіктігі үш-төрт метр ағаштардан айналасы алаңқай, әжептәуір қалың тоғайлар түзілген.

	Осындай тоғайлардың бірінен өткенде қарғылаулы иттер алға жұлқи-жұлқи тартып, ызықты да қалды. Жиһангездер мылтықтарын оңтайлап, абайлап басып тоғайдың шетіне келіп еді, алаңқайда жайылып жүрген үлкен табынды көрді. Шүйдесі өркеш сияқты біп-биік, жон арқасы қап-қара, құйрығы сабалақ қысқа сыпыртқы сияқты бір жануарлар. Біреуі басын көтеріп еді, егізге ұқсас екен, дөң маңдайдағы шаңырақ мүйізі алға қарай иірілген. Жануар бірдеңені сезді ме, мөңіреп қалып еді, бүкіл табын дүр ете түсті.

	Бөгелуге болмайды, Горюнов жақын жүрген бір бұқаны көздеп атып сап еді, ол секіріп түсіп, тізерлеп жата кетті, қалғандары жалт берді, бірақ тұра қашқан жоқ. Кейбіреулерінің мүйізі қысқа әрі нәзік екен, арасында әр жастағы тайша – тана да жүр.

	Аңшылар иттерін босатып, жүгіріп жаралы бұқаға келді. Адамдарды көріп табын тым-тырақай қаша жөнелді де, иттер Никифоров атып жаралаған бұзауды ұстап қалды. Кісілерді көре сала жаралы бұқа атып тұрып, ышқына өкіріп қарсы жүрді, өзі қан-жоса болып, басын тұқыртып, үшкір мүйізімен жайғап ештеңеге қарар түрі жоқ. Бір бүйірден абалап келген иттерге ол жалт бұрылғанда бұлар да екі оқты қадап үлгеріп еді, бұқа жерге гүрс етті.

	Олжасын қоршап алып аңшылар оған таңырқай үңілді кеп.

	–Қалай десеңдер де бұл біз ойлағандай, мускус өгізі емес, – деді Костяков. – Мұның жүні де қысқа, басы мен мүйізі де басқа.

	–Иә, бұл мен зоологиялық бақтан көрген тағы тибет қодасына ұқсайды, – деді Горюнов.

	–Ал мұнда, Солтүстікте ол тұқымдардың бірден-бір өкілі мускус егізі, яғни Оvibos моsсһаtus, – деп сөзге араласты Ордин, – оның өзі де Азияда емес, Солтүстік Америкада ғана.

	–Сөзіңіздің жаны бар, бірақ бұл қойөгіз емес, оған дау жоқ.

	–Зайыры, бұл бізге Санников жері тартар жұмбақтың және бірі, – деді Костяков. – Бәлки, бұны онкилондар өздерімен бірге ала келген шығар, оған қол жұмсап, меншік заңын бұзып тұрған болармыз.

	–Жоқ, бұлар тағы жануарлар, – деді Горохов. Біздің жерде мұндайлар ешқашан болып көрген емес.

	–Жұмбақты шешу үшін бұл бастың сүйегін тым құрымаса мүйізімен ала кетуіміз керек, – деді Горюнов. – Менің есімде қалғаны, қодастың мүйізі ұшына қарай көбірек иірілген әрі нәзіктеу еді, құйрығы қысқарақ және жүндесті.

	Осы екі ортада Никифоров туғанына екі-үш апта болған бұзауды сүйрелеп алып та келді.

	–Міне, бұл керемет дәмді қуырдақ болады, – деді ол.

	Бұзау етін жемегеніме көп болып еді.

	–Қосқа қайтып бар да, Капитон, нартаны алып кел, – деп бұйырды Горюнов, – оған дейін біз мына еттерді бұза берейік.

	Аласа орман танабының артында қара жардан айқын көрініп тұрған аппақ күртікті бетке алып Пеструханы ерткен Никифоров кері қайтты.

	Қалғандары бұқа мен бұзаудың терісін іреуге кірісті де, Горюнов жануарлардың тұрқын өлшеп, түр-түсін жазып алып жатты. Адамдар олжасының бір бөлегін тастап кетер деп ойласа керек, алаңқайды айналып, төбеде күшігендер ұшып жүрді. Алайда олардың ойлағаны болмады, Никифоров әрі қосқа апарар жүкті жеңілдету үшін, әрі тойындырып алу үшін күллі итті ертіп келіпті. Қоштасарда оған атып алған аңның да, ұстаған жануарлардың да бас сүйегін мұз үңгірге жиып сақтай беру тапсырылды.

	Төрт жиһангез әрі тартты. Жаңағыдай ішке кірген сайын ағаштар биіктеп, шөп шүйгінденіп сала берді: шынар, мойыл, терек, итмұрын, ырғай, тағы басқалар ұшырасты, кейбіреуі жапырақ жайып, гүл атып қалыпты. Горохов өсімдіктерге қызыға қарады, өйткені Казачьенің төңірегінде, тіпті бүкіл жағалауда мұндайды ол көрмеген, ал түстік жаққа ол барса, ылғи қыста ғана жолы түсетін-ді. 80 градус ендіктің тап түбінде Сібірде Поляр шеңберінен шықпай, мына секілді өсімдіктердің өсуі басқаларын да қайран қалдырды.

	Барған сайын орман танабы мен далаңқы жер алма-кезек алмасып, қоюлана түсті, екі шоқтың бауырынан бағанадағыдай жайылып жатқан табын ұшырасты. Адамдарды көрісімен-ақ жануарлар тұра қашты. Бұл тағы өгіздерді аулайтын адамдардың бұл ойпатта бар екенін аңғартқандай еді. Алайда олардың отты қаруы жоқ секілді, себебі әлгі жануарлар мылтық даусына тіпті міз бақпайды. Аңғардың жиектен сегіз шақырым жерінде әлгі қара өгіздерден басқа бойы дәл сондай бір қоңыр хайуан кездесті. Біреуі басын көтеріп алғанда Горохов:

	–Матвей Иванович, қараңызшы, мынау кәдімгі ат қой, –деп айғайлап жіберді.

	–Ұқсасы ұқсас, сонда бұл үй жылқысы болды ма екен?

	–Үй жылқысы болуы екіталай, бәрінің түр-түсі бірдей құбақан екен, қыр арқасы шоқтығына дейін қара жолақ, жалы мен құйрығы сидаң, құлағы ұп-ұзын, – деп сипаттап берді оны дүрбімен анықтап көрген Ордин.

	–Онда бұлар Пржевальский Орталық Азияның бір қойнауынан тапқан тағы жылқыға ұқсас болғаны да, – деді Горюнов.

	–Ал бұл поляр мұзының ортасы ғой. Тылсым жердің тағы бір жұмбағы десейші бұны, – деді Костяков.

	–Қане, жақындап көрейікші өздеріне.

	Орманды сағалап алаңқайды жиектей жүре отырып, олар жылқыға едәуір жақындады. Олар егіз тектілерден бөлек жайылып жүр. Шамасы, айғыры ма, үйірдің басы ма, бір ат басын әлсін-әлі көтеріп, алаңқайды шолып танауы делдиіп, ауаны иіскеді. Кенет кісілерді көріп қап, кісінеп жіберді, онысы есектің бақырғанына да ұқсас. Сол-ақ екен, жиырма шақты ірісі, оншақты құлыны бар, үйір басын көтеріп ап, құйрығын шаншып тұра шапты.



	–Қап, қолдағы олжадан қағылдық-ау, – деп күрсінді Горохов. – Құлынның еті қандай дәмді десейші!

	–Қажеті не оның? Бүгінге жетерлік ет бар, басы артық жүктің қажеті қанша. Және жазықсыз жануарларды қыра беріп, обал да.

	–Ал қоллекция жинайтынымыз қайда? – деп қыстырылды Ордин.

	–Жабайы жылқы күнде кездеспейді ғой, мүмкін, мұның тұқымдары бөлек шығар.

	–Жай ғана тағы боп кеткен жылқылар ғой, – деген болжам жасады Костяков.

	–Жоқ, олай болуы мүмкін емес. Біздегі аттардың бәрі ақбоз, ал құбақан, бурыл жылқы деген ілуде бір, – деді Горохов.

	–Тіпті түр-тұрпаты, мүсіні де бөлек, – деп қостады оны Горюнов.

	–Зады, Санников жерінде әзір ашылмаған табиғи жағдайға орай атамзаманғы геологиялық кезеңнің қазір басқа елдерде құрып біткен жануарлары сақталған.

	–Құдды Австралияда әлгі тағы ит, кенгуру сияқты қалталылар, қанатсыз құстар және өзге де тасқа айналған тірі жануарлар деп аталатын хайуанаттардың сақталғанындай, –деп түсіндірді Ордин.

	–Сіз, мұнда мамонт, қылшық жүнді мүйізтұмсық, үңгір аюы және басқа да алғашқы қауым адамдарының тұстастары да өмір сүреді дерсіз, – деп күлді Костяков.

	–Ол да ықтимал, тек адамдар құртып жібермесе, – деп жауап берді Горюнов.

	–Санников жерінің қызықтылығы өзінің орны мен түріне қоса тасқа айналған тірі жануарлары сақталуымен де күшейе түседі десеңші, – деп сөзге араласты Ордин.

	–Анау алаңқайдың ортасынан көрінген көлшімекке баралықшы, су сиырын кездестірмес пе екенбіз, – деп ойын-шыны аралас ұсыныс енгізді Костяков.

	–Су сиыры тас дәуірдің еншісі емес, – деп түсінік берді Горюнов, – олар Африка өзендерінде қазір де өріп жүр, бұл арадан біз оны таба алмаймыз.

	Алайда олар көлге жете алмады, оған жақындаған сайын жағасы қорыстанып, бетіне шөп өскенмен, асты мибатпаққа айналып, аяқты терең тарта бастады. Шамасы, бұрын көл едәуір үлкен болғанымен кейін тартылса керек. Сондықтан оның суын татудың да, балығы бар-жоғын анықтаудың да реті келген жоқ. Ал су сиыр туралы сөз қылудың қажеті шамалы-тын, себебі оның алып денесін мына мибатпақ бірден-ақ жұтып кетер еді.

	Бұл алаңқайдан әрі жануарлар шиырлаған із қалмағанда, арасынан аяқ алып жүруі қиын қалың орман кезікті, әсіресе тұмсық батпас жас шыбықтары жол берер емес оның.

	Жалғызаяқ сүрлеумен келе жатып жиһангездер алуан құстың көктемгі әнін, орман кептерінің гүркілін, талып жеткен көкек үнін есітті. Шұбар шымшық, ұзақ қарға мен сауысқан бары байқалады, алаңқайдан жем көздеп тас төбеде екі бүркіт қалықтап жүр.

	Шынында да ғажайып ел! – деп тамсанды Горюнов. Солтүстік полюстің оныншы градусында емес, Сібірдің түстік алқабындағы бір жерде тұрмыз деп ойлап қалуға болады.

	–Тапа-тал түс екеніне қарамай, күннің төмен тұрғаны ғана біздің дәл қазір Қиыр Сібірде екенімізді білдіргендей, –деді Ордин.

	–Маған анау шеткі жотаның қап-қара найза шыңдары, оның алашабыр қары атамекенім Иркут жазығын елестетеді, оны жағалай жатқан Тункин тауларының да суреті осындай еді, – деді Костяков. – Ал өсімдіктері мен құстары тіпті қиялды баурап барады.

	Ортасында көлі бар келесі алаңқайда жайылып жүрген өгіздер мен жылқыларды тамашалай түсу үшін тоғайдың бауырына тоқтап, ас пісірмекке аялдады. Көлден шығып алаңқайды кесіп ағатын бұлақтан таза су тапты. Тура жолдың үстіне тоқтап, оның алаңқайға шығар шетіне от жақты, қазан мен құманды мосыға іліп, шыбыққа шаншып, бұзау етінен шашлық шыжғыруға кірісті. Өздері жайылып жүрген жануарларды тамашалауға қолайлы жол жиегіндегі ағаштың түбіне жайғасты.

	Кенет орманның түкпірінен таяп келе жатқан аяқ дүсірі естілді. Айран-асыр болған жиһангездер бұта түбіне бой тасалап үлгергенше сүрлеумен ышқына өкіріп бір қарақоңыр хайуан шапқылап өте шықты.

	–Мыналары не пәле тағы? Неткен керемет! – деп міңгірледі шошып қалған Горохов.

	–Тұмсығындағы үлкен мүйізін байқадыңыз ба? – деп сұрады одан кем таңданбаған Горюнов.

	–Құйрығы құйтақандай торай құйрық, – деп қостады Костяков.

	–Міне, ізі! – деп Ордин жолдың жуынды төккен жеріне түсіп қалған ізді көрсетті.

	Іздің диаметрі он сегіз сантиметрге жуық, бірнеше тұяқ тиген жер едәуір шұңқыр боп қалыпты.

	–Сонымен, тасқа айналған тірі жануарды тағы көріп тұрмыз – бұл ұзын қылшықты мүйізтұмсық, – деді Ордин.

	–Тірлігі бар болсын, бұл тас түскіріңнің! – деп байбалам салды Костяков. – Бүкіл асымызды бүлдіріп кетті.

	Шынында құйындай ұшқан мүйізтұмсық біраз лаңды салып кетіпті, сорпасы бар қазан бұтаның арасына ұшып, еті жерде жатыр, шашлықтар шанышқысымен қоса тапталып, құман төңкеріліп қалған.

	–Аспаз, бәрін басынан баста! – деп мырс етті қазан мен құманды көтеріп суға кетіп бара жатқан Горохов.

	–Жер-көкке сыймайтын бір пәле ғой! – деп міңгірледі шашылған етті жиыстырып жүрген Костяков, – жол аз болды ма екен шіркінге!

	–Келесіде ақылдырақ болармыз, – деп күлді Горюнов.

	Аң жолынан аулағырақ орналасу керек еді.

	–Тағы біреуі шауып келеді, – деп жан даусы шыққан Ордин бұтаның арасына беріп кетті, қалғандары да одан қалысқан жоқ.

	Жаңағыдай ышқына өкіріп, бірнеше минуттың ішінде бірінің артынан бірі шапқылап және үш мүйізтұмсық өтті. Бұл жолы оларды анықтап көруге мүмкіндік болды. Тұмсығында үп-үлкен бір мүйізі, оның артында келтелеу тағы бір мүйізі бар алдыңғысы еркегі екен. Оның соңындағы сыңар мүйіздісі ұрғашысы болса керек, әрең ілесіп келе жатқан аяғы қып-қысқа баласында әлі мүйіз жоқ, үшеуін де сирек, бірақ ұзын қарақошқыл қылшық басқан.

	–Енді сақтаныңдар, жігіттер! – деп ескертті Горюнов. Тегі, бұлар бір жыртқыштан қашып келеді. Мылтықтарыңды сайлаңдар!

	Айтып ауыз жиғанша болған жоқ, жолдан жыртқыштың өзі де көрінді, оның алпамсадай аса зор аю екенін айыру қиындық келтіре қоймады. Ол басын тұқыртып, иіскелеп екі жаққа кезек теңселіп шайқалақтап, жолдан түтіндеп жатқан отты көріп ол бірден тоқтай қалды да, басын көтеріп, азуын ақситып, қып-қызыл тілін көрсетті. Осы арада оған ту сыртынан иттер дүрсе қоя берді де, ол жалт бұрылып, гүж-гүж етіп жүгіре жөнелді.

	–Ал, жолдастар, енді алаңқайға шығайық, – деп дауыстады Горюнов. – Әйтпесе хайуандар бұл арада тамақты пісіртпес те, пісірткенмен жайлап ішкізбес те.

	–Қандай дәу аю! Мұндайды мен ғұмыры көрген емен, –деді бұта арасынан шығып жатып Горохов.

	–Білекті болса да, жүректі емес екен, иттерден зәресі ұшты, – деп күлді Ордин. – Біле білсеңдер, бұның жай жойқын қоңыр аю ғана емес, үңгір аюы, мүйізтұмсық пен мамонттың тұстасы екеніне, өз басым, кәміл сенемін. Көрдіңдер ғой, аузының қандай екенін!

	–Яғни тасқа айналған тағы бір тіршілік иесі де. коллекциямыз тез көбейіп, кісі сенгісіз болып бара жатқаннан сау ма өзі! – деді Костяков.

	–Иә, бұл қазба жануарларды табиғат аясында суретке түсіріп алмасақ, айтқанымызға ешкім сенбес, – деді Горюнов.

	–Қап, фотография пластинқаларды аз алып шыққанымызды қарашы. Бірақ, кім білген, бұл Санников жерінің зоологиялық, дәлірек айтсақ, палеонтологиялық бақ екенін.

	–Никита, енді сіздің дос-жар каюрларыңызға эксекю құстың тырнағы деп жүрген мүйізін мүйізтұмсықтың басынан көргеніңізді айтуыңызға болады.

	–Бұл мақұлықты мен бұрын да көргенмін.

	–Қайда, қашан? Бүгін түнде ме?

	–Жоқ, бұл баяғыда болған. Янаға солдан келіп құятын Ачада өзеніне көктем кезінде жағалаудан құлаған осындай хайуанның суда жатқанын көргенмін. Менің көзіме түскенде көк түлкілер оның басының етін жеп, шабын жарып та тастаған екен. Біздің исправник губернаторға мәлімдеп, ол хайуанды алып келу үшін арнайы чиновник жіберген. Бірақ ол келгенге дейін әлгіден жұрнақ та қалмаған. Етін көк түлкі жеп, сүйегін су ағызып әкеткен-ді.

	–Сирек олжалардың тағдыры әмісе осылай болады, – деп мақұлдады Горюнов. Оларды біреу көріп, басшыларға, одан Петербургке хабарлағанша, академия біліп, зерттеуге ғалым жібергенше көп айдың жүзі болады. Оған жыртқыштар мен ағын су қарап тұра ма! Осылай құрып кеткен керемет олжаларда сан жоқ.

	–Ал сіз бен біз тәуірірек олжа табуға тиіспіз, – деді Ордин. – Қазба жануарлардың өлілерінің емес, тірілерінің терісі мен бас сүйегін және суретін апарсақ, одан артық не керек.

	–Суреттерін апаруын апарармыз, ал тері мен бас сүйек жағы қиындау. Олардың өзі зіл қара тас және жер-көкке сыймайды, ал нарта бізде үшеу-ақ, – деп ескертті Костяков.

	–Мына мамонт терісі мен бас сүйегін біздің көлікпен, әрине, жеткізе алмайсың! – деп күлді Горюнов.

	–Зайыры, сіз тірі мамонтты да көреміз деп ойлайсыз-ау, деймін? – деп мысқылдай сұрады Костяков.

	–Неге көрмеске?! Мұнда мүйізтұмсықтар рахат тіршілік құрып, өсіп-өніп жатса, мамонттың болуы да әбден мүмкін.

	–Бұл арада болған болса, онкилондарыңыз оның тұқымын баяғыда-ақ тұздай құртқан шығар.

	–Не үшін құртсын, оларға оның тісінің қажеті шамалы – сата қоярлық ешкім жоқ мұнда. Мамонтсыз құстар-ақ жетеді оларға. Оның үстіне бұл кереметті отты қарусыз қалай жықпақ.

	–Ал тас дәуірде адамдар мамонтты қазіргіден де тұрпайы қарумен аулаған емес пе.

	–Менің ойымша, Матвей Иванович, – деп сөзге Горохов араласты, – мұнда әлгі мамонт бар болды ма, онда оған бұл араның адамдары эксекю құсы сияқты киелі аң ретінде тағзым ететін болады.

	–Әлбетте, әбден мүмкін, Никита. Сондықтан да мен ол хайуанды көрермін деп үміттенемін.

	Кәкір-шүкірін жинап, олар алаңқайдың шетіне шығып, өзен маңына кеп от тұтатты. Алаңқай бос қапты – Тегі, мүйізтұмсықтар тасыр-тұсыр өтіп, барлық жануарларды үркітіп жіберсе керек.

	–Тағы да тақырға отырғызып кетті! – деді Ордин. – Мен болсам, ас піскенше баураймен бой тасалап барып өгіздер мен жылқыларды суретке түсіріп аламын ғой деп дәмеленіп едім.

	–Иә, құстар ғана қалыпты, қуырдақтан басқа неге жарайды бұлар, – деп Костяков көл үстінде ұшып жүрген үйректерді нұсқады.





КӨПІРШІГЕН КӨЛ




	Асын еш әбігерсіз ішіп, тынығып алып, көлге апарар деген оймен өзекті жағалай отырып олар әрі жылжыды. Үміт ақталды. Шалғын арасы саз батпақты болғанымен, өзекті жағалап жүріп отыруға жарайды екен, ұзамай жиегі жасыл қамыспен көмкерілген диаметрі жарты шақырымдай ашық айдын шыға келді алдан. Әупілдек гүлінің жалпақ тостағаны су бетінде су жаңғағының (Тгара natans ) ұсақ жапырақ-тарымен аралас орналасқан. Су жаңғағы жер үстінен жоғалып кеткен өсімдік еді, ал мұнда аяқ алып жүргісіз. Балдыр көлегейлеген көл түбі терең тартып барады, су асты өсімдіктерінің арасы толған қоңыз, ерсілі-қарсылы жосып жүрген ұсақ шабақ. Көлдің ортасына таман үйректер мен шағалалар жүзіп жүр, айдынның әр тұсынан шоршып ойнаған ірі балықтар көзге түседі. Бұлтты көктей өтіп сығалаған түскі күн қиық сәулесімен осынау ендікке кереғарлау бейбіт, молшылық өмірдің суреттерін зерлеп тұр.

	–Бұлақтар көлге емес, көлден ағады екен ғой өзі! – деп таңырқады Горюнов.

	–Бұдан нендей түйін шығады?





–Түйін бе, ол былай. Ойпат суының теңізге құятын бір жолы болуы керек, яғни мынау айнала таулар тізбегі бір жерінен түбіне дейін жарылуы тиіс.

	–Жарайды, солай-ақ болсын.

	–Соны анықтап алу аса мәнді. Біз сырғанап түскен күртік қарлар жаз бойы еріп аласаруы керек, онда бізге жоғары көтерілуге болмай қалады. Демек, таудың жарығы ғана мына аңғардан шығып кетуге мүмкіндік береді.

	–Ал ол жарықтың болмауы да ғажап емес қой, – деді Ордин. Су жер асты каналы арқылы ағып кетуі ықтимал. Лава тасқынында ондай каналдар сирек болмайды. Геология курсынан Гавай аралдарындағы дельфиндерді еске түсіріңізші.

	–Ол не? – деп сұрады Костяков.

	–Ол – теңіз жағасынан тереңге тартылған лава тасқынындағы ұзын туннель. Су келген кезде ол жердің жарығынан фонтан болып атылады. Аты да осыған орай Дельфин қойылған.

	–Дұрыс емес, кит сияқты дельфиндер су атқыламайды, жай ғана шашып ойнайды, – деп қарсы пікір айтты Горюнов.

	–Ал біз үшін тауда жарықшақтың болмауы жақсы емес, онда күртік қатуын күтіп, қыстың аяғына дейін қалуға тура келеді.

	–Оның несі бар, мүмкіндік туып тұрса, Санников жерінде қыстап қалу жоспарымызға кірген. Ал қазір қыстауға жағдай бары айдан анық.

	Осы тұста әңгімені бағанадан бері көлден көз алмай тұрған Гороховтың айғайы үзіп жіберді.

	–Қараңдаршы, әне, не болып жатқанына! Бір ғаламат судан шығып келе жатыр.

	Айдынның ортасында үлкен төмпе пайда болып, көпіршіп қайнап тұр. Кенет төмпе тарс жарылды да, аппақ бу аспанға атылып, әп-сәтте ауаға жайылды. Сол жердегі бүкіл айдын бетіне толқын жүгіріп өтіп, жүзіп жүрген құстарды тербеп-тербеп кетті.

	–Тереңде кит я басқа жануар бар ма екен әлде? – деп топшылаған болды Горохов.

	–Кит тұщы суда жүрмес болар, – деді Горюнов. – Бірақ бұл құбылыстың себебі не болды екен?

	Ордин қабынан термометрін суырып алып, жалма-жан суға сала қойды. Көлдің астында кім барын білу үшін жасаған мына қарекет тым қолапайсыз көрініп кетіп Горохов күліп жіберді.

	–Ойлап көріңдерші, судың жылылығы Цельсий бойынша жиырма бес градус! – деп дауыстады Ордин.

	–Мына ендіктің ерте көктемі мен судың жиырма бес градус жылылығы ойға сыймайды екен, – деді Костяков. – Бір жиырма градусқа қателескен жоқсыз ба?

	–Сенбесеңіз өзіңіз-ақ өлшеңіз.

	–Сонда мұны қалай түсінуге болады?

	–Бәлкім, көлдің астында жылы судың немесе жаңағы біз көрген будың көзі бар шығар. Олай болса, бұл менің ойпат ескі жанартау кратерінің түбі деген болжамымды дұрысқа шығарады. Оның түбінде ауық-ауық жер жарығы арқылы сыртқа шығарып тұратын жылуы әлі жеткілікті болғаны бұл.

	–Әлгі құбылыс қайта қайталанбас па екен, күте тұралық, –деді Горюнов.

	–Күтелік. Әзір менің айтарым: осындай көлдері көп болса, Санников жерінің жылылығының да бір себебі сол.

	Шеңбер-шеңбер толқындары сап тыйылып, көл қайтадан айнаша жарқырады. Жиһангездердің бәрі оған бірдеңе күтіп телміре қалған. Горюновтың қолында сағат.

	Отыз екі минут өткен соң көл қайта көпіршіп, екі метр биіктігі бар төмпе пайда болды да, ол тарс жарылып, бу атқылай жөнелді.

	–Шамасы, сіздің айтқаныңыздың жаны бар, – деді Горюнов.

	–Жер астынан ыстық су немесе бу мезгіл-мезгіл бөлініп, көл арқылы бүкіл аңғарды жылытып тұратын болса керек.

	–Аңғарды биіктен де, жиектен де қарап біз мұндай көлдердің талайын көрдік.

	–Қалай дегенмен де, өз басым, су атқылап жатқан кит деп ойлаймын, – деді жанартау құбылысына тіпті миы жетпей қойған Горохов.

	–Никита-ау, кит сонда көлге қалай келді деп ойлайсың.

	Ол, сірә тау асып түскен жоқ қой.

	–Олай болса мүйізтұмсықтар, өгіздер мен жылқылар мұнда қалай келген, заңғар биік жардан олар да қарғып өте алмайды ғой, – деп Костяков қитықты.

	–Сіз Новосибирь аралдарының геологиялық тарихын нашар білесіз, – деді оған Ордин. – Жер дамуының төртінші дәуірінің басында бұл аралдар Сібір құрлығының құрамдас бөлегі болатын; мына жанартау онда сөнген шығар да, жануарлар келіп мекендеген шығар, содан бөлшектену басталып, біраз алаң теңіз астына түсіп, қалғаны аралдарға айналуы әбден мүмкін. Жануарлардың құрлыққа өтер жолы көсіліп, ауа райының қытымырлығына орай басқа аралдағыларының бәрі қырылып, жылылығына қарай осы Санников жерінде ғана сақталса керек.

	–Әлгі алапат жануарлардың мына шұңқырға кеп қалай түскенін мұныңыз дәлелдей алмайды.

	–Біріншіден, ол кезде кратер қабырғасының жарықшағы қазіргіден кең болып, кейін жан-жағы опырылып тарылуы ықтимал. Екіншіден, біз ойпаттың шеткі пұшпағының ғана біраз жерін көрдік, әрі қарай ендеп кірсек, терістік жақтан қолайлы үлкен қақпа кездесуі кәдік емес.

	–Бұл арадан әлі де тың да қызықты дүниелер ашылатындығына менің күмәнім жоқ, – деді Горюнов. – Және қарт академик құрғақ сөзге сеніп, ұстата салған ақшаның далаға кетпей, ғылымнан жойылып кеткен жануарлардың өсіп-өнер орны сияқты қымбат сыйлыққа ие болғалы тұрғанына қуанамын.

	–Адамдар мекенін және айтыңыз, – деп қосып қойды Ордин.

	–Экспедициямыздың ғылыми зерттеулерге азырақ әзірленгені ғана өкінішті. Біз, әрине, тәжірибелі оқымыстыларды алмастыра алмаймыз, сондықтан біраз нәрсені аңғара бермеуіміз мүмкін.

	–Енді не амал бар! Біз осынау жұмбақ жерге бірінші болып жол аштық. Әрине, академия әр мамандықтағы оқымыстылардан үлкен экспедиция жарақтар да, біз оларға жолбасшы болып келерміз.

	Әңгімелесіп отырған кезде көл ортасында тағы да төмпе пайда болып, алдындағысы дәлме-дәл қайталанды.

	–Осы жолы уақытын анық байқадым! – деді Ордин.

	Арасы тұп-тура отыз үш минут.

	–Сонда осы ыстық суда балықтар мен құстар қалай тіршілік құрып жүр? – деп сұрады Горохов.

	–Сіз байқадыңыз ба, құстар көлдің ортасына қарай жоламайды. Демек, ортада су тым ыссы да, арасан маңынан аулақ қашып құстар жағаны ғана сағалайды.

	–Онда балық та жоқ, оларға көлдің өзге тұсы жетіп жатыр. – Көлді мейілі білгенше бақылап болғасын, олар орман бауырын сағалай алаңқайды айналып әрі жөнелді. Бір жерде бағана тоқтаған тұстан шапқылап өткен мүйізтұмсықтардың үйіріне тап болды; әкесі мен енесі мойнын созып, жас шалғынды құйрығын бұлғап қойып құныға таусап тұр да, баласы біресе шөп үзіп, біресе ебедейсіз секіріп ойнақ салады; сырт қарағанға ол тек күлкі үшін аяқ қадай қойған бір дәу кеспек сияқты. Бұта арасында жасырынып жатып жиһангездер оларды ұзақ қызықтап, ақырын суретке түсіріп алды. Бұл үйірдің бейбіт өміріне жалғыз Горохов қана немқұрайды қарайды; мүйізтұмсық баласының қорбаңдап секіргеніне күлгенімен, ол осынау «кеспектен» неше пұт май түсетіні, оның жон терісінен нартаға тағар қанша қайыс тіліп алуға болатынын ойлап тұр еді.

	Ойын жүзеге асыру үшін шаруақор жазған мылтығын оңтайлай беріп еді. Горюнов оны тоқтатып үлгерді.

	–Ақылыңнан алжасқансың ба, Никита! Баласын атсаң, анау ата-енесі таптап тастамай ма бізді. Бұл жануарлармен ерегесу жаман, – деп сыбырлады ол.

	Орман ішімен мүйізтұмсықтарды абайлап орап, олар келесі шоқты кесіп өтетін жолға түсті, мұнда ағаштардың биіктігі он метрге жетіп, самсай өскен жас шыбықтары қиналмай сыбдыр-шусыз жүруге мүмкіндік бермеді. Сүрлеу жолдың тағы бір қатері бар: үлкен бір аңмен бетпе-бет келіп қалуға болады, мылтығын әзір ұстап, солтүстік Сібірдің тұлдырсыз тундрасына үйренген, ал мына орманда адамдардан жырылып кетуге жүрегі дауаламайтын Кротты алға салды.

	Тіршілік дегенің орманда көп екен. Әр алуан ұсақ құстардан басқа бұтақта сайрап отырған шілдерді, біріне-бірі ысқырып дыбыс берген шұбар шымшықтарды, бір ағаштан бір ағашқа ұшып-қонып жағы сембей шықылықтаған сауысқандарды көрді, сарторғай сияқты әнші құстардың үнін есітті. Бұта арасындағы сыбдыр басқа да кішігірім сүтқоректілер бар екенін байқатып тұр. Сүрлеу тік жолға тартатын бір бұрылыстан олар алпамсадай бір ірі жыртқыштың тұрқын шалып қалды, жер иіскеп, жай басып бұл қарсы келе жатқан, шамасы, аю болуы керек.

	–Зады, мұнда сенделіп жүрген аюлар аз емес-ау деймін, –деп бір қойды Горюнов.

	–Тек өздері жүрексіздеу ме қалай!? – деді Костяков.

	–Қандайына тап болатыныңа байланысты ғой бәрі, ашы кез келсе, адамға да шабады.

	–Сақтықта қорлық жоқ, мылтықтардың жартысын жарқыншақ оқпен оқтауды ереже есебінде ұстауымыз керек,

	–деп ұсыныс айтты Горюнов.

	Бұл жолы орман танабы екі шақырымға созылды, одан әрі жағасы биік теректермен, үйеңкілермен, мойыл, долана, итмұрын бұталарымен көмкерілген жылғасы бар тағы бір алаңқай кездесті, ағаштарда сайраған сан-алуан құс үні төңіректі тербеп тұр.

	–Мынау көл де көпіршір ме екен, білсек қой, – деп ынтықты Ордин.

	–Тізе бүгіп тыныға тұрайық, қалғанын көре жатармыз. Ширек сағат отырып, әр жердің құстарына қарады, көл беті жыбыр-жыбыр етіп, балығының молдығын білдіріп жатыр.

	–Мұнда өмір емес, рахат қой бір! – деп тамсанды Горохов. – Біздің қу тақыр тундрадай емес, құсың-балығың ит-ырғын.

	–Мұхиттың қары мен мұзына қарамай жыл құстарының неліктен осылай қарай тартатыны енді түсінікті болды, – деді Горюнов.

	–Бір ғажабы, жыл құстарының бәрі бірдей бұнда келмей, дені терістік тундрада қалып қояды.

	–Ұшқан кезде құстарды ұрпақтан ұрпаққа ауысып келе жатқан инстинкт қана билейді, – деп түсіндірді оның себебін Горюнов. – Мұнда тек осы арада туғандары ғана келеді. Ал тундрада туғандары басқа құстар терістікке қарай кетіп жатқанын көре тұра әрі ұшпай сонда қалады.

	–Әрине, құс ақылды болып кетсе, біздің тундрада өмір сүруіміз қиындар еді. Жыл құсы мен түлеген қаздар балық аз ауланып, аңнан пайда түспеген жылдары бізді аштықтан құтқарып қалып жүр, – деп шынын айтты Горохов.

	–Япырай, құстар кейде тіке ұшпай қажеті жоқ шеңбер жасап ұшушы еді, сонда ата-бабаларының салған жолынан аумайды екен ғой. Арасынан ағашы кесілген ну ормандар мен мұз басқан орындарға тынығуға түспей, ата-бабалары да осылай айналып ұшқаны ма сонда.

	Осы кезде көл беті екі жерден біртіндей көтеріле бастады. Ара қашықтығы едәуір екі төмпе де көтеріліп барып жарылды да, аппақ бу аспанға атылып, қайтадан басылды.

	–Ара мерзімін білу үшін тағы да күте тұралық, – деп ұсыныс жасады Ордин.

	–Күтсек күтейік. Оған дейін шай қайнатып ішейік.

	Ынғайлы орын таңдап алып, от тұтатып, мосыға құман ілді. Қосауыз мылтықты алып, Горохов жағаға тақау жүзіп жүрген бір ұя үйрекке жасырынып жақындай берді. Мылтық гүрс етті, үйректер дүр көтерілген кезде көл бетінде екеуі қалып қойды. Мылтық даусы ізінше тағы да шығып, іле-шала Гороховтың айғайы естілді.



	–Келіңдер тез, көмектесіңдер!

	Үшеуі де мылтығын ұстай-ұстай жүгіріп, бұта мен шілікке сүріне-қабына дауыс шыққан жерге жетсе, Горохов етпеттеп, жаңа ғана шолп еткен бір заттың ізімен шеңберленген иірімнің қасында жатыр.

	–Бұл не? Не болып қалды?

	–Ой, айналайындар-ай, кешіктіңдер-ау! – деді өкініш өзегін өртеген Горохов аяғына тік тұрып жатып. – Кетіп қалды.

	–Ол не? Балық па?

	–Итбалық. Нағыз итбалық.

	–Мүмкін емес! – деп кесіп айтты Костяков. – Тұщы суда итбалық болмайды. Бәлкім, оның өзен камшаты шығар.

	–Тағы да не айтасыңдар! – деп шамдануға айналды якут. – Мен осы ғұмырымда итбалықты аз ұстаппын ба?

	–Қане, қайда жүр еді ол?

	–Мына томарлардың арасында жүр екен. Мен үйректерді атып қалған сәтте, есі шығып маған мойнын созып қарайды. Аяйын ба, оны да бір бастым. Ол теріс айналып түсті, мен баса қап сендерге айқай салдым. Сендер жүгіріп жеткенше қолымнан жылп етіп шықты да кетті – ұстар түгі жоқ жып-жылтыр неме ғой.

	–Қалай, үлкен бе еді өзі?

	–Жоқ, біздің жақтағылардан кішірек, бәлкім, жасы болар.

	–Итбалық көлге қайдан келеді? – деді әлі таң-тамаша Костяков. – Миыма кірмейді, сенімсіздеу.

	–Сіз қателесесіз, Павел Николаевич, – деді оған Ордин

	–Еске түсіріңдерші, суы тұщы Байкалда да итбалықтың айрықша түрі Рһоса sibirica Орон көлінде де бар дейді.

	–Болсын-ақ онда, ал мына кіп-кішкене көлге қайдан келді олар?

	– Бұл Санников жеріндегі көлдің әуелде үлкен болғандығын, теңізбен ашық байланыста тұрғанын дәлелдейді. Итбалық мұнда сол тұста келген, бәлкім, осы араның бәрі теңіз шығанағы болып, ащы сумен толған шығар, сонан бірте-бірте бөлініп, шығанақ көлге айналып, тұщы суға бейімделіп кетуі кәміл.

	Қайнап жатқан құманға қайтып келіп, жиһангездер көлдің қайта көтерілгенінің куәсі болды. Ара мерзімі қырық минут болып шықты.

	Шайдан кейін көл жағалап ілгері тартқан жиһанкездердің Горохов сөзінің шындығына көзі жетті.

	Бір жерден олар судан басын қылтитып дөп-дөңгелек жұмсақ жанарын кісілерге жаудыратып тұрған итбалықтарды көрді. Иттер еті дәмді таныс аңын көріп, абалап тұра ұмтылғанда әлгілер тыжырына бір пысқырып, суға сүңгіп кетті.

	– Сөзіңіз шын екен, Никита, көргеніңіз, әрине, итбалық, –деп мойындады Костяков.





АДАМНАН АЛҒАШҚЫ БЕЛГІЛЕР




	Алаңқайдан әрі тағы да орман танабы басталды, олар алдыңғыдай иттерді бұрын жіберіп ап, сүрлеумен жүріп отырды.

	Кенет орман ішінен иттердің шабалана кеп үрген үні шықты. Мылтығын оңтайлап жетіп келген жиһанкездер, шамасы, шөлдеп көлге беттеген жерінен иттер тоқтатқан бір үйір жылқыны көрді. Иттер құйрығын қысып ап ызыға үреді кеп, ал жылқылар жолын бөгеген құйтақандай батыл немелерге таңырқап шекеден қарайды.

	Тұяғымен жер тарпып осқырғанымен де олардың ілгері жылжуға батылы бармайды.

	–Енді не істейміз? Жол жабық, – деп күйгелектенді Костяков.

	–Атуға тура келеді, – деп дік етті Горохов.

	–Оқпен атпаңдар тек! – деп жалынды Горюнов. Ет әзір жетеді. Мыналардың тұрған тұрысы жаман, жараланса-ақ, айғыры бізге тұра ұмтылып, қалған табын таптап кетеді. Үйрекке деген бытырамен бер жағындағыларын үркітіп көріңдер.

	Сүрлеудің жіңішке жолағынан гүрс еткен мылтық үні, алдағы жылқыларға жабысқан бытыра үйірді үйме-жүйме қылды.

	Құлындағы даусы құраққа кетіп, аспанға шапшыған жылқылар жалт бұрылып бірін-бірі тапап, екі жағындағы жас шыбықтар мен бұтаны таптап жанталасты. Ақыры бір жерге ұйлыққан үйір жалт бұрылып, кейін қарай жөңкіді.

	–Енді алаңсыз жүруге болады, орманнан ештеңе кездеспеуге тиіс, – деді Ордин.

	Жабайы жылқылардың жер жаңғыртқан дүбірі жануарлардың ғана емес, құс атаулының да зәресін алса керек, біраз уақыт бәрінің де үні сап тыйылды. Келесі алаңқайға олар еш кідіріссіз келді. Келді де тағы аңтарылып қалды, алаңқайдың дәл ортасында жасыл алқапта оқшаулау қардай аппақ төбе тұр.

	–Мәссаған, мынау қандай үлкен күртік! – деп дауыстап жіберді Горохов.

	–Еріп үлгермеген сең шығар, – деп түзетті оны Горюнов.

	–Қазір сең осынша биік бола ма? – деп сұрады Костяков.

	–Жоқ, биік болмайды. Бәлкім, бұл түз қатпарының төңірегіне қатқан қуатты қайнар тұнбасы шығар.

	–Сонда бұл не болғаны?

	Жасыл алқаптан өткен соң жиһангездер әлгі төбенің кішірек көлдің ортасында тұрғанын байқады, әлгі күртік пе, сең бе деген болжам далада қалды. Жақын жерден төбе бірінің үстіне бірін қойған саты-саты тақта тас сияқтанды, дүрбімен қарап көріп еді, олардан шапшып бу шығып жатыр екен.

	Мынау керемет төбеге бәрі таңырқай қарап қалды, оның ұшар басынан шыжылдап, ысқырып шудаланған аппақ бу аралас фонтан атылды, ол он метрдей көтеріліп барып жаңағы сатыларға жаңбыр болып жауды. Бұл қызық құбылыс бір минуттан әріге созылған жоқ, төбе қаз қалпына қайта келіп, сәл мұнарланды да тұрды.

	–Енді бәрі түсінікті болды. Бұл геизер – жердің жанартаулы аймағында жиі ұшырасатын мерзімдік ыстық су арасаны, – деді Ордин.

	–Сіздікі жөн, ал төбе – атылған судан шығып, ол сатылап аққанша тұрып қалатын кремний тұнбасының қатқан қабаты.

	Температурасын өлшеп көріп еді, Цельсий бойынша отыз бес градус, малған қолға ыстықтығы білініп тұр.

	–Міне, көлде құс сондығынан да көрінбейді екен-ау, – деді Костяков.

	–Зайыры, балық та жоқ, иірім еш жерден білінбейді, – деп құптады оның сөзін Ордин.

	Алайда көл мүлдем жәндіксіз емес еді. Оның түбінен қызғылт балдыр кездесіп, арасында ыстық суда өзін жақсы сезінетін шаян тәріздес ұсақ жәндіктер өріп жүрді. Бірақ текті жануарларға бұл аса қолайсыз болса керек, бірер үйрек келіп қонып еді, ізінше барылдап қайта ұшты.

	–Осы қоналқа жайын ойластырар уақыт жеткен жоқ па?

	–деп жан-жағына қарады Горюнов.

	–Иә, күн ұясына қонуға жақын, ұзақты күн көрген қызық, алған әсеріміз аз болмас, – деп келісті Ордин.

	–Жыртқыштардан тасалау бір жер таңдау керек, – деп пікір қосты Костяков.

	–Ағаштың басына шығып кетпесек, ондай жер таба қоймаспыз, ал құстар құсап бұтаққа шығып отыру қайдан қолайлы болсын.

	–Меніңше, орманда қонбай, ашық алаңқайда түнеу керек, ұйықтағанда кезек-кезек қарауыл қояйық, – деді Горохов.

	–Әрине, сөйтеміз, аңдарды жолатпау үшін отты сөндірмеуіміз керек, – деді Горохов.

	Көл жағасында отын болмағандықтан одан шығатын бұлақты бойлай отырып, орманның шетіне келіп жалғыз теректің түбіне жайғасты. Күн жарықта бір түнге жететін отын әзірлеп, екі жерден от жақты олар. Кешкі асты ішіп болған соң түнге екі сағаттан кезекшілік белгілеп, екі оттың арасына жатып ұйықтауға кірісті. Бірақ түн онша тыныш болған жоқ: ауық-ауық бірде алыс, бірде жақын әр алуан үндер келіп, маза бермеді, өгіздің мөңірегені, жылқылардың кісінегені, мүйізтұмсықтардың гүжілдегені, жапалақтардың қиқылдағаны естілсе-ақ, екі ит ол дауысқа шабалана үріп жауап береді.

	Түн ортасы ауа тұман түсіп, алаңқайды орап алып, ай жарығы өлеусіреп әрең жетті. Бірте-бірте тұман түстікке қарай ысырылып, ара-арасында ай сәулесі жарқ етіп, алаңқайды жап-жарық етіп жібереді де, көл ортасындағы төбені сүт теңізінде жүзіп жүргендей көрсетеді. Оның жиырма минутта бір атылуы, шырылдап, ысқыруы мен құлаған судың шуылы тыныштықты бұзады.

	Таң атқасын терістіктен әжептәуір күшті жел тұрып, тұманды ілезде ыдыратты. Аңғардың шығыс жиегіндегі басында алашабыр қар жатқан найза тіс шыңдардан жоғары көтерілген күн жиһанкездерді жұмысқа сақадай сай тұрған үстінен басты. Бұл күні олар шығысты бетке алып аңғардың шетіне шейін барып, оны жиектей отырып, күртіктің қасындағы қосқа оралмақ еді. Никифоровтың амандығын біліп, оған мұнда мүйізтұмсықтар мен аюлар бар екенін айтып, оларды атпа деп сақтандырмақ болды.

	Ұзамай олар алаңқайдан бірнеше шақырым созылып, барған сайын аласара беретін орман арқылы шығысқа апаратын жалғызаяқ сүрлеу тауып алып жүріп кетті. Бірнеше шіл мен бір үлкен құр атып алды. Құрды иттер қуалап, ағаштың басына айдап сап, ол иттерге аңтарыла қарап тұр еді, оқ қалпақтай ұшырды. Орманнан кейін кездескен алаң саздауыт екен, ортасы кәдімгі мүкті қорыс, шамасы, бұрынғы көлдің орны болса керек.

	Оны орман жиегімен айналып өтуге тура келді. Ойламаған жерден иттер орманнан бір бұғыны айдап шықты.



	–Демек, бұлан да бар екен-ау! – деп қуанып кетті Горохов.

	Бұл бұлан емес, бойы сондай үлкен бұғы еді. Әсем көтерілген әдемі басын бұлан мен маралдың (киелі бұғының) мүйіздерінің ең тәуір қасиеттерін жинақтаған әшекейлі мүйізі тіпті келістіріп жіберген. Маралдың мүйізіне оның аумағы келеді де, бұландікіне иректеліп біткен жалпақ ұшы ұқсайды. Осынау керемет жануар аңшылардың аранын ашып жіберді де, итке бөгелген ол жарықшақ оқтан жалп етті.

	–Бұланға ұқсайды да, ұқсамайды да өзі, – деді Горохов.

	–Сонда нендей аң бұл, сіз білмейсіз бе, Матвей Иванович?

	–Менің ойымша, бұл ежелгі бұғы, – деп жауап берді аңды әрі-бері қараған Горюнов. – Се rvus euryce ros, мамонттың тұрғыласы.

	–Бірақ онша ірі емес, жасырағы шығар, – деп сөз қосты Ордин.

	–Жоқ, бұл қарт бұғы, мүйізінің түбіндегі сырғасына қарағанда он бес жаста болар, – деді Горохов.

	–Зады, азып бара жатқан тұқым болды ғой, – деп топшылады Костяков.

	–Және де сирек тұқым, тасқа айналған басқа тірі жануарларды көп көрдік, ал мынау алғаш ұшырасып тұр.

	–Демек, мұның тұрқын өлшеп, бас сүйегі мен мүйізін ала жүру керек, – деді Горюнов.

	–Мүйізі тым ауыр әрі сақтауы қиын, көктемгі ғой жарықтық, жұп-жұмсақ, қаны шығып тұр, – деп Костяков шындығын айтты.

	–Қап! Бірақ, әйтеуір суреті болады. Жаңа иттермеи арпалысып жүргенде түсіріп алғанмын, – деді Ордин.

	Уақыт өткізбей бұғы денесін өлшеп алып, етімен иттерді азықтандырды да, мүйізін шауып тастап, басын базада зерттеу үшін өздерімен ала жүрді.

	–Кешкі асқа миы мен тілін алайық. Бұдан тәтті тағам табылмайды, – деп тамсанды Горохов етік жамау ұшін бұғының жонынан таспа тіліп алып жатып.

	Алаңқайдан әрі бара-бара сиреп аласара беретін орман танабы тағы да басталып, таулардың тік жарына шейін созылып жатты. Соңғы орманның айналасы қалың мүк. Мүктің бауырдай жасылы мен бұғы жейтін ақшылы ойпаң жерге жастықтай жайыла төселіп, құлама жардан домалаған тастарлы көрсетпей жауып жатыр.

	–Бұғыға жайлы-ақ жер екен! Шіркін, жазда осында айдап әкеп тастаса ғой, – деп күрсінді Горохов.

	–Санников жерінде саз бен көлдің көптігіне қарамай шыбын-шіркей жоқ екенін аңдадыңдар ма? – деп сауал қойды Горюнов.

	–Иә, айтқандай, не сәйгел, не бөгелек, не шіркей жоқ, тіпті масаның өзі аз, – деп құптады Ордин.

	–Бір сөзбен айтқанда, жұмақ! Жаз шыбын-шіркейі өмірден түңілдіретін біздің елден мүлдем бөлек, – деп қостады Горохов.

	–Таяуда ғана сағым мен сайтан туралы не айтқаныңыз есіңізде ме, Никита. – деп күлді Горюнов.

	–Бәлкім, біздің көріп келе жатқанымыздың бәрі алдамшы елес шығар? – деп сұрады Костяков.

	Горохов ұяла жымиып, басын шайқады. Рас, екі күн бойы көргенінің бәрі ғаламат, бірақ елеске еш ұқсамайды.

	–Казачьеге аман-есен оралайық, мұның елес екенін, елес емес екенін сонда айтармын, – деп әккі якут жол тауып жалтарып кетті.

	Мүкті алқапта жайылып жүрген бірнеше солтүстік бұғысын көрді бұлар, кісіні көре сала олар да жалт беріп, бұта арасына сіңіп жоқ болды.

	Тік жардың тура етегіне тақағанда олар төбеден құлап тұрып қалған жартас тасасында көзге бұрын түспеген таутекелерге тап болды. Олар жар жағалап зырлай жөнелді де, сонан соң көз ілеспес шапшаңдықпен жақпарды жиектеп, тастар ұшыраспай қалған тұста жеп-жеңіл қарғып кетіп, жүз метрдей биіктікке барып текше-тасқа сіңіп ғайып болды.

	Қынаның қызыл-күрең бояуы мен таңбасы түскен қап-қара қабырғасы түксиіп сатылап биіктей беретін жар-құз осынау тамаша аңғарды тұтас көмкеріп тастаған базальттан тұрады. Оның етегінде өсімдік атаулы жоқ, қынасы жалбырап бейберекет шашылған құз сынықтары, әредік арасындағы шұңқырлардан қар жалтырайды. Төбеден тиіп тұрған жартас жиһангездердің назарын айрықша аударды. Ол тас сынықтарынан ада бірнеше шаршы метрлік алаңды жауын-шашыннан қорғап тұрады екен. Алаңды бірақ таутекелер тұяғы шиырлап, топырағын шығарып тастапты. Оның түкпірінде табиғи үйшік бар сияқты, онан Гороховтың өткір жанары түтін табын бірден шалды.

	–Ой, мынада адамдар болған! – деп ол дауыстап жіберді.

	–Таутекелерді бағып жүрген бе екен? – деп мыр ете түсті Костяков.

	Барлығы үйшіктің маңына үймелей қалды, оның түкпірінде бірнеше шала, көмір, күл, күйген сүйек жаты Алаңды аралап жүріп шақпақ тастан тым тұрпайы жасалған қаруларды кездестірді.

	–Тас дәуірдің адамдары! – деді Ордин. – Қаруларының тұрпайылығына қарағанда тіпті неолит емес, палеолит дәуірінің адамдары.

	–Олар мұнда қашан тіршілік құрған? Бәлкім, мың жыл бұрын болар? – деп іліп әкетті Костяков.

	–Жоқ, оты жақындағы ғана сияқты. Бетіне құз сынықтары түспеген, тек таутекелер тұяғынан ұшқан шаң ғана жапқан.

	–Демек, Санников жерінің бір тұсынан тас дәуірінің адамдарын, кәдімгі кісі жегіштерді кездестіреміз бе? – деп сұрады Костяков.

	–Күйген сүйектер кісінікі сияқты, – деп мақұлдады Горохов.

	–Осы сіздің онкилондарыңыз болып жүрмесе, игі ғой,

	–деп Костяков кінәлағандай Горюновқа тесіле қарады.

	–Онкилондардың Сібірден кеткеніне бірнеше жүз жил. Ол кезде терістіктің халқы тас дәуірі адамдары емес-ті, темірді қолдана білетін.

	–Иә, онда біздің ата-бабалар кен қазып, темірден пышақ, үзеңгі, сақина, қармақ соға білетін, – деп оның сөзін Горохов беркіте түсті.

	–Ал темірге қоса олар мүйізден, сүйектен, тастан жасалған бұйымдарды да кең қолданған. Ол бұйымдарды жаңа мәдениеттен жырақ шалғайда жатқан, ауыр темір заттар зордың күшімен там-тұмдап қана жететін тұз халқы ғана жөндеп жасайды. Алайда мына бұйымдардың жасалуы және әрленуі палеолит емес, неолит дәуіріндегілерімен ғана салыстырарлықтай, – деп ежіктеді Горюнов.

	–Яғни бұл от онкилондардікі емес қой.

	–Әрине, онкилондардікі емес. Зайыры, бұл арада мамонттардың үңгір аюларының, мұз басу дәуірінің соңындағы басқа да жануарлардың замандасы, көне тас дәуір адамдары да сақталған секілді.

	–Жануарларының сақталғанын көрдік емес пе, ендеше, адамдары да аман, – деп қойды Ордин.

	–Әлгі жабайыларға қарағанда мәдениеті жоғары онкилондар қырып салмаса, ол адамдар сақталуы да ықтимал

	–деді Горюнов.

	–Отқа қарағанда, олар бертін болған немесе әлі бар, жалғыз-жарым болса да кездесуі керек, – деген пікір білдірді Ордин.

	–Тас дәуірдің тағы адамдарын көру қызықтың көкесі болар, – деп қостады Костяков. – Олар, шамасы, аңғардың шетіндегі үңгірлерде тұруы керек, сондықтан кісі жейтін жабайылармен кездесу қатерлі екенін Никифоровқа ескертіп қою керек.



	Шоқтың бауырына қайтып оралып, жиһангездер оны жағалай отырып түстік-батысты бетке алып, кешқұрым өз базасына жақындады .

	Ақ күртіктерге тақау қалғанда, төзімі таусылған Горохов көздеп тұрып жақпар таста ыңғайлы тұрған бір таутекені басып салды.

	Оған жауап ретінде база жақтан да мылтық атылып, Пеструханы ертіп Никифоров оларға қарсы шықты. Иті құйрығын бұлғаңдатып, Крот пен Белуханы иіскелеп, ауыз жаласты да қалды.

	Никифоров осының алдында ғана бір өгіздің етін алып келіп, күндіз бір таутекені атып түсіріп, отын әкеліп алған екен. Ол күртіктен өзіне қамба да қазып, ішіне шатырын тігіп те үлгеріпті, оның аузына тақта-тақта мұз үйіп, бір кісі әрең сиярлық қана жол қалдырыпты. Оны да түнде мұзбен бітеп, Пеструханы серік етіп, өзін қауіп-қатерден ада сезінсе керек.





ОНКИЛОНДАРМЕН КЕЗДЕСУ




	Ертеңіне тымық күн жиһангездерді түске дейін жіпсіз байлады, өйткені оған дейін тұман бір сейілген жоқ, зайыры, Санников жері ауа райының, әсіресе көктемгі ерекшелігі осы болса керек. Бұған таңданып та болмайды: қыруар жылы көлдер мен жылғалар ауаға ылғалды көп береді. Ал айнала мұзарт таулар мен қырлы алқаптар күн батқан соң ол ылғалды суытып, соқыр тұманға айналдырады. Ойпат ауасының ылғалды екенін мүк пен қынаның қалыңдығынан-ақ аңғаруға болады. Ағаштардың барлығының өн бойын мүк басқан, ал жапырақтарынан шудаланып сұр қына салбырап тұрады.

	Тауларының биіктігіне қарамай Санников жерінің Қазандық аралынан анда-санда ғана көрінетінінің де себебі осы тұманның қырсығы болса керек. Көктемде оны тұман құдайдың құтты күні торлап, кейін ол теңіз ашылғанда жерді қалың мұнар болып орап тастайтынға ұқсайды.

	Арал түкпіріне екінші саяхат терістік-батыс бағытта басталды. Бұл бағытта да ормандар ұлылы-кішілі алаңдармен алмасып отырды. Алаңқайлардың көбінің ортасында көл бар, түстікке таяу жатқандары қамыс басып, қорысқа айнала бастаған, алысырақ жатқандары әзір одан аман. Бу атқылау көлдердің кейбірінен ғана кездесті, оның өзі де тым әлсіз. Тегі, бұл төңіректе жанартаулар сөніп болса керек. Алаңқайларда егіздер мен жылқылар там-тұм ұшырасты, адамнан запы көргенінен болар, олар аз болғанымен аса сақ. Мүйізтұмсықтарды бір-ақ мәрте, оның өзінде алыстан көрді. Оның есесіне қамысты мекендеген қабандар көп екен, бірін кешкі асқа атып та алды.

	Қоналқаға үлкен бір алаңқайдың шетіне тоқтап, қоржын мен мылтықтарды шөпке тастап, отын кесіп әкелгелі бәрі орманға жөнелді. Кенет заттардың жанында қалған екі ит жан даусы шыға шабаланып үрді-ай кеп. Жақынырақ жүрген Горохов пен Ордин алаңқайға жүгіре шығып, қоржындарын иіскелеп жатқан дәу аюды көрді, тегі, жас еттің иісі аранын ашып жіберсе керек. Шабаланған иттер артқы аяғынан тістемек болып қанша тырысқанымен аю қарар емес, ашу шақырып гүж-гүж етеді.

	Не істеу керек, мылтықтар иттердің қорғаштағанына қарамай быт-шыты шыққалы тұрған қоржындардың жанында жатыр. Қолында балтасы бар Ордин Гороховқа сыбыр етті.

	–Мен мұның ту сыртынан кеп балтамен соғайын, бұрыла бергенде мылтықты ал да ат.

	Көзді ашып-жұмғанша болған жоқ, аю бір қоржынды қақ айырып, тұмсығын тығып та жіберді. Ордин атыла кеп бар пәрменімен сілтеп, аюдың шүйде тұсына балтаны ұңғысына дейін кіргізіп жіберді де жалт берді. Ащы дауыс алаңқайды басына көтерді, аю артқы аяғымен тік тұрды да сол сәт тасасындағы Кротты жаншып тастай жаздап шалқасынан құлады. Аюдың жұлын омыртқасы үзілген еді, ол ақыра өкіріп, алдыңғы аяғымен далбасалап шөпте домалап жатыр. Иттер оның қимылсыз артқы аяғына жармасты, Горохов үлкен бір оқты сол жақ бүйірінен қадалтты. Бірнеше минуттан кейін бұрқыраған қаны шөпті жуып, алып дене қимылсыз жатты.

	Бір-бір құшақ отын алып, Горюнов пен Костяков та жетті. Бәрі аюды қоршап алып, оның орасан дәулігіне таңырқасты: ол өздеріне таныс кәдімгі коңыр аюдан бір-жарым есе үлкен екен, азуының ұзындығы он сантиметрден асады.

	–Осы жолы оңай құтылған екенбіз! – деді Горюнов.

	–Жарылған бір қоржын мен иттің жарақатынан зорырақ садақа беруге тура келетін еді.

	Шынында да, аю аласұрып жүріп аяғымен Белуханы бүйірден періп қалған екен, қанталап шыға келіпті. Қазір ит жеңіл жараны өзі жалап, емдеп жатыр.

	–Алда бұл бізге сабақ! Заттардың жанында мылтығын сайлап біреу қалуы керек қой, – деді Ордин. –Алып жыртқыштың арқасына балта қадау сәті ылғи түсе бермейді.

	–Оның табанына бір түссең, тірі кете алмайсың! – деді Горохов аюдың терісін сыпыруға кірісіп. Ордин аюдың тұрқын өлшеп, қас қарайып суретке түсіре алмағанына өкінді.

	Заттарды басқа жерге көшіруге тура келді, себебі аю етінен сүйкімсіз бір иіс шығып отырғызбады. Бірақ ол иіс иттердің етке мелшектей тоюына еш бөгет болған жоқ. Түн мазасыз өтті. Иттер қайта-қайта шәуілдеп тынған жоқ, олардың неменеге абалағанын айыруға түн ортасына таман алаңқайды тұмшалап тастаған соқыр тұман мүмкіндік бермеді. Жүз қадамдай жерде қалған өлімтіктің тұсынан сылпылдаған жүріс, ырылдаған дыбыс, күтірлеген сүйек үні келіп, бәзбір түнде жортар жыртқыштар мәре-сәре болып жатты. Алагеуімде Горохов аюдың сүйегін ғана тауып, бұл жақындай бергенде тура тартқан екі үлкен қасқырды көріпті.



	Ол күні желдің әсерінен тұман ерте сейіліп, жиһангездер терістік-батыс бағытындағы жолын әрі қарай жалғады. Қайтар жолда ала кетпек оймен аю терісін Горохов баурайдағы екі ағаштың арасына керіп жайып кетті. Көлі бар тағы да екі алаңқайдан өтті, екіншісіндегі тұнбадан түзілген ақ төбеден бу көптен бері атылмаса керек, айналасын қына басып кетіпті. Үшінші алаңқайға шыға бергенде қарсы жақтан адамдардың даусы естілді. Алайда иттер абалай қоя беріп еді – дауыс бірден сап болды. Алаңқай арқылы кішірек көлді айналып өтетін соқпақ жол жатыр, жағадағы дымқыл топырақтан аяғында жұмсақ торбас бар адам ізін оңай айыруға болады.

	–Мыналар ма, тас дәуір адамдары емес, – деді Горюнов.

	–Тегі, олар әлі де жалаңаяқ жүрген шығар.

	–Аяғына кигендері терістіктің тұрғылықты халқынікі сияқты болса, оларға туыс боп шығады ғой, ендеше, олармен кездесуден тайқақтамау керек, – деп нығарлай түсті ойын Ордин.

	Қамысы қарсы алдағы алаңқайды көлегейлеп тұрған көлді айналып келесі бетке шыққанда төбесі түтіндеген жап-жасыл адыр көзге түсті. Төбе маңында адамдар жүр, біреуі биікке шығып, алаңқайды шолып тұр. Көл сыртынан келе жатқан жиһангездерді көріп, ол қалғандарына хабарлады оны, сөйткенше болған жоқ, отыз адамнан құрылған жасақ алқапты ала тізіліп, бұларға қарсы жүрді. Жақындағанда барып байқады, бәрі де қаруланған екен: әрқайсысы оң қолына ұзын найза ұстапты, сол қолында – садақ, арқасында жебеге таққан қауырсын көрінеді.

	Жиһангездерге жүз қадамдай қалғанда жасақ қалт тоқтап, зады, көсемі болуы керек, жолмен келе жатқан біреуі қолын көтеріп, айғай салды.

	–Анау не айтып тұр? Қай тілде сөйлейді өзі? – деп сұрады Горюнов Гороховтан.

	–Чукот тіліне ұқсас сияқты, – деп жауап берді Никита.

	–Бейбіт адам болсаңдар, екі қолдарыңды да көтеріңдер деп бұйырады.

	Жиһангездер қолын жоғары көтерді. Жасақ сол замат қайта қозғалып, көсемінің белгісімен отыз қадамдай жақын келіп тағы да қалт тоқтады.

	–Неткен адамсыңдар, біздің жерге қайдан және не үшін келдіңдер? – деп сұрады көсемі.

	–Оларға айт, біз түстік жақтан Үлкен жерден келген ақ адамдармыз де, мұздардың ортасындағы мына кішкентай жерді көргелі келдік де, – деп тапсырды Горюнов.

	Горохов оның айтқанын аударды.

	–Онда жақындаңдар, ақ адамдар, бірақ біліп қойыңдар, біздің бәріміз де қаруланғанбыз әрі көппіз, – деді жасақ басшысы.

	Әр қимылды қадағалап кадала қалған отыз жұп жанардың ұшында жиһангездер көсемге жақындай берді. Горюнов алға шығып, оған қолын ұсынды. Көсем оң қолын әуелі маңдайына қойып, содан жүрегіне апарып, ақыр аяғында ғана мейманның қолын қысты. Осы ғадетін ол қалғандарға қайталады. Сол-ақ екен, жасақ айнала шеңбер жасап, келгендерді алқа-қотан қоршап ала қойды; қолына қару ұстап иық тақаса тұрған жауынгерлер біріне-бірі сыбырлап, жатжерліктердің киімі, етігі, қоржыны, беліне қыстырған балтасы мен арқасына асынған жалтырақ таяғы туралы айтып жатты.

	Жауынгерлердің бәрі белуарына дейін жалаңаш, бұтында тері шалбар, аяғында теріден жасалған жеңіл торбас. Беті, иығы, кеудесі толқын, шеңбер, нүкте тәрізді таңбалардан көрінбейді. Әрқайсысының мойнында қасқыр тістерінен тізген алқа бар, оның алдыңғы жағында ұп-ұзын аю азуы екі-үштен тағы тұр. Жылтыр қара шаштары еңбегінің тұсына түйіліп, арасына бірден, екі-үштен бүркіт қауырсыны қыстырылған. Денелері бұлтық-бұлтық бұлшық ет, жүздері қараторы, аздап атжақты, көздері қап-қара, қыр мұрынды бәрі. Үстіңгі екі күрек тісі қызылмен боялып, онысы күлгенде кісіні өзгертіп жібереді екен, ауыз бейнебір екі дөңгелек тесік сияқты болып кетеді. Тегі, бұл тайпа дұшпанына дес бермейтін Жаужүрек болса керек, тек қарулары қарапайым: найзаларының ұшы жылтыртас, жебесінің басы сүйектен, беліне қыстырған балтасымағының басы тас та, сабы ағаш. Арқасында жебе салған қорамсақтан басқа дағарадай көн қалқан бар.

	–Сіздің халықты, мынау жерді қалай атайды? – деп сұрады Горохов Горюновтың тапсыруымен.

	–Менің халқым – онкилондар. Мына жер де біздікі, бабаларымыз жаулап алып берген. Менің атым Амнундак, онкилондардың көсемімін. Ал мына сендерді және жерлеріңді қалай атайды?

	Бұған, бұл секілді және бірсыпыра сауалына жауап алып, мұнда ақ адамдар қандай себеппен, қай жолмен келгенін білгеннен кейін:

	–Ит арқасы қияннан санаулы-ақ адам келген екенсіңдер, онкилондардың қонағы болыңдар. Менің тұрағыма жүріңдер, –деді көсем.

	Осыны айтты да ол бұрылып жолға түсіп жүре берді, жиһангездер соңынан ерді, жауынгерлер екі жақтан қапталдай, артынан тізіліп келе жатыр. Олар Гороховтан киім-кешек, қару-жарақ, мұз жолы, үлкен жердегі тұрмыс туралы сұрай бастады. Сірә, олар үлкен жер жайында атадан балаға ауысып жалғасып келе жатқан аңыздардан бірдеңе білсе керек. Горохов олардың сауалына әрең жауап беріп үлгеріп келеді, оның үстіне чукотшаға ұқсағанымен, онкилондар тілінің едәуір өзгешелігі бар, сондықтан бірін-бірі олар кейде түсінбей де қалады.

	Жаңағы жасыл төбе онкилондардың тұрағы – жалпақ жертөле болып шықты. Көсем есік тәрізді тері ілінген кірер ауызға кеп тоқтады да, пердені көтеріп, меймандарға ішке кір деп ымдады. Кірер ауыз аласа болғандықтан бәрі де еңкейіп енді. Жертөленің орта тұсында от жанып, оның үстінде шанышқы сияқты таяқта әлденеше кесек ет шыжғырылып жатыр. Орта тұсқа арасы алты метр төрт бұрыштап қойылған төрт аша, олардың басы жуан үргілермен матастыра байланған, жоғарырақ жіңішкерек бөренелерден бұралған шатыр тұр. Шатырдың ортасынан төрт бұрыштап қиылған тесік – әрі терезе, әрі түндік. Төбедегі төртбұрышқа тізілген сырғауылдардың әрқайсысына бір басын жерге қадап сыптаған ұзын бөренелер тірелген. Сөйтіп, жертөленің нобайы айнала бұрышталған крест болды да шықты. Оның үш тармағы жатар орын, төртіншісі әр алуан мүлік қоятын қойма және есік, төрткүлденген орта тұсы ас үй әрі қонақ бөлме. Сырты тұтас қалың шыммен жабылып, қаулап шөп шығып кеткен. Баспана жалпы жаман емес: кең де жылы, бірақ күңгірт.

	Жертөлеге енген соң көсем меймандарын кірер ауызға қарама-қарсы төрткүл жаққа алып келіп, аяғын астына басып аю терісіне алдымен өзі отырды да, оңы мен солына оларды жайғастырды. Жауынгерлер оттың айналасына отырысты. Көздері жертөленің күңгірттігіне үйренген кезде жиһангездер көлегейлеп қойған бүйір бөлмелерден топырласып меймандарға таңырқай қараған балалар мен әйелдерді көрді. Олар бірте-бірте отырған жауынгерлерге жақындай берді. Әйелдер тыр жалаңашқа жақын, тек ұзындығы қарыс сүйемдей ғана күрең тәніне жақын қоңыр тері ғана белін қынап, кіндігінен төмен жауып тұр. Жастарының белдемшелері қызыл, сары және қара таспалармен кестеленіп, әшекейленген. Белдемшеден басқа олардың кішкентай ақ, сұр, қызыл, жасыл тастардан тізген алқалары бар, сондай білезіктер қары мен білегінде де жүр. Апайтөсіне, жонарқасына, қарнына, қолына, аяғына және бетіне қиялдағы гүлдер мен жапырақтарды толқын жолдармен, иір-иір өрнектермен салған әр алуан таңбалар жалаңаштықты онша байқатпайды. Таңбасы екі аяққа сақинадай оралып, жоғарылай келіп ирелеңдеп мықын мен кіндікке шығып кеудеге жеткенде мойнын созып бір-біріне қарап қалт тұрып қалған екі жыланды бейнелейтін көсемнің әйелі әсіресе айрықша назар аудартты. Оның қолынан шыққан кішкене екі жылан білектерін орап барып жауырынына тоқтаған. Оның тотыққан тәніндегі қаракөк жыландар үрейлі әсер қалдырады.

	Еркектеріне қарағанда әйелдерінің жүзі жылы, бет пішіні әсем, тіпті кейбіреуі әдемі де, дене бітімі түп-түзу сүмбідей, артық ет жоқ, кілең бір құлын мүшелілер.

	Балалардың бәрі тұттай жалаңаш, екі жыныстың да жасөспірімдері әйелдердікіндей белдемше тағып алған. Қыздарының белдемшелері кестелі. Бұлардың шашы кішкентай-кішкентай бұрымға бөлініп өрілген, ал ер балалардікі еңбегінің тұсына апарып түйілген. Әйелдердің шашы қос бұрым боп өріліп, омырауына бос тасталады екен де, түрлі-түсті тастармен безендіріледі екен, бойжеткендердің шашы төрт бұрым боп өріліп, шекесіндегі екеуі кеудесіне, желкесіндегі екеуі арқасына қоя берілген.

	Амнундак жылан таңбалы әйелге ым қағып еді, ол былғарымен тысталған сандықтан шағын ағаш тостағандар алып шығып, оларды ашада ілулі тұрған торсықтағы сүттен шүпілдете толтырып, бірінен кейін бірін көсемге ұсынды, ол меймандарына таратты. Үй иесі ақырғысын өзіне қалдырып, ерніне тигізе беріп, әсем бір қимылмен басқаларға іш деп ишарат жасады. Тостағандардағы бұғы сүті болып шықты, аздап ашуға айналған, бірақ аса дәмді, көптен мұндайды көрмеген жиһангездер оларды басына бір-бір-ақ көтерді. Тостағандарды тағы да толтырған әйел шанышқыдан шыжылдап үйтіліп жатқан етті алды да сүйек пышақпен кесек-кесек етіп бөліп, ағаш астауға салып көсемге берді, ол оны бір-бір кесектен қонақтарына таратты. Олар ет жеп, оны сүтпен жылжытып отырғанда Амнундак жертөле тұрғындарына арнап бірдеңе айтып еді, шапшаң сөйлеп кеткендіктен Горохов ештеңе ұға алмай қалды. Горюнов

	көсемнен әлгінде не айтқанын түсіндіруді өтінді. Горохов аударып үлгеретіндей ақырын сөйлеп Амнундак мынаны айтты:

	–Бұғының жайылымы үшін чукчалармен арада ұзаққа созылған соғыстан әбден зықысы шыққан біздің халқымыз

	–онкилондар көп жылдар бұрын сол бір содырлы адамдардан аулақ кетуге бел байлапты. Әуелі мұз үстімен таяу аралдарға жетіп, жертөле қазып ап, тыныш тұрмыс құра бастапты. Бірақ жазы да, қысы да көктемі де тұман болып, жыл он екі ай тұманы ашылмайтын ол жер ұнамапты. Кісі шетінеп, бұғы қырыла бастапты. Сөйтіп жүргенде құстардың көктемде әрі терістікке қарай ұшып, күз күйлі қайтқанын жұрттың көзі шалады. Құстар ұшып жатқан жерге өзіміз неге бармаймыз деп ойлайды олар. Бірде бел байлағанында – теңіз жібермейді, екіншіде су шала қатып, мұзды боран бұзып кетіп, қыруар халық, қаншама бұғы қарық болады. Қыстың нағыз қақаған шағын күтіп, алдымен барлаушылар жібереді. Мұз мықтап қатады да, тұтас козғалған бұлар осы жерді келіп табады. Ауыр жолдың азабынан халық аз қалады – мұнда аман жеткені елу бола ма, болмай ма – ол жағын мен білмеймін.

	Ол тұстағы көсем ауру атаулының бәрінен емдеп жазатын ұлы бақсы болыпты, осы жердің жолын халыққа сол көрсетіпті. Өлерінің алдында ол бұл арада Үлкен жерден ақ адамдар келгенше алаңсыз-мұңсыз өмір кешесіңдер депті. Ақ адамдардың қолында аспан әміршілеріндегідей алыстан атып түсіретін нажағай мен жасын жүреді деп және ескертіпті.

	Үлкен жерден келген алғашқы ақ адам – сендерді көргенде қарт бақсының сол сөзін еске алған едік.





ҚҰРМАЛДЫҚ БЕРУ ЖӘНЕ ҚҰЛШЫЛЫҚ ЕТУ




	–Көсемге айтыңыз, – деді Никитаға Горюнов. – Біз ең бейбіт адамдармыз, ешкімге де қияғымыз бен тұяғымыз тимейді. Бізді де мұнда терістікке ұшқан құстар алып келді. Сол құстар жаздай жайлайтын жерді ғана көрсек дейміз. Көре сала өз жерімізге қайта ораламыз.

	Горохов бұл сөздерді аударып берді.

	–Ал қолдарыңда алыстан жайрататын әлгі нажағай мен жасын бар ма? – деп сұрады Амнундак.

	Осы сауалды бергенде бәзбірдеңені алаңдай күтіп отырғандардың көзі жатжерліктерге қадала қалды. Горохов Горюновқа аңтарыла қарап еді, ол былай деді:

	–Біздің қарулар қиядағыны қағып түсіретін нажағай мен жасын емей немене? Ол жайында онкилондар бәрібір біледі. Бізді құдайдың өзі жіберген деп біліп, қастық бірдеңе ойламасы үшін кезі келіп тұрғанда солай деп, тағы бір абыройымызды асырып алайық.

	–Иә, нажағай мен жасын бар бізде! – деді көсемге Горохов.

	Топырлап тұрғандар елеңдесіп, күбір-сыбыр ете қалысты. Жиһангездерге жақын отырғандар өз-өзінен ысырылып, шалқая берді.

	–Аспанның өзі жібергеніне көзімізді жеткізу үшін нажағай мен жасындарыңды көрсетіңдерші әуелі, – деді көсем. – Бірақ бір өтінерім – онкилондарды өлтіре көрмеңдер.

	–Жасын оты адамдарға тимес үшін тысқа шығайық, – деді Горюнов.

	Көсем маңғаздана көтеріліп, есікке қарай беттеді, оған жиһангездер мен оларды құрмет тұтып, өздерін жырағырақ ұстаған жергілікті жұрт ерді.

	–Құрмалдыққа арнаған бұғыны ап келіңдер! – деп әмір берді Амнундак. – Құдайы садақа үшін оны ақ адамдар атып түсірсін.

	Бірнеше онкилон жертөленің сыртына қарай жүгіріп кетіп, үп-үлкен, солтүстіктікі сияқты ақ бұғыны алып келді, бір сұмдықты сезгендей жануар өкіріп, төрттағандап жүрмей келеді. Гороховтың нұсқауымен ол жертөледен екі жүз қадамдай жердегі қазыққа байланды. Жиһангездер мылтықтағы жарқыншақ оқты әдеттегімен ауыстырып, бір дүркін атып еді – бұғы мұрттай ұшты. Мылтық гүрс еткенде онкилондардың бәрі құдіретті жатжерліктерге тағзым етіп, тізерлеп жата-жата кетті.

	Амнундак орнынан көтеріліп, осында тұрғандардын бәрі еститіндей етіп, дауыстай сөйледі:

	–Ұлы бақсы айтатын аспан жаушылары сендер екеніне енді көзіміз жетті. Сыйлы қонағымыз болыңдар, мына баспанамыз, азық-түлігіміз, киім-кешегіміз, бұғыларымыз – неміз бар, соның бәрі сендердің қарамағыңда, жұмсай беріңіздер бәрін де!

	Бүгін кешке бақсымыз тәңірімен тілдесіп, аспан жаушыларын сыйлы қонақ етіп қарсы алғанымызды айтып, онкилондарға мархамат етуін тілеп табынатын болады.

	Сөзін тәмамдап Амнундак қолын маңдайына қойып, жүрегіне апарып меймандарға басын иді, барлық онкилон соны қайталады. Оған дейін бұғының жансыз денесі әкелініп, көсемнің аяғының астына тасталды. Жануардың бүйіріне төрт жерден қадалған оқ орнын көрсетіп, ол тағы да сөйледі:

	–Құрбан малына төрт жай оғының төртеуі де тиіпті. Ал әйелдер, мұның етін енді кешкі тәуапқа қамдаңдар! Жауынгерлер бақсыны біздің тұраққа шақырып келсін.

	Жертөлеге қайта кірген соң сый-құрмет онан әрі жалғасты: бұғының сүр еті мен сүтіне қоса су жаңғағының жемісінен жасалған ұннан пісірген шелпек пен қуырған бидайық баданасын берді. Нан, шай, темекі дегендерді онкилондар атымен білмейді екен, қоржыннан алып ұсынған кепкен нан мен шақпақ қантты қолдан-қолға түсірмей иіскеп көріп, дәмін татып таң-тамаша қалысты. Тамақтан кейін Горохов пен Ордин тартқан қорқор оларды тіпті айран-асыр етті. Көршілерін түшкіртіп, жөтелтіп берекесін кетірген түтінді ақ адамдардың шімірікпестен жұтуы онкилондарды біраз үрейлендірді де. Олардың отқа ілген бақыр құманы тіпті керемет таңырқатты; онкилондардың ыдыс-аяғы ағаш пен балшықтан жасалыпты, суды қыздырылған таспен жылытып, етті соған пісіреді екен. Өздерінде де аз болғандықтан жиһангездер қантсыз берген шайды татып көрген онкилонның ешқайсысы да ұнатқан жоқ. Бір кесе шайды әрең тауысқан Амнундак торсықты нұсқап, анадағы ас әлдеқайда дәмді екен деді.

	Балталар мен аңшылық пышақтарын да олар қызыға қарады, сипап жүзін байқап, жалтырап тұрғанына, онкилондардың тас балтасы мен сүйек пышақтарындай емес, берік әрі дәл ұратынына таңданды. Амнундактың ымымен әйелі сандықтан тұрпайылау жасалған бір темір пышақты алып берді, түгел тот басқан бұл дүниені олар аса асыл мұра есебінде сақтағаны байқалып тұр.

	Оны меймандарына көрсетіп, көсем былай деді:

	–Біздің бабаларда осындай пышақ, балта, найза мен жебенің ұшы болған, бұларды өздері жасай білмей, якуттардан айырбасқа алса керек. Мұнда келген соң ол бұйымдар бірте-бірте сынып, бүлініп пайдалануға жарамай, ақыры онкилондар құралды қайтадан тас пен сүйектен жасауға кірісті.

	Меймандардың аяғына басын салып жатқан Крот пен Белуха алғаш онкилондарда үрей туғызды. Сосын Горохов бұларда ит неге жоқ деп сұрап еді, Амнундак былай деп жауап берді:

	–Біздің бабалардың чукчалармен қырқысы осы бір касқөй мақұлықтың қырсығынан басталыпты. Бабаларымыз бұғы өсірген ғой, бұғыға шаба берген соң ит ұстамаса керек. Теңіз жағасында тұрып бабаларымыз бұғы өсірумен, морж, балық, итбалық аулаумен айналысқан, баспананы теңіз ағызып әкелген ағаштан құрап салған. Өстіп өмір сүріп жатқанында чукчалар келеді: оларда ит көп те, бұғы жоқ. Бізді олар балық аулайтын, аң қағатын жерімізден тықсыра бастайды, итке балық жетпей қалса, бұғымызды тартып әкетеді. Осыдан келіп соғыс басталады. Чукчалар көп те, біз азбыз.



	Әлсізге ықпақ керек, әрине. Осылай біз ол арадан кетіп, осында келдік.

	–Осында қанша онкилон тұрады? – деп сұрады Горохов.

	–Күллі осындағы халқыңызды айтамын, – деп қолын бұлғап отырғандарды нұсқады.

	–Бұл тектес тұрақ бізде жиырма, – деп күлді Амнундак.

	–Әрқайсысында бір ру, жиырма-отыз адамнан.

	–Басқа қоныстар қайда?

	–Әр жерде. Бұғыларға жайылым керек, сондықтан кісіге де, бұғыға да жер тарылтып, бір араға сығылыса беруге болмайды ғой.

	–Әр руда да сен секілді көсем бар ма?

	–Жоқ, онкилондардың басты көсемі менмін! – деп мақтана айтты Амнундак. – Менің тұқымым ең үлкені. Алайда әр мекеннің өз басшысы – рубасы бар.

	Шынында да, мына жертөленің тұрғындары әйелдер мен бала-шағаны косқанда алпысқа жетіп жығылады екен. Басқа мекендерде жуық мәнінде жиырма бестен адам тұрғанда Санников жерінде бес жүз отыз онкилон бар екен деп, ойша санап шықты Горюнов.

	Ас ішіп, әңгіме құрумен уақыт озып, күн де кешкірді. Күн ұясына қонар алдында жертөле маңына бұғылар табынын айдап келіп саууға кірісті. Жиһангездер қарап тұр, сауынға қыз-келіншектер түгел қатысты, ағаш шелегін сүйреп ұрғашы бұғылардың бірінен соң бірін сауып жатыр, Тегі, табында ең кемі екі жүз тұяқ бар. Табын түнде алаңқайда түнеп, ит-құстан сақтанып, жауынгерлер кезек-кезек күзетіп шықты.

	Ымырт үйірілген соң бәрі жертөлеге қайтып кірді. Бірнеше шақырым жерде бөлек тұратын бақсы да келді. Бұл ұзын бойлы, тыриған арық, жағы суалған шал екен, түксиген қабағының астынан өткір көзі тінте қарайды. Куннің мамыражай жылылығына қарамай үстіне жүнін сыртына қаратқан ұзын тон киіпті, жағасынан беліне дейін тағылғап қайыста жезден, темірден жасалған нетүрлі сылдырмақтар саусылдап, әбден қажалып ақжем болған таяқша салбырайды, сірә, барлығы да баяғыда құрлықтан бірге келіп, бір бақсыдан бір бақсыға мирас болып қалып отырса керек. Қолында қызыл, қара қайыстармен кестеленіп, темір сылдырмақ тағылған шағын даңғыра бар. Түгі түсіп бітуге тақалған шошақ бөркі шашын басып, көрсетпей тұр. Көсемге иіліп сәлем беріп, киімі оғаштау адамды көргенде, абалап қоя берген иттер мен жатжерліктерге тінтіне қараған бақсы лаулап жанған оттың басына барып оқшау отырды. Даңғырасын жерге қойып, бірдеңелерді өзінше күбірлеп, саудыраған қу сүйек саусақтарын отқа қақтады. Берген белгісі бойынша әйелдер тостағанмен сүт ұсынып еді, алғашқы ұрттамын отқа бүркіп, бақсы оны ішіп алды.

	От үстіндегі істікте кесек-кесек боп бөлінген бұғы еті үйтіліп жатты. Оның қасындағы дөңгелек ағаш ыдыста отқа қыздырылған тастар әлсін-әлсін салынып, бұғы сорпасы мен бидайық ботқасы пісіп тұр. Бір әйел екі таяқпен қызған тасты сорпаға салып, сорпадағыны отқа алып қойып күнұзақ сонымен әуре боп жүр.

	Ұсақ туралған ет пісті-ау дегенде оттан алынып, сорпа құйылған аяққа салынып, тәп-тәуір жасалған шанышқымен қоса көсем мен бақсыға және меймандарға берілді. Сорпаның дәмін татып көріп жиһангездердің онда атымен тұз жоқ екеніне көзі жетті. Сорпаға салғалы қоржындарынан тұз алып еді, онкилондар тәтті бірдеңе ме деп оны да қолдан-қолға түсірмей қағып әкетті. Татып көріп түкірініп, мынау ап-ащы нәрсемен ақ адамдардың сорпаны бүлдіретініне таңырқасты. Сорпадан кейін үйткен ет пен су жаңғағынан жасалған шелпек берілді, кешкі ас бір-бір тостаған сүтпен тәмамдалды. Ыдыс-аяқ жиналғаннан кейін, жанып болған от басқа жерге ысырылып, орта тұстан бақсы ойнап, құдайға құлшылық қылатын алаң тазартылды. Жертөле күңгірт тартып, шоқтың қызыл сәулесімен ғана сол жарық болып тұрды.



	Кешкі астың үстінде Амнундак бақсыға ақ адамдардың онкилондар жеріне қалай келгенін, бұлардың кім екенін, не істеп, не қойғанын, бұғыны қалай атып түсіргенін айтты. Бақсы басын изеп қойып, ара-арасында сауал бере отырып, үнсіз тыңдады оны. Кешкі астан кейін тәуеп етер алдында ол үйден иттердің шығарылуын талап етті. Ол тілегі орындалган соң сыпырып-сиырылып тазартылған алаңға, алқа-қотан қоршаған жұрттың ортасына отыра кетіп, беліне байланған былғары дорбасынан бір шөкім ақ ұнтақты алып алақанына салды да, тілімен бір-ақ жалады. Мұнысы кептірілген улы атқұлақ деді Горохов жиһангездерге, камчадал коряк және басқа халықтар өзінше ләйлітіп масаң тартқызар наша ретінде қолданады.

	Біраз уақыт сөніп бара жатқан оттың шоғына меңірейе телміріп отырды да, бақсы даңғырасын алып қағып жіберіп еді, саусақ астында қатты тартылған ішек естілер-естілмес үн шығарды. Үн бірте-бірте үдеп, оған қосылып, бақсы баяулата әндетіп кетті, әуелі көмейден қырылдай ақырын шыққан дауыс бірте-бірте екпіндеп түйдектеле түсті. Дауыс пен даңғыра дүрілі үйлеспей, ара-арасында өксіген, еніреген үн мен жеке сөздер жарықшақтанып шығып кетеді. Бақсы әуелі оттан көз алмай, алды-артына теңселіп отырды да, жыны буған кезде атып тұрып бір орында шыр айналды, даңғырасын жебей қағып, еңіреп екпіндеп кетті. Шыр айналғанында ұзын тоны, сылдырмақ таққан белдігі мен таяғы иығынан ысырылып, бірінің үстіне бірі кигізілген конус болып, шошақ бөркіне ұқсады да қалды. Даңғыра ұстаған қолы төбесіне көтеріліп безек қақты, даңғыра шырқ үйіріліп, селкілдеп, секіріп, билеп, қатты күмбірлеп кетті.

	ЬІшқына өксіген айқаймен ән кенет кілт үзіліп, сылқ ете қалған қолынан даңғырасы ұшып кетіп, бақсы жерге сұлап түсті де, есінен танғандай сұлық жатты, осы қалпын бұзуға ешкімнің дәті бармады. Екі езуінен көбік бұрқырап, еті қашқан бетінен төмен ағып жатыр. Көрермендердің бәрі тылсым

	тыныштыққа батып, жаңа ғана айғай-сүрең кернеп кеткен жертөле мүлгіп, мазаң үнсіздік басты. Әлгі әзірде бақсы әніне абалап үй сыртынан ауық-ауық үн қосып тұрған байлаулы иттер де сап тынған.

	Бес минут өткенде бақсы орнынан тұрып, ұсына берген бір тостаған сүтті бірден басына көтерді де, әлсіз үнмен бірер ауыз сөз айтты. Ол сөзі табан аузында-ақ тыңдаушыларын толқытып, сыбыр-күбірді көбейтіп жіберді. Көсем оның сөзін дауыстап қайталап шықты да, Горохов аударып берді.

	–Аспан рухы онкилондар жұртын үлкен қайғы-қасірет күтіп тұр депті бақсыға.

	Амнундак қолын көкке көтере беріп еді, бақсы белгі беріп оны қайта түсіртті. Көрермендер қатарын қуанышты күбір кеулеп кетті, көсем оны былай түсіндірді:

	–Бақсы айтады, жатжерліктер онкилондардың мекенінде болған кезде ешқандай зобалаң әзір тумауы мүмкін. Рухтар осылай дейді.

	Бақсы баяу көтеріліп, көсем мен жиһангездерге қатар қоштасу ишаратын жасап, екі жауынгердің ортасында, шығып жүре берді. Ол кетісімен жертөледе гу-гу әңгіме басталды. Жиһангездер де өзара күбірлесіп отыр. Бақсы ойынының нәтижесі бұлай болар деп олар ойлаған жоқ-ты. Бір жағынан ол бұлардың онкилондар арасында болғанда қауіп-қатерді білмеуіне жағдай жасаса, бір жағынан осы халықпен жіпсіз матастырып тастады. Қайғы-қасіретті маңайлатпаудың кепілі ретінде ұстап, онкилондар бұлардан өлмей айырылар ма енді. Рас, бұлардың жоспарында Санников жерінде қыстап шығу бар болатын, бірақ келер көктемнің басынан әрі қалмауы керек еді ғой. Онда онкилондар жібере ме, жібермей ме?

	–Бізге белгілі аңызды қайталаған айлакер бақсының өз болжамына жаңағы түзетуді тегін енгізбегенін түсіну қиын емес, – деді Горюнов. – Қу шал нажағай мен жасыны бар адамдар дос ретінде онкилондарға пайдалы да, қас ретінде аса қатерлі екенін жақсы біледі.

	–Қоя берсек, осынау ғажайып жердің жолын біліп алған бұлар көп боп келіп, чукчалар сияқты онкилондарды айдап шығады, деп ойлайды ғой, – деп Ордин оның ойын айқындай түсті.

	–Дұрыс айтасыз! – деді Костяков. – Жүздеген жылдар басқа дүниеден бөлініп қалған бұл адамдардың, бар ғой, қазір әлемде не болып жатқанынан түк түсінігі жоқ, өткені туралы естелікпен ғана өмір сүріп жатқан бір жұрт.

	–Не болса да біз бұларға жуық маңда кетеміз деп ауыздан да шығармайық, – деді Горюнов.

	–Иә, онда олар бізді тұтқынға алып, қамауда ұстауы кәдік, – деп қостады оны Ордин.

	–Бері қойғанда қыр соңымыздан қалмай, емін-еркін жүруімізге бөгет жасауы мүмкін, – деді Костяков.

	–Бірге тұрып, жақын таныса келе сәуегейліктің бәрі сандырақ екенін, оларға ешқандай қауіп-қатер төнбейтінін айтып түсіндірерміз, көзін жеткізерміз.

	Көсем ылғи жатжерліктердің әңгімесіне құлақ тігумен болды, ақыр аяғында ол орнынан тұрып, барлық тұрғындар естісін дегендей дауыстап сейледі, басқалардың әңгімесі бірден тыйыла қалды.

	–Онкилондар, жауынгерлер мен әйелдер! Жаңа бақсы не айтқанын, оған аспан рухы не дегенін бәрін есіттіңдер. Ақ меймандар әзір бірге тұрғанда бізге ешбір бәле жоқ. Сондықтан олардың бізбен қалуын өтінелік.

	–Иә, иә, сұрайық соны! – деген дауыстар жан-жақтан жауып кетті.

	Көсем меймандарға бұрылып иіле түсіп тағы сөйледі.

	–Ақ адамдар, тәңірінің жаушылары, онкилондар жұрты сендер қалсын деп сұрап тұр. Сендер онкилондарды бақытсыздықтан сақтайсыңдар. Біз сендерге бәрін де береміз, қажет пе – жақсы жай аласыңдар, азық-түлік мол, қыс түсе жылы киім әзір, қалаған ең сұлу әйелдеріңді қосамыз – әйтеуір ештеңеге мұқтаж етпейміз. Көсеміміз құсап тұрасыңдар.

	–Бәрін, бәрін де береміз, тек бізбен қала гөріндер! – деп жамырады ерлер мен әйелдер даусы қосылып, меймандарға жалынышты кейіппен жан-жақтан қол жаяды бәрі.

	Орнынан тұрып Горюнов жауап берді:

	–Жақсы, қашан өздеріңіз жібергенше, конақ болып сіздермен қалуға келісеміз. Бірақ біз жерлеріңіздің бәрін көруіміз, сіздер көрсетуіңіз керек.

	Бұл сөзді Горохов аударғанда қуанышты айғай-шу жертөлені басына көтерді. Көсем әрбір мейманның алдына екінші мәрте бас иіп, қолын маңдайына ұстап, жүрегіне апарды, мұның себебін кейін сұрастырып білсе, «арам ойсыз, адал жүректен!» деген белгі екен.

	–Жақын арада бізде көктем тойы болады, – деді ол содан соң. – Оған тайпаның жас әйелдері мен бойжеткен қыздары түгел жиналады, қаласаңдар сонда келіншек таңдап алуларыңа болады. Сендердің келіншектерің алыста қалды,

	–деп қолын түстікке қарай сермеді. – Ал адамға әйелсіз тұру көңілсіз.

	–Міне, біз күйеу жігіт болып та шыға келдік! – деп ыржиды Горохов.

	–Ал бұл енді біздің аяғымызды мықтап тұрып тұсайды,

	–деді Горюнов.

	–Жарайды, бәрін де келешек көрсетер! – деп пәлсапамен түйді сөзін Ордин.





КИЕЛІ ТАС




	Жатжерліктердің калуға келісім бергенінен қуанып шулаған онкилондардың көңілі тынған тұста қайта от тұтатты, ал Амнундак меймандарын әңгімеге тартты.



	–Сендер біздің жерді түгел көрсек дедіңдер. Оның қандайлық қатер екенін білесіңдер ме? Ормандарда әр алуан жыртқыш аңдар жүреді.

	–Олардан біз қорықпаймыз – өзімізге шапқызбай, жыртқыш аңның кез келгенін жасынымызбен жайрата саламыз, – деген жауап алды ол өз сөзіне.

	–Орманда азулы аңнан басқа ақымақ адамдар да жүреді, олар жыртқыштардан әлдеқайда қауіпті.

	–Мынасы қызық екен! – деді Ордин жолдастарына.

	–О не, олар да онкилондар ма? Олар неге қатерлі?

	–Жоқ, олар онкилондар емес. Олар тағы адамдар, біз солармен ұдайы соғысулымыз. Және өздері аса әлеуетті, жекпе-жекке келгенде біз белдесе алмаймыз. «Вампу» деп атаймыз оларды, бұл «жалаңаш адамдар» деген сөз.

	–Қайда тұрады олар?

	–Олар ма, әрменірек, біздің жердің шығыс жағында. Орманда жасырынып жүріп, жауынгерлер аң аулауға кеткенде біздің мекендерге шабуыл жасап, кемпір-шал бала-шағаны бауыздап, әйелдерді алып кетеді. Қатты қорқамыз біз олардан. Жасырынып жатып дәу шоқпармен, найза, пышақпен дүрсе қоя берсе, сендердің әлдерің жетпейді.

	–Соншалық көп пе олар?

	–Қанша екенін білмейміз. Бабаларымыз келгенде осы жер түгел солардың мекені еді дейді ғой. Олармен ұзақ соғысып, шығысқа қарай тықсырған көрінеді.

	–Олардың да баспанасы бар ма?

	–Жоқ, қыста олар үңгірлерде тұрады, жазда ұя салған құс сияқты ағаш басында жүреді…

	–Өткен жолғы саяхатта көргеніміз, міне, солардың ізі болды ғой, – деп қалды Горюнов.

	–Олардың тірі тәңірісі бар, ашулы да алып құдайлары, –деп сөз жібін әрі созды Амнундак. – Оларға ылғи құрмалдық шалады.

	–Онысы не құдай болды екен?

	–Біздің жерден тұмсығында мүйізі бар алып аңды көрдіңдер ме?

	–Ә, мүйіз тұмсықты ма? Иә, көргенбіз.

	–Олардың құдайы онан әлдеқайда үлкен. Мүйіздік орнына олардың басында бесінші аяқ бар, әлде қол ма екен, әйтеуір өзі ұп-ұзын болғанымен ыңғайлы. Сол қолымен ол ағашты түбірімен қопарып, адамды да ұстап алып, жерге атып ұрады да, қалған төрт аяғымен таптайды кеп.

	–Міне, аңның көкесі! – деп қайран қалды Горюнов.

	–Ол аңның аузынан екі үлкен тіс сойдиып шығып тұрады, олары аюдың азуынан әлдеқайда ұзын әрі толық.

	–Бәлкім, піл болар! – деп топшылаған Горюнов.

	–Мамонт емес пе екен? – деп жорамалдады Ордин. – Солтүстіктен піл не алады? Жүні бар ма екен өзінің? – деп сосын ол Горохов арқылы көсемге сұрақ қойды.

	–Иә, ол сабалақтау, жүні қызыл.

	–Қой, мамонттың жүні қызыл ма еді? – деп күмәнданды Костяков. – Суреттеріне қарап жүні қара ғой деп ойлап жүруші едім.

	–Жоқ, ол дұрыс емес, – деп кесіп айтты Ордин. – Сібірден табылған өлігіне қарағанда, жүні қызыл-күрең немесе жирен… Ал мамонтты вампулар қалай үйретіп алып жүр десейші?

	–Әлгі аң сол тісімен жер қазып, жеуге тамыр қопарады,

	–деп сөзін жалғастырды көсем, – қыста қарды күреп, шөп тауып азықтанады. Олардың сол тістері бізге аса қажет, одан тамаша пышақ, найза, жебе жасалады. Бірақ біз оларды сирек соғып аламыз, себебі жабайы адамдар өз құдайын қатты қорғайды.

	–Ендеше вампулармен, олардың үйімен танысу тіпті қызық болды ғой, – деп қуанып кетті Горюнов.

	–Мен сендерге бәрін де айттым, – деді Амнундак. – Сендер енді тағы адамдарға жалғыз баруға болмайтынын білесіңдер. Жалғыз барсаңдар жайратып салып, жеп қояды, ал онкилондар үшін бақытсыздық басталады. Біз сендерді қорғаймыз. Сендерге еріп тағы адамдарға барлық жауынгерлер барады. Оларды жою үшін қырғын соғыс бастаймыз. Вампулар мен олардың құдайын жер жастандыруға сендердің нажағайларың жәрдемдеседі.

	–Жазалау экспедициясы… – деп мырс етті Ордин, – жендеттері біз ғой. Онша абыройлы іс емес екен.

	Алайда онкилондардың көңіліне көсемінің сөзі қона кетті. Шамасы, олардың вампуларды осылайша жек көруіне бұлтартпас себебі болса керек. Әрине, ондай қанқұйлы көршілерді қырғын соғыстың қырсығынан құрлықтан кеткен тайпа жақсы көре қоймайды.

	Вампу туралы бар білгенін сарқып, Амнундак меймандарға жатар орын әзірлейтін уақыт болғанын ескертті. Жертөледен кірер ауызға қарама-қарсы оның өз отбасымен жататын бөлегінің жартысын тазалап, әйелдер жерге бұғы мен аю терілерін төсеп, бұғы жүні салынған жастықтар тастады. Бұл бөлікті үй мүлкі салынған сандықшаларды араға қойып, көсем отбасы жатқан жақтан бөліп тастады да, Амнундак меймандарының енді тынығуын өтінді. Жертөленің бүйірдегі қалған екі бөлегінде онкилондар жатып та үлгерген еді: ерлері тыр жалаңаш шешініп, киімдерін басына жастанып, қаруларын қасына қойды. Бір жауынгер кірер ауызда қарауылда қалып, үшеуі оны ауыстыру үшін от басына шешінбей жатты. Қарауылдағы адам жертөлені жылыту үшін отты жаңартып, ауық-ауық отын әкелу үшін тысқа шығып тұрды. Бұғы табынын күзететін жауынгерлер де біріне-бірі дыбыс беріп алмасып отырды.

	Түн тыныш өтті. Онкилондар таң атқасын тұрды. Бәрінен бұрын әйелдер оянып, отты дүрілдете жағып, ет қуыруға, сорпа пісіретін тас қыздыруға кірісті, қалғандары дала салқын болған соң киініп, бұғы саууға шықты. Олардың кигені өзгеге ұқсамайтын бір тері киім: шалбары мен кеудешесі тұтас, омырау тұсында үлкен тілік бар. Әйелдер әуелі аяғын сұғып, киімнің кеуде жағын көтереді де, қысқа жеңдерді кие қояды. Жертөлеге қайтып келген соң жеңіл қимылмен күртешесін иығынан ысырып тастаса, бар киім аяғының басына түсе қалады.

	Терінің үстінде жатқан жиһангездер байқатпай әйелдердің қалай шапшаң киініп-шешінгенінен, қоңыр тәндері отқа шағылып, тыр жалаңаш дерлік шаруамен қалай шұғылданып жүргенінен көз алған жоқ.

	Жиһангездердің бір байқағаны – төрт бұрымы арқылы әйелдерден шапшаң айыруға болатын бойжеткендердің бұлар жаққа жиі көз тастап, өзара сыбыр-күбір сөйлесіп күлісетіні. Сұлулардың мазасын алып жүрген мәселе, соңыра көктем тойында жар таңдағанда жатжерліктердің қалауы қайсысына түсетіні екенін аңғару қиын емес.

	Онкилон қыздарын үш жолдасының қалың сақал-мұрты мен ақ жүзі ынтықтыратынын Горохов естіп те алды.

	Онкилондардың бет-аузында түк жоқ десе де болады, тек шалдарға ғана селеу мұрт пен бес тал сақал шығады. Якут болғандықтан Горохов та бұл жөнінен онкилондарға ұқсас, өңі де солардай қараторы. Сондықтан ол онкилон қыздарын онша қызықтырмайды.

	Әйелдер ас қамдап болғанша еркектер асықпай киініп, сонан соң қару-жарағын қарап шықты. Жертөленің біресе ана, біресе мына бұрышынан балалар даусы шығып, кейде сәбидің жылағаны естіледі. Сәби жыласа-ақ болды, ас қамдап жүрген әйелдердің бірі емізгелі тұра жүгіреді.

	Біртіндеп жұрттың бәрі де тұрып, ертеңгі тамаққа бас қойды. Баяғы бірыңғай дастарқан мәзірі – пісірген, қуырған ет: тек сүт торсықтың салқын сүті емес, ыстық еді: су қосып, аздап жаңғақ ұнын сеуіп сорпаға ұқсатып берді оны да. Бетінде кесек майлар кілкіген сүт-сорпа әжептәуір дәмді болып шықты.



	Ертеңгі ас үстінде көсемнен онкилондар Санников жерінде қанша жыл тұрады деп сұрады. Бұл жұртта ешқандай жазба жоқ екенін, бабаларының өмірі туралы мағлұмат ұрпақтан-ұрпаққа аңыз есебінде әсіреленіп жететінін жиһангездер біліп алған. Алайда онкилондарда тұрпайылау болса да шежіре бар болып шықты.

	–Төрт жүз жылдан астам тұрады, – деп жауап берді сәл ойланған Амнундак. – Анық білу үшін бақсыға баралық, соның үйінің жанындағы тасқа әрбір жыл белгіленіп отырған. Ас ішіп болған соң жанында көсем мен оншақты жауынгер бар жиһангездер үлкен жолмен орманды басып батысқа қарай тартты. Жол-жөнекей Амнундак оларға беті білдіртпей жабылған қамбаны, яғни үстіне жіңішке сырғауыл салып, бұтамен, жапырақпен жапқан тереңдігі екі метрден асатын төртбұрыш ұраны көрсетті. Осындай орларға анда-санда өгіздер, жылқылар, мүйізтұмсықтар құлап, онкилондар оларды найзамен, жебемен мүрдем кетіріп, олжа етеді екен.

	–Аң жүретін сүрлеулерде мұндай ұралар көп десе де болады, жол бастаушысыз жүрсеңдер, сендер де түсіп қалуларың кәдік, – деп ескертті көсем.

	–Біздің алдымыздан ит жүгіріп отырады, – деп қарсылық білдірді Горюнов. – Олар мұйізтұмсық пен өгізіңізден есті, ор кездессе иіскеп тоқтай қалады да, белгі береді.

	–Онкилондарға ит аса пайдалы болар еді, – деді Ордин.

	–Ол аң аулауға да, үй күзетіне де, тағы адамдармен соғысуға да керек.

	–Сіздің иттер өсіп-өніп, бірнеше жылдан кейін күзетшіміз болады! – Осы сөзді Амнундактың сеніммен айтқаны сондай, меймандары бір-біріне қарап, еріксіз жымиып қойды. Ұзамай үлкен жолдан бұрылып, олар бақсының жертөлесі тұрған шағын алаңқайға шықты. Бақсының баспанасы да көсемнің жертөлесіне ұқсас екен, бірақ әлдеқайда кіші, себебі онда өзінен басқа бір ғана шәкірт пен күтуші егде әйел тұрады.



	Алдын ала хабарландырылып қойса керек, бақсы меймандарды табалдырықтан қарсы алып, кірер ауызға қарама-қарсы құрметті орынға енгізді. Баспананың іші өзінше бір анатомиялық музей: төрт аша түгел, бұрыштағы үргілер сықастыра ілген құрмалдықка шалынған бұғы, өгіз, жылқылардың басы, құрметті орында мүйізі карағайдай мүйіз тұмсықтың бас сүйегі тұр.

	Меймандардың жайғасуы-ақ мұң екен, күтуші кемпір кеше жатжерліктер нажағайымен жайратып салған садақа бұғының миы мен тілінен жасалған тағам әкеліп қойды. Құрмалдыққа шалынған жануарлар етінің дәмді жері ылғи осылай құдайдың қызметшісі деп бақсыға жіберіледі екен.

	Меймандарының онкилондар өмірінің жылнамасы жазылған тасты көрмек ниеті барын Амнундактан білген бақсы оларды ілгері батысқа қарай бастап жүрді. Сүрлеу ұзамай аңғар жиегінен бір-ақ шығарды. Бұл арада да ұшар басы бұлтқа сүңгіген адам аяқ баса алмас жып-жылтыр қара базальт құз тап болды. Сол күні аңғар үстін торлаған бұлтпен түнере түскен тік жардың етегі – басқа жердегі сияқты жоғарыдан құлап, қына басқан тас жарықшақтары. Солардың арасынан салмағы бірнеше жүз тонналық алып жартас айырықша көрінді. Оның айналасы тастан аршылып, үлкен шеңберге ұқсастырылып тазартылған. Осы жартастың түбінде құлшылық етіп, құрмалдық шалатын көрінеді. Садақа болған жануарлардың сүйегі қара тастың етегін көмкеріп, ақ жолақ боп орап, үйіліп жатыр.

	–Бұл тас біздің бабалар осы жерге келген жылы түсіпті, –деп баяндады Амнундак. – Сондықтан мұны тәңірінің жіберген сыйы деп білеміз. Жыл сайын қысқы түннен соң күн көзі көрінген кезде осы араға жиналып құдайға құлшылық етіп, құрбан шаламыз. Осынау оқиғаны бақсы тасқа бір сызық салып, белгілеп қояды. Сол сызықтарды есептесендер, біздің бұл арада неше жыл тұрғанымыз шығады.



	Ол осыны айтып меймандарды жартастың түстік жанындағы жылтыр бетіне алып келді, онда қатты бір құралмен тіке тартылған таяқшалар сызылыпты, әр оныншы сызық өзгелерінен ұзын, демек, санап шығуы қиын емес. Бақса, онкилондардың Санников жерінде тұрғанына төрт жүз жиырма төрт жыл болыпты.

	–Амнундак бұл тас көктен құлады дегенде, ағып түскен алып жұлдыз болды ғой, тегі, деп қызығып калып едім, – деді сыбырлап Ордин.

	–Мынау әншейін ғана базальт екен ғой, әрине, бұл анау құздан құлап түскен.

	–Анау не айтып тұр? – деп сұрады бақсы. Горохов оған ақ адам мына тасты аспаннан емес, анау таудан құлап түскен деп тұр деді.

	Бақсы оған ұнатпай қарап, басын шайқады.

	–Бабаларымызды осында бастап келген ұлы бақсы бұл тастың қалай құлағанын өз көзімен көріп, бірінші болып тәуәп еткен оған.

	–Таудан тек уақ тастар ғана құлайды, – деді бақсының сөзін қолдаған Амнундак, – ал мынау біздің үйімізден де үлкен. Мұның астында бес бұғы жатыр. Осы жерге келгендердің құдайға берген құрмалдығы деп басып қалды бұл тас оларды. Көктің жазмышы солай.

	Киелі тастың етегінде осылай әңгіме-дүкен қызып жатқанда жырылып кеткен Костяков оларды әңгімелесіп тұрған қалпында таспен қоса суретке басып та алды.

	Содан соң Амнундак меймандарды құздың етегіне бастап келіп, бұрын вампулар тұрған үлкен үңгірді көрсетті. Тас түсер алдында осы баурайда онкилондардың вампулармен үлкен шайқасы болыпты. Онкилондар вампуларды жеңіп, шығысқа қарай тықсырып тастапты. Тіпті осы оқиға да таспен сабақтастырылады.

	Үңгірде шіріген шоқпар, сынған найза, түтеленген тері, шағылған сүйек, үйілген күл жатыр.



	Жалпы, сүйек шашылған мына үңгір, бұлтқа сүңгіп түксиген қара құз, алып қара тас, оның төңірегінде үйіліп жатқан сүйек-саяқ көңілді құлазытып, жиһангездер жертөлеге барар жолдағы жасыл орманға жетуге асықты.

	Амнундак үйінің алдындағы алаңқайда жұмыс қызыпты да кетіпті – онкилондар тұтқын қонақтарына жертөле салуға кіріскен. Жауынгерлер мен әйелдер жұмыстан бел жазар емес, бірі төрт құбыланың төрт ашасына жер қазып жатса, бірі ағаш кесіп, бөрене сыптап әуре, бірі балта даусы естілген орман жақтан сырғауыл тасып жүр, ал әйелдер төбеге жабатын шым ойып жатыр. Құрылысшылардың қаншама жан салғанына карамастан жұмыс барысы баяу, себебі тас балта, сүнек пышақ, шақпақ сүргі ағашқа онша батпайды.

	Баған-діңгекке деген жуан бөренелер қанша уақыт алғанына қарап тұрды-тұрды да, Горюнов жолдастарына ұсыныс жасады.

	–Кәне, онкилондарға ақ адамдардың жұмысты қалай істейтінін бір көрсетіп жіберейік.

	–Және көрсеткенде қандай! – деп жанығып кетті Горохов. Төртеуі де балталарын әкеп жұмысқа кірісіп кетті, жаңқалар жан-жаққа ұшып, ұрған сайын балта ағашқа тереңдей кіріп, тас құралмен онкилондардың бір күн істейтін шаруасын бұлар ширек сағатта-ақ тындырып тастады. Ақ адамдардың балтасы бөренеге тиісімен-ақ онкилондар өз ісін тастай беріп, бұларды қаумалай қоршап, таңдай кағып тамсанумен, жұмыстың шапшаңдығына қайран қалып, мадақ айтумен болды. Бақытына қарай жұмсақ жер кездескен әйелдер әуреленіп пышақпен қазып, қолмен топырағын уыстап шығарып, таяз төрт шұңқыр әзірлегенше бұлар төрт ашаны, оның үстінен жүргізетін үргілерді сыптап, сақадай-сай етіп үлгерді.

	–Қап, бұрғының болмағанын қарашы, мынаны тесіп, мықты бір сына жіберсек қой, аша мен үргінің басы қалай керемет ұстасар еді! – деп өкінді Горохов.

	–Қашау болғанда да екеуі жақсы қиюласатын еді! – деп қостады оны Горюнов.

	–Иә, әрине, ол жақсы болатын еді, жазатайым жер сілкінсе, мынау ашаның басынан көлденең ағаш шығып кетіп, басып қалуы кәдік, – деп қауіп айтты Ордин.

	–Мұнда жер сілкінуі де мүмкін бе? – деп сұрады Костяков.

	–Тіпті әбден мүмкін. Біз әлі сөніп біте қоймаған көне жанартау кратерінің түбінде тұрған жоқпыз ба, көлдегі анау ыстық қайнарлар – соның белгісі.

	–Кәне, Никита, сұрашы, мұнда жар шайқала ма екен? – деді Горюнов.

	Күмәнді қуаттаған жауап алынды: онкилондар анда-санда жердің шайқалғанын сезініп тұрады, бірақ сілкініс онша күшті емес, залалы жоқ. Қариялар бұрынырақта қатты жер сілкінгенін біледі, содан үйлер түгелге жуық құлап, жүгіріп шыға алмаған жиырма шақты адам астында қалған.

	–Олай болса, біз бағанды жылжымас үшін тағы бір сырғауылмен бастырып тастайық, – деді Ордин.

	Түске дейін төрт ашаны орнатып, үргінің басымен ұштастыра бекітіп те үлгерді. Түскі астан кейін жиһангездер төбеге жаяр сырғауыл кесіп әкелу үшін онкилондармен орманға кетті. Жуандығы жеңді білектей сырғауылды кесу үшін онкилондар бір сағаттан артық уақыт жұмсайды, ал бұлар болса, оны бес-ақ минутта құлатып тастайды. Кешке қарай қажет ағаш әзір болып, алаңқайға сүйреп шығарылды.

	Бұл күні ақ адамдардың келгені жайындағы хабар онкилондардың барлық мекеніне тарап үлгерді де, кешке қарай жатжерліктерді көргісі келген жақын жердегі жауынгерлер ағылып келе бастады. Жиһангездер жұмыстан кейін тынығып жатқан жертөле әп-сәттің арасында тарылып шыға келді. Бірақ шеттен келгендер шетін мінез көрсетпей өздерін жақсы ұстады, жертөле тұрғындарына, меймандарға сауалдар беріп, әсерлерін ортаға салды. Амнундактың тілегі

	бойынша балта мен пышақ қолдан-қолға өтіп, келгендердің жұмысты жапыра жылдам істейтіні, онкилондардың бір аптада әрең бітіретін жертөлесін бұлардың бір-ақ күнде салып боп қалғанын әңгіме етті.

	Тек кешкі астан кейін ғана жертөле босады, меймандар қоналқаға алаңқайдағы оттың айналасына жайғасты.

	Көп жауынгерлердің келуін пайдаланып ертеңгі күнді мүйізтұмсық аулауға арнасақ деп ойлады Амнундак. Ондағы үміт артқаны, әрине, ақ адамдардың нажағайы. Әйтпесе орға мүйізтұмсықтар аз түсіп жүр, ал оның қалың терісіне онкилондардың найзасы мен жебесі өтпейді. Мүйізтұмсықтың терісі дегенің теңдесі жоқ қазына, одан жасалған қалқан вампулардың шоқпарын денеге дарытпайды.





МҮЙІЗТҰМСЫҚ АУЛАУ




	Келгендердің көптігі арқасында жаңа жертөленің тіреулерін қою ширек сағатта ғана бітті. Жертөле төбесін шыммен жабуды әйелдерге қалдырып, Амнундактың бастауымен жиналған жауынгерлер жатжерліктердің алдында ғана кездестіретін бір үйір мүйізтұмсығы жүрген шығыс жаққа аңға шықты. Жиналған жүз шамалы адам орманды жиектеп, мүйізтұмсықтар жайылып жатқан тайшаптырым алаңқайды қоршап ала қойды. Көсем мен жиһангездер аң айдалмақ сүрлеуге жақындап кеп тұрды.

	Барлығы орын-орнына тұрып болған соң Амнундактын берген белгісімен онкилондар ағашты шоқпармен қағып, әскери жырларының айғай сүреңіне басып кеп жөнелді. Қаннен-қатерсіз жүрген мүйізтұмсықтар қапелімде қайда барарын білмей, алаңқайдың бірде ана шетіне, бірде мына шетіне атылып, қайда барса қарсы алған ызы-шу, ысқырықтан тайқып шыға берді. Ақыры аңшылар күзеті тұрған жерге тақап барды. Төрт мылтық гүрс етті. Еркек мүйізтұмсықтың тізесі бүгіліп барып атып тұрды да орманға жете беріп сылқ түсті. Қарсы бетке ұмтылған ұрғашысы мен баласы мылтық атылған соң шоқтан шыққан окилондардың қоршауына кезікті. Дұшпанын енді көрген ол айғай-сүрең мен жауға жебеге қарамай қарсы келген онкилонның бірін мүйізімен аспанға атып тастап, қоршауды жарып орманға кіріп жоқ болды. Сірә, туғанына көп болмаған баласын екі шаптан тістеп, иттер ұстап қалды. Жүгіріп жеткен онкилондар оны найзалатып өлтірмегенде, иттерге де оңай соқпайды екен.

	Мүйізтұмсықты соғып алу небәрі ширек сағатқа ғана созылды, тек бір адамның ғана аяғы сынды, бірақ бұл сәтті аңшылықтың салтанатына көлеңке түсіре алған жоқ. Жаралыны жас мүйізтұмсықтың заматта сыпырылған терісіне салып, екі сырықпен бақсыға әкетті, осында ем жасайтын жалғыз тәуіп те сол екен. Қалғандары мүйізтұмсықты союға кірісті. Жарты сағатта алып жануардың қаңқасы мен ішек-қарнындағы қан-жыны ғана қалды, басқасын пышақ үстінен үлесіп, бәрі мекендеріне алып тартты.

	Түске тармаса келген жиһангездер жаңа баспанасының бітіп қалғанын бір-ақ көрді: жетпей тұрғаны – тек төсеніш терілер мен ақжаулық қана. Төсеніштерді Амнундак өз жиғанынан берді, ал ақжаулық таңдау енді үш күннен кейін болатын көктем тойына қалдырылды. Оған дейінгі уақытты пайдаланып, жиһангездер күртікте қалған базасына барып, Никифоровтың хал-ахуалын біліп қайтуға бел буды. Үлкен жасауылсыз екі-ақ жауынгермен жібер деп Амнундакты көндіру үшін үгіт көп керек болды.

	Ертеңіне ертемен жақынырақ танысу үшін жолды ойпаттың батыс беткейінен таңдап ап жиһангездер жүріп кетті. Сан тарау бұғы сүрлеуі түскен поляр қайыңы шоғының жиегін жағалап жүріп келеді. Тас қырқа мен қамысты құрақ арасындағы мүкті алқапта бақташылары бар Амнундак тұқымының бұғылары жайылып жүр.

	Солтүстік бұғылары – онкилондардың сүт пен ет, тері алатын бірден-бір үй малы. Аң мен құс және балық аулау малынан түсетін азық-түлікке азын-аулақ үстемесі ғана, ал көлден алатын су жаңғағы мен әйелдер алаңқайдан қазып ап жүретін бадана тамырлары оларға өсімдік дәмін алу үшін керек. Вампулардың беймаза көршілігі ғана заты бейбіт бұл жұртты жауынгер етіп қойған. Әйтпесе вампулар аулап, құртып бара жатқан жабайы жануарларды бұлар қорғап жүреді, сондықтан қуғын-сүргіні шамалы ойпаттың түстігінде хайуанаттар көбірек сақталған. Вампулар болса, аң қуып, онкилондар жеріне басып кіріп, үй бұғыларын да қырып кетеді. Онкилондардың вампуларға өшпенділігін өршітіп, жаугершілік өмір салтын қалыптастырған басты себептердің бірі де осы.Оның үстіне вампулар қолайы келсе-ақ, онкилондардың қыз-келіншектерін ұрлап алып қашады. Әйел байғұстар қашып құтыла алмаса, алғашқы қауымның ауыр тұрмысына төзе алмай, жабайылардың дөрекілін көтере алмай құса болып өледі. Әрине, бұл жағдай онкилондар мен вампулардың арасында келісімге орын қалдырмай, бітіспес жаулыққа ұласты да, екеуінің де соғыссыз отырған күні болған жоқ.

	Ойпаттың бұл шеті төбеден төніп тұрған жақпар базальт жар екен, адам тіпті шығамын деп ойламастай. Құз қабаттары көпіршіген, кейде қоқсыған базальтпен алмаса отырып, әредік қалың, болмаса алты қыры бар тас бағандар дөңкиіп, таутекелерге баспана болған үңгірлер қарауытады. Шамасы, бағзы заманда Санников жерін түгел алып жатқан жанартау жан-жағына лава шашып, ұзақ тұрған тәрізді. Әсіресе, сөніп бара жанартаудың ақтық тынысы сияқты ыстық арасандар атқылап тұрған ойпаттың орта тұсы қатты бүлінгенге ұқсайды. Лава тасқынының кейбір тұсы ақ, қызыл ақық халцедон тәрізді түрлі-түсті моншақ тастармен өрілген. Ол тұсқа келгенде жатжерліктерді ертіп жүрген онкилондар мынау түрлі-түсті тастардан қыз-келіншектердің алқасы тізілетінін, ал ірі кесектерінен найза мен жебенің ұшы жасалатынын айтты. Бірақ бұның жұмысы көп, сондықтан олар пышақ пен найза ұшын көбінесе сүйектен жасайды.

	Сіле қатырған ұзақ жүріс те шумақталып, күннің ұясына кеш қонғанының әрі ұзақтығының арқасында күртік түбіндегі базаға да жетті-ау. Никифоров от басында шыжғырып, ет пісіріп отыр екен. Ол жолдастарымен еріп келген екі онкилонға таңырқай қарап, көз алар емес. Ал олар болса, қар апанға тіккен шатырға, жасыл орманның арасынан қардың ортасында тұруды артық көрген адамға таңырқайды. Оларды ит қамаған үңгір де қызықтырды. Мұзбен жүретін көлігін айтып қоймасын деп нарталар мен байдарканы бұлар жасырып қалды. Онкилондар ақ адамдар бар ғұмырын қардың ортасында өткізіп, иттерді жүк артатын көлік ретінде пайдаланады екен деген ойда қалды.

	Түнге қарай онкилондар орманды алқапқа кетті де, жиһангездер шатырға қонды. Таң рауандай кірер ауызда жатқан иттер арсылдап қоя берді. Никифоров қарап жіберіп, алпамсадай аюдың сүлдесін көрді. Ол артқы аяғымен шабаланған иттерді жасқап, алдыңғы аяғымен тері мен бас сүйек және сақтық ет салынған қойманың аузындағы тақта мұзды құлатып жатыр. Казак жолдастарын оятып, мылтық алып сыртқа ата шықты. Әдеттегідей қалың тұман ойпатты құндақтап тастаған, оқ тиіп кетпес үшін иттерді шақырып алуға тура келді. Адам даусын ести сала аю артқы аяғымен тік тұрып бұларға бетеді. Елең-алаңда, тұман арасынан ол тіпті зор болып көрінді. Шатырмен арасы екі-үш қадам қалғанда екі оқ аюдың кеудесіне қадалды. Теңселе беріп гүр етті де, аю тура күркенің аузына құлады. Никифоров бір жаққа жалт беріп әрең үлгерді, ал Горюнов қараңғыда Горохов пен Ордин мылтығына оқ іздеп жатқан шатырдың түкпіріне тайқып кетті. Жандалбасалаған жыртқыштың аяғымен мұз жақпарлар жан-жаққа ұшып жатыр, иттер ұлып, оларға үңгірден тағы отыз дауыс қосылды. Шатырдағы жағдай қыл үстінде, аю сәл ілгері жылжыса, енді барар жері жоқ адамдарды түкпірден аяғымен тартып алады. Бақтарына қарай Никифоров абдыраған жоқ, мылтығына жарқыншақ оқты патрон салып, оңтайлы бір сәтте азулы аңды басып қалды. Аяғын бірер серіпті де аю жантәсілім етті.

	Ызы-шу мен мылтық даусына қолына алау ұстаған екі онкилон да жүгіріп жетті. Бәрі жабылып күркенің аузынан аюды сүйреп алды. Жыртқыш тіпті алпамсадай екен, онкилондарды қайран қалдырды. Олар аю аулауға үлкен жасақпен ғана шығатын, соның өзінде бірер адам өліп, иә жараланып қайтатын. Сондықтан да оларда аю азуы жоғары бағаланып, көп аңшылар оны алқасына тізеді.

	Таң ағара бастады, ұйқы бұзылды, бәрі аюдың терісін сыпырып, етін бұзуға кірісті. Никифоров иттеріне көп ет жинап, аю терісін жаңа жайына төсеу үшін жиһангезден алып кетпек болды. Сондықтан олар артынан іле барамыз деп онкилондарды үгіттеп, мұны тура көсемнің үйіне жеткізуді өтінді. Ондағысы жасауылдардан бір күн бөлек жүріп, вампулар мекенін барлау еді. Оларды Амнундак ұсынғандай, соғыс жағдайында емес, жай бір көруге құмартты.





ВАМПУЛАРМЕН ТҰҢҒЫШ ТАНЫСТЫҚ




	Аюдың басын еттен арылтып, қоймаға жасыруға тиіс Никифоровты жалғыз қалдырып, жиһангездер ойпатты жиектей отырып терістік-шығысқа бет алды. Алғашқы сапардан таныс жерлерді көктей өтіп, түске тармаса олар бір ашық алаңға шықты. Оның дымқыл топырағынан көлге таяу тұста өгіз бен жылқы тұяғына қоса жалаңаяқ адам ізін тапты. Бұл онкилон ізі емес, себебі олар аяқкиімсіз жүрмейді. Және мынау табанның таңбасы тым үлкен, башпайлары әдеттегіден әлдеқайда ұзын, бірінші және екінші башпайларының арасы едәуір алшақ.

	Терістік-шығысқа қарай кеткен ізге иттерді салып жиһангездер тағы да екі алаңқайдан асып, үшіншісіне жақындағанда шуылдаған дауыстар есітті. Иттерді қарғысынан жетелеп, орман бауырына абайлай жетіп жазыққа көз тастап еді: вампулар жүр. Сегіз адам шөпте жатқан бір қараны айналып билеп жүр, онысы соғып алған ірі хайуан болса керек. Вампулар түгел тыр жалаңаш, денесі қоңырлау, түкті. Жалбыраған шашы иығына түсіп, бет-аузын келте сақал-мұрт басқан. Бір қолына қысқа найза ұстап, бір қолында – шоқпары, бір орнында секіріп, аяғын алға, артқа сілтеп, қолын сермеп билеп жүр. Би ырғағымен «Ой-го-го!», «Ай-ду-ду!» деп бірер сөзді әлсін-әлсін қайталап, айғайлай береді.

	Би он минутқа созылды, сосын вампулар олжасын айнала қоршап, терісін сыпыра бастады. Қызығы, енді келді: әрқайсысы қаны сорғалаған жылы еттен кесіп-кесіп алып қарбыта асай бастады. Қарны тойғасын ғана олар олжасының қолын қол, жілігін жілік етіп, қара кесек тұсын кесіп алып теріге орап, жетеуі алаңқайды басып, шығысқа қарай жөнелді, сегізіншісі қалған етті күзетіп орнында қалды, төбесінде екі бүркіт оған қайта-қайта шүйіліп қалықтап жүр. Жүресінен отырып ап етке құныға түскен күзетші төрт кісі мен екі иттің ту сыртынан білдіртпей жетіп келгенін байқамай қалды. Крот ыр-р ете қалғанда ғана жалт қарады. Әуелі ол тұра-ақ зытпақшы еді, бұрын көрмеген, онкилондарға еш ұқсастығы жоқ адамдарға аңтарылып, олардың кезене ұстаған жылтыр таяқтарына, қасына ерген қасқыр сияқта екі мақұлығына қарап, пышағын түсіріп алып, қолында бір кесек еті, қорыққанынан қалшылдап отырды да қойды.

	Тереңге орналасқан кішкентай шүңірек көзі оның аласа маңдайын екі доғаға ұсатып көрсетеді, аңқиған аузынан аппақ тісі ақсиып, кесек азулары байқалады, қысқа иегі жүзіне тағылық таңбасын тепкізіп тұр. Ұзынша ақ таяқша өткізілген танауы делдиіп, мұрны жапырайып жатыр, құлағы ұп-ұзын, сүйектен дөңгелетіп жасаған сырғасымағы оны созып иығына түсіріп тұр. Мойнында аю мен қабан тісінен тізілген алқасы бар.



	Вампу мен жиһангездер бірнеше минут бойы үн-түнсіз бір-біріне карасты да қалды.

	Кенет тағы адам атып тұрып, жартылай бұзылған өгіз етін бір-ақ аттап, дұшпан жоқ жақпен кеудесін алға төсеп ата жөнелді.

	–Қап, айырылып қалдық-ау! – деп өкінді Костяков. – Ұстап алып қолын байлап бірге ала кету керек еді.

	–Оңайлықпен байлата қойса! – деп күлді Горюнов. – Бұлшық еті мен тісі қандай екенін көрдіңіз бе? Біздің оған төртеулеп әліміз жетпейтіні хақ. Ол біреуіміздің желкемізді үзіп, не кеңірдегімізді орып кетер еді.

	–Ұстаған күнде де оны қайда апарамыз? – деп сұрады Ордин.

	–Тұтқында ұстап байқап, тілін түсінуге тырысар едік, мінез-құлқын зерттер едік. Көне тас дәуір адамының тілі мен мінез-құлқын зерттегеннен қызық не бар. Әне, қаруы қалыпты, қараңыздаршы.

	Вампу найзасы мен шоқпарын шөпте қалдырып кетіпті. Найзасының ұзындығы бір метрдей, сабы түп-түзу ақ қайың, сәл үңгіген ұшына өрескел сомдалған ұзынша шақпақ тас қыстырып, түсіп қалмас үшін оны көн қайыспен шандып бекітіп қойған. Шоқпары әлгіден жуыр ағаштың түп жағы, сыпталған түбірінің жуандығы түйілген жұдырықтай.

	Шоқпардың ұзындығы жетпіс сантиметрдей, әлеуетті қолда, әсіресе, қол төбелеске таптырмайтын қаһарлы қару мұнымен кісінің басын күлпәрше ғып, өгіз иә жылқыны талдырып түсіруге болады. Бұрынырақ кеткен вампудан қалған басқа шоқпардың басына үшкір, қырлы шақпақ тас байлаған, онысы ірі хайуанның басына тисе, тесіп өтетін түрі бар.

	Өгіз өлімтігінің бір жақ қабырғасының еті тұтас сылынып, алдыңғы, артқы аяқтары шауып алыныпты. Алайда жерде әлі де жарты еті мен басы жатыр. Әлгі адамдар, сөз жоқ, өз олжасына қайта оралуға тиіс.



	–Меніңше, олар мұнда оралмайды: қашқын көргенін айтып үрейлерін ұшыруға тиіс, – деген болжам айтты Горюнов.

	–Бәлкім, олар бізді көруге, болмаса аулап алуға әдейілеп оралар да, – деді Костяков.

	–Жасырынып күте тұрайық, сөйтіп олардың тұрағын көріп алайық, – деп ұсыныс жасады Ордин.

	–Егер олар бізді ізімізге түсіп тауып алса ше? Сірә, олар тәжірибелі ізші болуы керек, – деді Горюнов.

	–Із тастау үшін әуелі батысқа өтейік, содан орман ішімен айналып екінші жақтан шығалық.

	Осы ақылға көніп, ет пен қаруға тимей, жиһангездер алаңқайдың терістік бетіне қайта жасырынды. Тегінде, тұрақтары онша алыс болмаса керек, бақылаушылар алаңқайдың шығыс бетіндегі бұта қозғалып, арасынан барлаушының дудар басын шалып қалды. Өлексеге екі бүркіт қонып, шоқып жатыр, екеуі бөлек жатқан ішек-қарынмен отыр. Бұдан вампулар алаңқайда еш адам жоғын бірден байқаса керек, бұта арасынан отыз шақты адам қаптап шыға келді, арасында оншақты әйелдері де бар. Олар жүгіре басып өлексеге келді. Бірінен кейін бірі жалп етіп ұшқан бүркіттер алаңқайды шыр айналып, төбеде әлі қалықтап жүр.

	Вампулар өлексені айналып, еттің мұрты бұзылмағанына, қару-жарақтың орнынан қозғалмағанына қарап, қарадай үрей шақырған қашқынға күлісіп жатқан сияқты. Шамасы, олар оған бірдеңе елестеген, онкилондар болса етті тастап кетпек былай тұрсын, күзетшісінің де жоқтауын бір-ақ асырады деп тұрса керек. Қашқын ақталып керемет адамдардың қай арада қалай тұрғанын көрсетіп, иттің қандай екенін түсіндіріп, оның даусына салып үріп те қойды. Сонан соң ғана бірнеше адам өлексенің төңірегін тінтіп, жиһангездердің ізін тапса керек, сол кеткен жаққа беттеді. Қалған вампулар етке айналып, қалың ми сүйегін сындырып, ішек-қарынды аршып алды. Оны арқалап әйелдер кері тұрақтарына оралды да, еркектер із кесіп кеткендердің соңынан жүгіріп, жолдасының зәресін ұшырған бейтаныстарды қуып жетуге жанталасты. Алаңқайда өгіздің қабырғасы мен омыртқасы ғана қаңқайып, бүркіттер шоқитын да ештеңе қалмады.

	–Мұнысы жақсы болды! – деп қуанып кетті Костяков.

	–Еркектері кетті, біз енді тұрақтарында қалған әйелдеріне қонаққа барамыз.

	–Еркектері қайтып келіп сыбағамызды берсін деймісің?!

	–деп мырс етті Горюнов.

	–Бәрібір бізге енді алға жүруге болмайды: олар біздің онкилондар тұрағына баратын жолымызбен тартып, олай барсақ, беттесіп қаламыз. Онан да тұрақтарын көріп алып, түстіктен айналып кетейік.

	Тағы адамдар тұрағындағы тұрмысты көру ниеті сақтықты жеңіп, сүрлеуге түсіп, төртеуі де шығысқа қарай тартты. Жерге тамған қан ізі оларға әйелдер жүрген жолын нұсқап тұр. Көп кешікпей алдан айғай мен күлкі естілді, олар тасаланып келіп шағын алаңқайдың ортасынан тағылар тұрағын тапты. Уақытша ма, әлде жазғысы ма, әйтеуір жалғыз теректің түбінен тұрақ теуіпті. От жанып жатыр, айналасында әр жастағы әйелдер мен балалар отыр. Әйелдерінің бойы ерлерінен едәуір аласа, бірақ олардан сымбаттырақ, түгі де аз, әсіресе кеуде жағы жалаңаштау. Оның есесіне шашы ұзын, бірақ қобырап жатыр, танауына өткізген таяқша мен астыңғы ерніне, құлағына тағылған ақ дөңгелекшелер болмаса, жүзі жылырақ көрінгендей, қоңыр мойнында алқа ағараңдайды. Киім дегеннен бірінде де тұлдыр жоқ. Балаларының шашы да, түгі де аздау.

	Етті таяқшаға шаншып, отқа сәл ғана ұстап, вампулар жеп жатыр. От басына тақау үлкен тас жатыр, соған салып, үстінен екінші таспен ұрып, әйелдер миды шағып, борпылдатып сора бастады. Айғай-сүрең салып, мәз боп күліп, бәрі кәреге батып жатыр.

	Әбден тойып алып әйелдер қалған етті бұтаққа іліп, екеуі теріні жерге төсеп, шақпақ қырғышпен оның шөлі мен қан-жынын сыли бастады. Басқалары от басына көсіліп, көңілі жайланып мызғуға кірісті. Балалар да бірін-бірі қуалап асыр салып жүр: біреуі шөпке аунап, мәре-сәре болса, біреуі маймылға ұқсап, ағашқа шығып, айғай салады.

	–Ал біз шыға келсек қайтеді? – деп сұрады Костяков.

	–Олар ғой қорқып, тым-тырақай қашады, біз тұрағын көріп, коллекцияға қару-жарағын, үй заттарын аламыз.

	–Олар қашпай, корғанысқа көшсе ше? Кексе әйелдердің өзі жиырма шақты, әрқайсысының күші біздің кез келгенімізден артық, – деп қарсылық білдірді Горюнов.

	–Мылтықты аспанға атсақ, қорқып тұра қашары шәксіз. Бұлай да бір тәжірибе жасап көру қызық көрінді де, жиһангездер қаруын кезеп бұта арасынан шыға келіп, тұп-тура тағылар тұрағына бет алды, иттер төрт тағандап ойнап жүрген балаларды аңның өзінше бір түрі ме деп абалай қуды. Мұның әсері мықты болды. Әйелдер атып тұрып, от пен теректің айналасына топырлады, алдында ғана қашқыннан есіткен ғажайып адамдарға қарап, аузын ашып аңырды да қалды бәрі. Балалардың иттен зәресі ұшып, қашып келіп әйелдердің артына тығылды. Алайда әйелдер есін шапшаң жинап, найза мен шоқпарға жармасты. Біреуі ырылдаған екі иттің ортасында құлап қалған баласына ұмтылды. Әйел найзамен шанышқанша Горюнов иттерді шақырып алып

	үлгерді.

	–Көріп тұрсыңдар ғой, қашу бұлардың қаперінде жоқ, қайта бізге атқалы найзаларын оңтайлап, көтеріп алды, – деп ескертті Ордин.

	–Кешігіп қалмай, атуға тура келер. Егер біз кері бұрылсақ, қорықты деп ойлап, артымыздан тап беруі мүмкін, – деді Костяков.

	–Иә, ойынды бастауын бастаған екенбіз, енді ұтып шығу керек, – деді Горюнов. – Екі оқты әйелдердің басынан асыра атып, екеуін сақтықта ұстайық.



	Костяков пен Ордин атып қалды, әсері адам айтқысыз болды: өздеріне қаратқан жылтыр таяқтан жарқ етіп шыққан от пен түтінді көріп, гүрс еткен дыбысты есіткен бойда әйелдер найзалары мен шоқпарларын тастай беріп, тізерлеп жата кетті де, зар еңіреп жалбарынып, жалына қолын жайды, балалар өкіріп қоя берді.

	–Жарайды, мұны мен күткен жоқ ем! – деп дауыстап жіберді Костяков. – Олар тұра қашып, біз қалағанымызды алатын шығармыз деп ойлағанмын.

	–Енді оларға ептеп жақындап, құдай болып көрінуіміз ғана қалды, – деп ұсыныс айтты Ордин.

	–Қай құдай, олардың найзасы мен шоқпарын қымқыратын құдай ма? Одан да алдымен мылтықты оқтап алалық.

	Мылтықтарын оқтап алып, жиһангездер салмақпен басып тізерлеп жатқан әйелдерге жақындады. Он-ақ қадам қалғанда, балалар дүрбелең туғызып, үрейленіп орманға қарай тұра қашты. Бірінен соң бірі әйелдер де солардың соңынан тартты. Орнында бетін жерге төсеп, тұла денесі дірілдеп, бір ғана әйел қалды.

	Жақындап келіп жиһангездер оған үңіле қарады. Оның арқасын қысқа сирек түк басыпты, табаны мен алақанында ештеңе жоқ. Табанының терісі қалыңдығы мен қаттылығы жөнінен мүйізге ұқсайды, үлкен башпайы басқаларынан бөлек оқшау тұр, арқасына қарағанда балтыры мен білегінің жүні қалың. Алдынан қарағанда түгі аз, беті мен кеудесі тіпті тап-таза, бірақ сақал-мұрт болмаған соң кем иегі еркектерге қарағанда көзге көбірек ұрады, оның есесіне көзінің үстіндегі доға білінер-білінбес. Алайда ат жағы, шүңірек көзі, таяқша өткізілген жапырайған мұрны, дөңгелек ақ сүйекпен дүрдите тартылған ерні сұлулықтың ауылын онан алыстатып тұр. Сабын, тарақ дегенді ғұмыры білмей қобырай дудыраған шашының арасында шөп сабағы ма, жапырақ па – әйтеуір жоқтан өзгенің бәрі жүр. Ал бұлшық еттері әйелдің әлеуетті екенін аңғартып-ақ тұр.



	Бейшара әйел ақыры тыншыды, бақса, оның бір аяғы мықты қайыспен терең қағылған қазыққа тас қып байлап тасталған екен. Оның басқа әйелдермен неліктен бірге қашпағанының себебі енді айқындалды. Зайыры, ол бірдеңе үшін жазаланса керек.

	Екі шоқпар, екі найза, май баттасып, қанмен күреңіткен дөрекілеу ағаш аяқ пен қырғыш алып, оған әйелдің мойнындағы алқасын қосып ала кетуге айналғанда, бәрін Горюнов кідіртті.

	–Мынауымыз тұп-тура тонау болып шықты. Әйелдерді өлердей қорқытып, аз ғана мүлкін сыпырып алып кеткеніміз жөн болар ма екен?

	–Ой, бұл бас пайдасы емес, ғылым үшін ғой, – деп қарсыласты Костяков.

	–Дегенмен жақсы емес. Орнына бірдеңе қалдырып кету керек.

	Қоржындарын ақтарып, кішкентай айна, шыны моншақ, сынық бәкі мен дәрінің темір қалбырын алып, оған екі бос гильзаны қосып, әлі де көзін жұмып жатқан әйелдің қолының қасына тастады. Содан сон білдіртпей басып орманның бауырына барып жасырынды да, бақылауға кірісті.

	Біраз уақыт құлаққа ұрған танадай тыныш болып тұрды. Содан соң әлгі әйел басын көтеріп, бейсауат адамдар кеткеніне, өзіне еш залал келтірмегеніне көзі жетіп, айнала бір қарап алды да, екі саусағын аузына салып, ұзақ ысқырды. Жауап ретінде орман жақтан да ысқырық естіліп, ұзамай әйелдер жүгіріп бірінен соң бірі келе бастады. Олар жақындағанша жаңағы әйел жерде жатқан, жалтырап көз тартатын заттарды көріп, бірақ бас салуға қорқып, қолын соза беріп, күйдіріп кететіндей тартып алып, әуре болды. Ақыры, жеңсігі жеңіп, заттарды кезек-кезек ұстап, аудара қарап, иіскеп, таңдана шыңғырып жіберді. Жүгіріп жеткендер де оларды қолдан-қолға түсірмей, айғайласып, дауласып жатты. Алқасынан айырылған әйел шыны моншақты мойнына

	сала беремін дегенде, екі әйел кеп таласып тартты да, жібі үзіліп моншақтар жерге домалап кетті. Бәрі үйме-жүйме болып, моншақты теріп, қолына түскендері оны аузына тығып, әлек-шәлегі шықты.

	–Біздің сыйлығымыз бәле боп жабысып, әйелдер өзара төбелеспесе жарайды ғой, – деп күлді Горохов.

	Алайда жиһангездер олардың дауы мен бөлісінің ақырын күткен жоқ, вампуларға жолығып қалмас үшін түстік-шығысты бетке алып тартып берді. Түнде бір алаңқайға қонуға тура келді де, Амнундактың қосына ертеңіне түске таман жетті. Ол ертемен әр бағытқа жоқшылар жіберіп, ақ адамдар адасып кетті ме екен, әлде уәдесін бұзып, тайып тұрды ма екен, – деп қауіптеніп отыр еді. Меймандардың қолынан вампулардың найзасы мен шоқпарын танып, олардың қайда болғанын білгенде, бейқамдықтары үшін қатты кейіді. Онкилондар төртеуден-төртеу вампулардың жеріне аяқ басуға ешқашан тәуекел етпес еді деп ескертті.

	Жаңа жайын өздері жоқта сақадай-сай етіп қойса да жиһангездер ол күні көсемнің жертөлесіне қонып шықты. Бастан-аяқ онкилондарша тұрмас үшін олар осы жолы базадан шай-қант, киім-кешек, ыдыс-аяқ ала келіп, дұрысырақ өмір сүруді ойлады.





ЖАР ТАҢДАУ ТОЙЫ




	Келесі күні онкилондардың көктемнің кемел тууын, жыл құстарының келуін, солтүстік бұғыларының бұзаулауын атап өтетін көктем тойы болуға тиісті. Алаңқайға алакөбеден-ақ барлық мекеннен ағылып жауынгерлер келе бастады, үйде тек кемпір-шал, бала-шаға мен бұғы күзеткен бақташылар ғана қалды. Келгендер орман жиектей ру-руымен жайғасып, от жақты, әйелдер ас қамдап, ерлер жарысқа қажет қаруларын сайлады. Бір ошақтан бір ошаққа қыдырып, жаңалықтарын ортаға салысты.



	Онкилондарға жазылмыш бақытсыздықты жуықтатпас үшін бірге қалуға келіскен, қолында нажағайы мен жасыны бар жатжерліктерді көру үшін жауынгерлер топ-тобымен Амнундактың жертөлесіне кезек-кезек кіріп-шығып жатты. Алғашқы күндердегідей емес, әңгіме енді еркінірек өрбитін болды, себебі Горохов ұмыта бастаған чукча тілін есіне түсіріп, басқалары да бірдеңе түсіне бастады. Жертөленің бұрынғы өз тұрғындары шығып кетті де, көсемі бастаған бір ру тұтас келіп, үйдің екі бүйірі мен босағасына жайғасты, алдыңғы қатарға ерлері малдасын құрып, артқы жағында әйелдері түрегеп тұрды. Құрметті орында отырған Амнундакқа, бақсы мен жатжерліктерте ру көсемі өзінше тарту-таралғы әкеліп, бұлғын мен түлкі терісін, түрлі-түсті тастардан жасалған моншақ және тас балта ұсынды – соның сыбағасына қыран-қауырсынын алып, өз шашына қыстырды. Жалпы, рубасыларының жасын шашына қадаған осы қауырсынын санап білуге болады екен. Олардың кейбіреуінің шашы бурыл тартқан, бірақ күш-қуаты әлі нығыз сияқты, шашындағы жиырма-отыз қауырсынына қарап тұтас бір желпуішті көз алдыңа келтіресің.

	Жағалата сұрай отырып жиһангездер мұнда рубасылық атақ мұрагерлікпен берілмейтінін білді: әр ру өз адамына батылдығы мен батырлығы, аң аулау мен соғыстағы ақжолтайлығы үшін ғұмыр бойына немесе қартайып тұғырдан түскенге дейін көсемдікті береді. Қартайып қайраты қайтқан көсем биліктен өзі бас тартып, жаңа басшы сайлатады да, сол мекеннің құрметті адамы болып қала береді. Көсем қазаға ұшыраған жағдайда жедел жаңасы сайланады. Сол сияқты күллі онкилондардың көсемі деген атақ та мұрагерлік бойынша берілмейді: оны рубасылары өз ортасынан сайлайды. Айтқандай, бүл құрметті ғана атақ: басқа рубасылар сияқты бұл да өз тұқымын басқарады, тек руларындағы арасы дау-дамайды ғана шешіп, бірлесіп аң аулау, тағыларға шабуыл жасау шараларын белгілейді. Ал дау дегеніңіз, ара-тұра бұғы жайылымы мен қыз алып қашу төңірегіндегі болмаса, аса сирек.

	Жертөледе бірге тұратын әрбір ру өзінше кішігірім коммуна, үй-орманы да, мал-мүлкі де, жиған-тергені де түгел ортақ. Әйелдер асты бірге істеп, теріні бірлесіп илейді, киімді бірігіп тігеді, жеміс-жидек, қозықұйрық теруге де бас қосып шығады, ерлер де солай: табынды бірге бағып, күзетеді, қару-жарақты қосылып жасайды, аң қағу, балық аулауға, тағылармен соғысқа қатар аттанады, отын-суды бір жүріп әзірлейді.

	Он тоғыз ру жатжерліктермен жүз көрісіп, жертөлесіне кіріп-шыққан соң меймандарын Амнундак алаңқайға келгенде бақсы данғырасын қағып, тойдың басталған белгісін берді. Әйелдер, қыздар, жеткіншектер және жақын мекендердің азын-аулақ кәрі-құртаңы жертөленің екі жағына орман барқынын жиектей отырды. Бір шетте ерлер ру-руымен жасақ құрып, сапқа тұрып жатыр. Екінші белгі берілісімен жасақтар әскери би орындап бірінен соң бірі көсемнің алдынан өте бастады, қолдарында найза, садақ, дулыға, арқаларында жебе толы қорамсақ. Биінің түрі найзаны лақтырып қағып алып, садақ тартып, секіре беру, барлық жасақтағы қимыл бірдей, сәнін келтіріп тұрған сонысы ғана. Биіктігі екі метр, жуан теректің түбірінен ойылып, мүйізтұмсықтың көнімен асты-үсті түгел қапталған, үстінде бірнеше тесігі бар барабанды тоқпақпен соғады екен кеп, әскери әуенінің түрі содан шыққан дүңгір. Бұндай барабан әр руда бар екенін соның көмегімен жедел маңызды хабарлар телеграф сияқты тайпаға әп-сәтте тарайтынын жиһангездер енді білді. Барабанның қатты күңгірт үні бірнеше шақырым жерге жетеді.

	Би кезінде жиһангездерге онкилондардың әскери күшін санап білуге мүмкіндік туды, олар төрт жүз – төрт жүз елудің аралығында екен, әр руда жиырма-отыздан жауынгер бар. Бақташылар мен кемпір-шал қатын-қалаш, бала-шағаны қосқанда тайпада мың екі жүз – мың жарым адам болып шығады, бұл Амнундактың бастапқы сөзі бойынша әр руда жиырма-отыз жан бар деген сөзімен санағандағыдан әлдеқайда көп, бақса ол тек жауынгерлерді ғана айтқан екен, қалғандарының санын тіпті білмесе керек.

	Іле биден кейін найза лақтыру мен садақтан ату жөнінен жарыс басталды. Найза лақтыру үшін алдымен биік екі қазыққа ұзын қайыс арқан керді. Оған қырық қадам жерге келіп бір ру бір рудан кейін қатар түзеп, бүкіл жауынгерлер арқаннан асыратындай етіп бір-бірден найза лақтырды. Үш рубасыдан тұратын төрешілер алқасы межеден асқан, аспаған найзаларды түгел санап шықты. Найзалары арқаннан ең көп асқан ру жеңімпаз деп танылды. Садақтан ату жөніндегі жарысты бастар алдында найза ұшына жабайы жылқының терісін ілді, жон арқадағы қара жолақ нысана болып белгіленді. Әр ру нысанадан елу метр қатар түзіп, жауынгерлер бір-бір оқтан шығарды. Қара жолаққа тиген жебе ғана есепке алынып, көп тигізген ру жеңімпаз деп танылды. Оның құрметіне барабан гүрс-гүрс қағылып, көрермендер айғайлап қошемет көрсетті.

	Сонан кейін күрес басталды. Екі рудан кезектесіп бірдей адам бөліп, қарама-қарсы сап құрды; одан екі-екі адамнан шығып белдеседі де, барабан бес-он мәрте біркелкі қағылғанша бірінің жамбасын бірі жерге тигізеді. Тағы да қай жығысы кем ру жеңімпаз саналады. Күрес біткеннен кейін төрешілер алқасы жарыстың түр-түрі бойынша жеңіп шыққан рулардың атын Амнундакқа хабарлады, сосын барлық рубасыларымен бірге жинаған ұпайына қарай рулардың орнын анықтады. Осыдан соң рулар дөңгелене сап құрып, ортасына Амнундак шықты да, әлгі орындарды жариялады. Алдыңғы он орынға ие болған рулар айғай-қиқу салып мәз боп қалды да, қалғандары ұялып жерге қарады. Көсем өз орнына оралғасын рулар әскери биді қайта бастады, бұл жолы жеңгендері алға шығып, жеңілгендері артқа ысырылды, ал көрермендер тек алдыңғыларға ғана қошемет көрсетті. Жеңіліс тапқандар енді бір жылдаң соң ғана қарымта қайтара алады, сондықтан бұл жарыс жауынгерлердің ұдайы жаттығып, денесін шынықтыруын, әскери рухын биік ұстауын талап етеді.

	Әйелдер ет қуырып, сорпа мен шелпек пісіріп қойған еді, онкилондар биден кейін көлеңкеге отырып, асқа бас қойды. Рубасылар меймандармен бірге Амнундактың жертөлесіне жиналды, олар ас үстінде де жарыстың нәтижесін талқылап, жеңілгендер сәтсіздігінің себебін айтып, ақталып жатты. Бәрі де түскі астан кейін жатжерліктердің нажағай мен жасынын көрсетуін өтінді.

	Екі сағаттан кейін жас жігіттерді жар таңдау жарысына шақырып, барабан қайта дүмпілдеді. Бойдақ жауынгерлер әр руда екі-үштен ғана екен, енді олар ру-ру болып емес, түгел қосылды жарысқа. Әуелі найза лақтыру қайталанды, өз кезегімен әркім үш найзадан лақтырды: содан сон садақ тарту басталды, әркім үш жебеден атты. Төрешілер тәртіпті бақылап, тигізгендерді белгілеп тұрды, содан соң нәтижесіне қарай жеңімпаздар реті айқындалды. Егер бір орынға екі, үш адам бірдей ілігетін болса, жеңімпаз белдесіп ұстасу арқылы анықталды. Ақыр аяғында реті де айқындалды, сол тәртіппен сапқа тізілгенде үміткерлер қырық жеті болып шықты.

	Барабанның жаңа дабылымен көрермендер арасынан жасы жетіп, жар таңдауға жарап қалған қыздар көтерілді. Үйдегідей үстіне не болса соны іле салмай, әйелдерге ұқсап олар да тойға қызыл-жасыл жіңішке таспамен кестеленген жеңіл тері шалбар мен кеудеше және торбас киіп келіпті. Бұрымдарын гүлмен безеп, басына шеңбер-гүл киіп алыпты. Бірақ көрімге келгенде олар киімін сыпырып тастап, жас жауынгерлерге өрнек-таңбасының әсемдігін, сымбат-мүсінінің мінсіздігін көрсету үшін жалғыз ғана белдемшемен шықты. Олар рубасылары отырған көсем үйінің қарсысына келіп сап түзеді. Амнундак орнынан тұрып былай деді:



	–Қыздар, бізге тәңірінің жаушысы болып қолында нажағай мен жасыны бар ақ адамдар келгенін есіттіңдер ғой. Бабаларымыз айтып кеткен бақытсыздықтан онкилондарды сақтау үшін олар бізбен бірге тұрмаққа келісті. Ештеңеден мұқтаждық көрмесі үшін біз оларға баспана, азық-түлік және жар-жолдас тауып беруіміз керек. Бұлар қалыңдықты сендердің ортаңнан таңдайды. Қалауы қайсыңа түссе де, ризалық беріңдер. Мен сөйлеп болдым.

	Бұл сөзге қыздар қайран қалған жоқ, себебі мұндай хабар мекен-тұрақтарға бұрын-ақ тараған. Төртеуіне жары болу бұйырып тұрған қыздар тойға келе-ақ, жатжерліктерге ынтыға қарап, көз айырмай қойған. Дегенмен кейбір қыздардың жас жауынгерлер арасында сүйіп, көңіл қосқандары да болатын, олар қонақтардың таңдауы түсе қоймас деп жұбатты өздерін. Сондықтан Амнундактың сөзіне қыздар қатарынан бірауызды жауап қайтты:

	–Таңдаса таңдасын, біз бәріміз де ризамыз!

	–Мына аралдағы жағдайымыз аяқ астынан қиындайын деді-ау, – деп дал болды Ордин. – Әйел алып онкилондарға байланып қалатын болдық. Не істейміз?

	–Меніңше, онкилондарды ренжітіп алмас үшін көңілін жықпай, достық қарым-қатынасымызды үзбеуіміз керек, – деді Горюнов.

	–Сонда шынымен-ақ таңдап қыз аламыз ба? – деп аңтарылды Костяков.

	–Біз былай жасаймыз, – деді Горюнов. – Бұларға біздің елде үйленетін жігіт пен күйеуге шығуға келіскен қыз бірімен-бірі жақын танысуы керек, сондықтан олар жарты жылдай немесе бір жылдай бір түндікте бірге тұруы керек, сол мерзімнің ішінде олар бір-бірін етене жақын біліп, ортақ өмірін ұнатса, үйленуіне болады дейік.

	–Тамаша! Міне, мынауыңыз табылған ақыл! – деп қуанып кетті Ордин. – Осы ұсынысты енді көсемге айтып, біз өз еліміздің дәстүрі бойынша таңдаймыз қалыңдықты дейік.



	Жиһангездердің қалай шешкенін Горохов Амнундакқа жеткізді де, ол келіскен сыңай танытып, оны сөзімен де білдірді:

	–Ақ адамдар, мен сендердің қалауыңа келешекте жар боп ұнайтын қыздарды тартамын.

	Жиһангездер орнынан қымсына көтерілді, қысылмасқа да жөн жоқ: қарсы алдында қылымсып, құлын мүшелі елу қыз қатар түзеп тұр, дені үріп ауызға салғандай, таңдау да оңайға түсер емес. Амнундакка еріп, олар әуелі сапты сүзіп шықты, сұлуларының алдына келгенде әрқайсысы-ақ бір-бір толқып алды. Бірден таңдап үлгерген Горохов қана болды. Ол қу орта бойлы бір қызды анадайдан көздеп тұр екен, жанына жетіп барып:

	–Мен осыны қалаймын! – деп қолын созды.

	Жүзін қолымен жауып сықылықтаған қыз саптан шығып, Гороховтың қасына кеп тұрды. Таңдау бірінші түскен қыз сол болды да, құрметіне барабан соғылды.

	Қалғандары саптың шетіне шыққанымен ешқайсысын түстеп көрсетпеді. Бұған қайран қалған Амнундак:

	–Ақ адамдарға біреуі ғана ұнағандай біздің қыздар шетінен ұсқынсыз болғаны ма? – деп сұрады.

	–Жоқ, қайта қарап тұрғандай сұлулары тіпті көп, – деді Горюнов, – сондықтан таңдау қиын соғып тұр. Оның үстіне біз таңдайтын қыз өз қалауымен емес, сенің бұйрығыңмен разылық береді-ау деп қорқамыз. Бізде ерлері алдымен жар етуге таңдаған қызының келісімін алады.

	–Ә-ә, демек, сендерді алдымен қыздың таңдағанын қалайды екенсіңдер ғой. Онда, жақсы! Таңдауға құлықтыларын қазір түгел шақырайын. Ал, қыздар, мына ақ адамдар сендер шетінен сұлу деп таңдауға жүрексініп тұр. Олай болса, ақ адамға жар болуды қалайтын қыздар алға шықсын.



	Қыздар арасынан әзіл-күлкі естілді, кейбіреулері бірден алға шығуға батпай, салмағын бір аяғынан екіншісіне ауыстырып тапыршып қалды.

	–Ал не тұрыс! – деп дауыстады Амнундак. – Сонда ешқайсыңның да қонақтарға косақ болғыларың келмегені ме? Ашуланып олар онда кетіп қалуы кәдік. Өйтсе біздің жұрт бақытсыздыққа тап болады.

	Осы сөз әсер етті де, қыздардың жартысынан астамы жайнаң қағып алға шықты.

	Сол қарбаласты пайдаланып жиһангездер қалағанын көрсетіп те үлгерді. Горюнов пен Ордин жертөледе бірге тұрғаннан-ақ көзі түскен көсем руының қыздарын таңдады, ал Костяков көзін ойнақшытып өзінен айырмаған құлын мүшелі, қылықты қараторы қызды қалады.

	–Бұл таңдау бітті, – деді дауыстап Амнундак. – Ендігі кезек онкилон жауынгерлерінікі.

	Қалаған қыздарын ертіп кейін ысырылған жиһангездермен бірге көсем де өз орнына оралды. Қыздар киінуге рұқсат алып, әйелдердің құттықтау қошеметінің қанатында өз руларына жүгіріп кетті де, ізінше қалап қосылған жатжерліктермен қатар құрметті орынға отыру үшін қайтып келді.

	Қыздардың қалғаны қатарын қайта түзді. Барабан қайта дүңгірледі. Қиғашырақ тұрған жас жауынгерлердің арасынан жарыста бірінші орын алған біреуі шықты да, асықпай-саспай қыздар қатарын жағалай бастады. Оны әзіл-күлкімен қарсы алып, тіпті әр қыз дерлік «Мені алшы, мені!» деп жанықты, себебі жас жауынгерлердің маңдайалдысының жары болу арман ғой, сондықтан бойжеткендер оны ашық айтудан жалтарған жоқ. Оларға жігіт те әзілмен жауап беріп, әрқайсысына әр алуан сылтау тапты: «Сен тым сұлусың» (сиықсызына), – деді біреуіне, «сен бүкірсің» (оқтай тіп-тікесіне), – деді екіншісіне, келесісіне: «көзің қитар» деді, «тісің кетік» деді – не керек, бәрін ыза ғып, көпті күлкіге батырды.

	Сапты сүзіп келіп ол мен мұндаламай, жанарын төмен салып тұрған бір қыздың қарсы алдына кеп иығынан қағып қалды да: «Сен маған ұнайсың!» деді. Дір ете қалған қыз саптан атып шығып тұра жүгірді, алаңқайда оқтай зулаған оның соңынан жігіт тартты.

	–Мұнысы қалай? – деп Амнундакқа қарады Горюнов.

	–Қалап алған келіншегі онан неге қашады? Әлде ол жігітті ұнатпай ма?

	–Ғұрпымыз осындай. Қыз таңдаған жігіт қуып жетіп ұстап алса ғана оны жар етеді.

	–Жарыстың жаңа бір түрі де! – деді Ордин.

	–Жоқ, бұл – дәстүр, – деп ежіктеді көсем, – және аса ақылды әдет: қыз желең – жүгіру жеңіл, ал жігіт киімімен, қолында қаруы бар – қорбаңдап жүгіру оңай емес. Қыз қаламаса, оны қуып жететіндер некен-саяқ. Таңдаған жігіт ұнамаса, иә басқа сүйгені болса, қыз өлсе де жеткізбейді.

	–Бәрінен бұрын мынасы тамаша екен! – деді Ордин жолдастарына, сосын көсемге қарап:– Сонда қалай, қызды қуып жете алмаған жауынгер әйелсіз қалуы керек пе? – деп сұрады.

	–Жок, ол әйтеуір біреуін қуып жетіп ұстағанша таңдай береді.

	— Қыз қанша уақыт қашқалақтауы керек, бір күн бе?

	–Жоқ, әлгі әскери би шеңберімен бір ғана айналуы керек.

	Әне, қараңдар, ол ұстап та алды!

	Шынында да, жаңағы жауынгер ұстаған қызын бұрымынан жетелеп келеді де, бикеш жұртқа көз ғып жігітті қолынан ұрған болады. Әйелдер мен қалған қыздар мұны қалжыңдаса құттықтап жатыр. Көрім жерге келіп, жауынгер мен қыз бір шетте қатар тұрды.

	Барабан тағы да дүмпілдеді. Екінші жігіт те қыздарға тақалды. Жеңімпаздардың екіншісі болғандықтан бірінші сияқты, бұған да ынтығушылар көп еді. Алайда ол сапты сабырмен шолып бара жатып, ләм-мим деп үн қатқан жоқ. Саптың шетіне шықты да ол қыздардың зығырданын қайнатып ыза ғып кері оралды.

	–Ол қашанға дейін таңдай алады? – деп сұрады Костяков.

	–Сапты үш қайтара сүзуіне болады, одан әрі жол жоқ, –деп жауап қатты Амнундак. – Бұл жаужүрек батыл аңшы, қыздарды қасақана ыза қылғысы келіп жүр. Қараңдаршы, қыздардың қалай ашу шақырғанын!

	Расында да, жауынгер екінші жолы да ешқайсысын атаған жоқ. Қыздар ыза боп, «мені ал!» деудің орнына, бет-аузын қисайтып оны келекелей бастады: «Тайып тұрсаң да жарайды! Бар, вампуларға бар, сабалақ әйел ал! Түксіз қыз саған ұнамас!» деп те салды. Келеке-күлкіге бір де мән бермей, жауынгер үшінші жолы да маңғаздана басып, үнсіз өтіп бара жатты да жалт бұрылып, соңғы қыздардың бірінің жауырынына салып қалды. Қыз қапелімде абдырап қап, атып шыққанымен, зымырап кете алмай жиырма қадамнан соң-ақ жігіттің қолына түсті.

	–Қуын қарай гөр! – деп басын шайқады Горохов. – Жүгіре алмасын деп әдейі олардың дегбірін алды.

	–Міне, бұл табылған ақыл! – деп күлді Костяков. – Бұлай өзін менсінбейтін қызды да қолға түсіреді ғой.

	–Бұл жолы өзі де солай болды ма деймін, – деді Ордин.

	–Қараңдаршы, ол алдындағы қыздай көз ғып қарсыласпайды, бірақ қуанбайды да.

	Қалғандардың әзіл-қалжыңына жауап қатпай, иіні түсіп қыз жауынгердің соңынан еріп барады.

	–Өзіңнен көр, ашық ауыз болмау керек еді, – деді Горохов.

	Үшінші жауынгер саптың алдындағы қыздардың бірін тандады. Онысы тіпті жүйрік екен, алғаш қарасын көрсетпей кетті де, айналымның ақырына келгенде сүрініп кетіп, көптің көзінің сұғына орай көк шөпке серең ете қалды, орнынан енді атып тұрайын дегенде бұрымы жігіттің уысына түсті. Ол оны мардамсып жетелей жөнелді, Шамасы, қыз қасақана құлаған, бұл да келісімнің бір түрі болса керек.

	Төртінші жауынгер қыздардың қасынан үш рет өтті, ешкімді қаламай, көсемнің алдына кеп басын иді.

	–Сенің үйленгің келмей ме? – деп сұрады таңданған Амнундак.

	–Жоқ, ұлы көсем! Бірақ біздің көрші мекенде бір жас жесір бар, маған сол ұнайды, әйелдікке соны берсеңіз екен. Ол да қосылуға разы.

	Жесірдің рубасысы жігіт сөзін растады да, Амнундак келісім берді.

	Бесінші жауынгерге екі рет жүгіруге тура келді, себебі алғаш таңдаған қызы ұстатпай кетті, екіншісі бірден маған көз салмаған жазығың үшін деп, оны әбден әурелеп, шеңберді толық айналып, тек ақтық қадамда ғана қалжыраған болып тоқтай қалды. Алтыншы жігіт бесіншіге ұстатпай кеткен қызды таңдап еді, ол жарты шеңберге жетпей-ақ қолға түсті. Қасынан өтіп бара жатқанда қыздар оған қалжыңдап: «Ей, желаяқ, қалайша шапшаң қалжырай қалдың!»деп айғайлады. Осылай әр-алуан амалмен таңдау жалғаса берді, қыздар қатары сирей түсті. Сан сағатқа созылған бұл ойын көрермендерін де, қатысушыларын да жалықтырған жоқ. Қыздар аяғынан тік тұрғанына көп болса да, оңайлықпен беріспеді, жүгіргенде желдей есті. Кейбір жауынгерлерге екі рет, тіпті біреуіне үш рет жүгіруге тура келді. Соңына қарай қыздар санаулы ғана қалып, таңдау тездеді.

	Үш жауынгерден қашып құтылған ең ақырғы қыз, жұртты аң-таң етіп, соңғы жігітке де ұстатпай кетті. Шақыртумен келген оған көсем:

	–Күйеуді қаламайтының не сенің? – деп сынай қарады.

	–Тайпаны жаңа жауынгерлермен толықтыру үшін әр қыз жар болуы керек. Сен болсаң табаны күректей төртеуінің меселін шақтың. Бұны не деп білмек керек?

	–Жақсы жауынгерлер қараған жоқ, жаманын мен қаламаймын, – деп қыз өзін тәкаппар ұстап жауап берді.

	–Сонда қалай, келесі көктемді күтпексің бе?

	–Мен мына ақ адамға жар болсам деп едім, – деп ойламаған жерден бір-ақ қойды тәкаппар қыз таң-тамаша болған Ординді нұсқап.

	–Таңдауын алды ғой ол, – деп жақтырмай қалды Амнундак.

	–Бұл ұлы көсем, екі әйел алуына болады, – деп қыз да қаймығар емес. – Мен мұны сенің сөзің қамшы боп қалаған едім, бұл басқаны тандады. Ендеше, мен екінші әйелі болайын. Қыздың табандылығы мен тәкаппарлығы ұнап кетті де, Ордин ынғайсызданса да разылығын берді. Қыз киіміне жүгіріп барып кеп, оның қасына қатар отырды.

	Жас жұбайлар сап түзеп барабан даңғырымен шеру тартып Амнундак пен рубасылардың алдынан өтті; күйеуге шыққанының белгісі етіп қыздар осы екі ортада төрт бұрымын екеу етіп қайта өріп ала қойған. Олар өткенде қалыңдықсыз қалған жалғыз жауынгер жұрттың арасына кіріп жоқ болды, ол жазғанға жарды тағы да жыл он екі ай күту керек.

	Жиһангездердің нажағайы мен жасынын онкилондарға көрсететін де кез келді. Тәуір нысана табылмаған соң жылқы терісін әкеп тағы ілді. Онкилондарды айран-асыр етіп атқыштар нысанадан екі жүз қадам тұрды, бұл садақ тартушылардан төрт есе артық деген сөз. Екі бүйірден жарты шеңбер жасай орналасқан онкилондар жатжерліктердің жылтыр таяққа не істеп, не қойғанын, содан соң жағына қалай төсегенін қалт жібермей қарап тұрды. Гүрс еткен үн, бұрқ еткен түтін бәрін бір селк еткізді. Сонан соң топырлап, бірін-бірі басып озып бәрі нысанаға қарай тұра жүгірді де, барып бірден оқтан түскен шұрық тесіктерге саусағын тықты. Көпшілігі таңырқап, теріні тесіп өткен оқты іздеп, алаңқайға жүгірді. Өз бас киімін аспанға лақтырып, ұшып бара жатқанда оқ тигізген Горюновқа бәрі ауыз ашып көз жұмды. Осы кезде Ордин көзі түстік жақта орман үстінен терістікке ұшып бара жатқан қаздарды шалды. Ол жалма-жан патронын жаңартып, онкилондар нажағайыңды тағы неге көздеп тұрсың деп сұрағанша болған жоқ, аспанға қаратып гүрс еткізді – ортасына бір қаз сол замат топ еткенде көрермендер қиқу салып, не істерге білмей қалды. Ақыр аяғында Амнундак бұғыны алып кел деп әмір берді. Ортаға алып келіп қоя берген бұғы орманға қарай жалт беріп еді, жиырма қадам жібермей Гороховтың оғы жалпасынан түсірді.

	Жатжерліктердің кұдірет-күшін байқау осымен аяқталды. Ақ адамдарға жақындығын мақтан тұтып, өздерін өр ұстаған сүйіктілерін ертіп, олар күллі тайпанын қошеметімен Амнундак үйіне бет алды. Алаңқайдың әр тұсында от лаулап, кешкі ас қамдана басталған. Ас күткен ерлер мен қыздар от айналып билеп жүр.

	Кешкі астан кейін көсем жиһангездердің жаңа үйіне көшуін өтінді.

	–Енді бәріңнің де жарың бар, өзіміз әрең сыйысып отырған біздің жертөледен жаңа үй кең де жайлы болар.

	Келіншектер от жағып, ас әзірлегелі алдымен жүгіріп кетті. Қасында көсем бар жиһангездер, күзетші қойып, өздері ру-ру болып жерге төсеген терілерге қисая бастаған онкилондарға қарап, алаңқайда аз аялдап қалды. Әудемнен соң Амнундак меймандарын есікке дейін әкеп салды.

	Жертөлеге кіріп ортада алаулап жанып жатқан үлкен отты көрді. Оның жарығы қабырғаға жайылған қарағайдың қарамай иісі аңқып тұрған жаңа үйдің төрт бұрышына түгел түсіп тұр. От басында үйде киер лыпасы – белдемшелерін ғана байлап бес қыз отыр. Қызу әңгімесін қалаулылары келгенде кілт үзіп, олар оттан кері ысырылып отырды. Жертөле кісі тұратын қалыпқа кәміл келіп қапты: ашаға сүт толы торсық, құман мен қазан ілінген, таяқтың басында жол күрішкесі мен ағаш аяқтар тұр, жерде сорпа пісіретін екі ағаш ыдыс пен ет шыжғыратын істіктер, отқа қыздырар тастар жатыр үйіліп. Үйдің үш жақ жақтауының астына қарағай бұтасы тасталып, үстіне бұғы терісі төселген. Кірер ауызға тамызық отын үйіліп, су құйылған ыдыс тұр.

	Кісі аузы-мұрнынан шығып, әбден ыс болған Амнундактың жертөлесінен кейін мынау кең де таза үйде еркін тыныстаған жиһангездер от басында отыра тұрып, темекі тартқысы келді. От басына жайғасып олар қыздарды шақырып, қатар отырғызды. Үйреніп үлгерген азын-аулақ сөздері еркін әңгімелесіп кетуге мүмкіндік бермей, олардың ымдасып, қолын шошайтып түсінісуіне тура келді. Ең алдымен олар сүйіктілерінің атын біліп алды: Горюновтікі – Мату, Костяковтікі – Папу, Гороховтікі – Раку, ал Ординнің біріншісі Анну, екіншісі және Анну болып шықты.

	–Мәссаған керек болса! – деді ыңғайсызданып қалған Ордин. – Екі қызды бірдей қосақтап, екеуінің де есімін бірдей ғып беруін көрмейсің бе бұ құдайдың. Екеуі қатар қарамауы үшін бұларды қалай атасам екен, ә?

	–Анну – бірінші, Анну – екінші деп ата! – деп ақыл қосты Горохов.

	–Бұларша ол қалай болады?

	–Аннуэннен және Анну-нгирэк, – деп жауап берді Горохов.

	Екі Анну да келісім белгісі етіп басын изеді.

	–Мұның тым ұзақ, қысқартыңқырауға болмай ма? Мен мынаны Аннуэн деп атаймын, – деп Ордин бірншісін көрсетіп еді, ол басын иді.

	–Ал сен – Аннуир! – деп екіншісінің білегінен ұстағанда ол да келісім білдірді.

	–Сіз бұларды жай ғана бірінші, екінші деп атасаңыз да болады, түсінеді ғой бұлар, – деді Горюнов.

	–Жоқ, неге? Анну деген әдемі есім, ал әлгі нгирэк дегеніңді сүрінбей, мүдірмей айту мүмкін емес.



	Горохов осы сөзді аударғанда Ординнің есімдерін әсем деп танығанына қыздар сүйсініп қалды. Олар орыс сөзіне құмарта құлақ түріп, кейбірін түсінген де сыңай аңғартады.

	«Бірер аптадан кейін ұдайы сұқбаттасу барысында бірін-бірі толық түсінісетініне» әсіресе, орыстар жағы сенімді.

	Әңгімелесе отырып олар жатар орындарын да бөлісті. Кірер ауызға қарама-қарсы төргі қабырғаны жерге аласа қазық қағып екі бөлді де, ерлер орналасты. Оң жақ, сол жақ бүйірге шымылдық орнына тері ұстап әйелдерді жатқызды. Иелерінен екі елі қалмайтын Крот пен Белуха кірер ауызға жайғасты. Келіншектер отқа отын әкеп салып, орын-орындарына барып жатты.

	Жертөле іші жым-жырт.





ВАМПУЛАРМЕН ШАЙҚАС




	Онкилондардың айғай-шуынан жиһангездер алақарақта шошып оянды. Абыржыған Аннуир ауызға келіп, мойнын сыртқа созды да, жайсыз хабар естіп еңіреп қоя берді.

	–Түнде вампулар біздің тұқымның тұрағын шауыпты.

	Көсем оларға қарсы жорық жариялады.

	–Жарайды, басқа лаж жоқ, жолдастар! Киіну керек, жорық бізсіз болмайды, – деді Горюнов киім-кешегін ұстап тұрып.

	–Некелесе салып, соғысқа аттанған қызық екен!.. – деп күлді Костяков. – Кигіз, Папу, сауыт пен дулығаны, әпер маған қалқан мен алмас қылыш, жас батыр майдан кіріп, салмақшы ұрыс.

	Әрине, осынау ексім жырдан ештеңе түсінбеген ол ұйқысын еркін аша алмай, жазмыш жарына тек жыпылықтап қарай берді. Оның күліп тұрғанын көріп, өзі күліп, орыс сөздерін бұзып былай деп сұрады:

	–Огне жигать, кушай варить?



	–Дұп-дұрыс айтасың! – деп күліп жіберді көрпеден басын қылтитқан Ордин. – Ол жорық алдында жақсылап тұрып тамақтанып алу керек екенін тамаша түсініп тұр… Аннуэн, Аннуир! От жақ, ет ас, сүт пісір!

	Аннуир бетін қолымен басып табалдырықта жылап отыр еді. Ординнің дауысын естіп әуелі абдыраңқырап қалды да, ізінше-ақ бәріне түсініп, түнде сөнген оттың қоламтасын қопарып қызыл шоқ іздей бастады, қалған келіншектер де төсегінен тұрып, белдемшелерін байлай сап от тұтатуға көмектесті.

	Амнундак келгенде жиһангездер жуынып болып, от алаулап, істікте ет пісіп тұр еді. Амандасқан соң от басына келіп отырған ол сөз бастады:

	–Ақ адамдар, біздің жұртқа алғашқы бақытсыздық тап келді. Бүгін түнде вампулар біздің ең алыс мекенімізге басып кіріп, шалдар мен бақташыларды өлтіріп, балаларды байлап, бұғыларды айдап алып кетіпті.

	Бұл сөзді естіп Аннуир өксіп-өксіп жылады. Вампулар оның төркінін шауып, ата-анасын өлтіріп, інілері мен сіңлілерін алып кеткен.

	–Осынша шапшаң бұл хабарды кім жеткізді? – деп сұрады Горюнов.

	–Әскери барабан жеткізді. Бақташылардың бірі аман қалып, бізге хабар берді. Мен вампуларға жорық жарияладым. Күллі жауынгер қазір осы арада, біз вампуларды аяусыз жазаламақпыз. Дұшпанымызды жазаласуға нажағай мен жасын иелерінің бірге баруын жауынгерлер қиылып сұрайды.

	–Әрине, біз бәріміз бірге барамыз! – деп келісімін шапшаң берді Горюнов. – Тек тездетіп ауқат жасайық.

	Орнынан қуана көтеріліп Амнундак:

	–Ақ адамдар келісті деп қазір-ақ хабарлайын жауынгерлерге! – деді. – Олар қуанатын болды.



	Бірер минутта бұл хабар онкилондарға жетіп, алаңқайды қуаныштың айғай-қиқуы жаңғырықтырды. Әйелдер де аса разы болған тәрізді.

	Аннуир жылауын қойып көзін қолымен сүртіп тұрып Ординге:

	–Жорыққа мен сенімен бірге барамын, – деді.

	Ет шыжғырылып жатқанда жиһангездер мылтықтарын тазалап, оқшантайларын толтырып, жолдың керек-жарағын қоржынға тығып әлектенді – себебі жорық бірнеше күнге созылуы мүмкін еді. Келіншектер күйеулерінің қам-қарекетіне қарап аңырған да қалған, соның қырсығынан бірер іскектегі етін күйдіріп алып Раку табан аузында Гороховтан сөгіс есітті. Ас ішіліп, артық ет пен шелпек қоржынға салынып, жиһангездер сайланып жертөледен шықты. Ойпат үстін ұдайы торлап тұратын соқыр тұман оларды да құшағына алды. Тұманнан от жарығы да, әрлі-берлі жүрген адамдардың сүлбесі де көмескі көрінеді. Басқа түскен пәлені бастан-аяқ хабарлап, алыстан қатты соғылған барабан даусы келеді. Амнундак қару-жарағын түгел асынып өз үйінің табалдырығында тұр еді, ақ адамдарды көріп қолын сілтеп қалды. Жорықтың басталғанын әйгілеп және оның хабарын көрші мекендерге жеткізіп, таяу тұрған барабандардың бірі даңғырлап қоя берді. От басындағы адамдар асығып-үсігіп, ру-руымен сапқа тұрып жатыр, алда жауынгерлер, артта жүк көтерген әйелдер мен өз тұрақтарына қайтуға бет алған жасөспірімдер. Әрине, Амнундак тұқымының әйелдері үйінде қалмақ, бірақ бәрі ерлері мен балаларын аттандырғалы тік көтеріліп далаға шықты, бәлкім, бұл ет жақынымен ақтық көрісуі де болар. Қоштасу тым қысқа болды. Әйелдер жылаған жоқ, тегі, сүйіскен түрі болуы керек, ерлерінің мойнына асылып бетіне бетін тақасты. Барабан даңғырымен Амнундак пен ақ адамдар бастаған жасақ жорыққа жол тартты, ерткен екі иті вампулардың ізіне түскенде көп пайда келтіруі тиіс. Жедел басып тұп-тура жиырма бес шақырым жердегі тоналған

	мекенге тартты. Ормандар мен алаңқайлар алмасып, біртін-біртін қоштасып, әйелдер саптан жырылып, өз мекендеріне бұрылды. Тұман сейіліп, күн жарқырап, шыжи бастады.

	Ойран-топаны шыққан мекенге жеткенде түске дейін әлі біраз уақыт барды. Вампулар өртеп кеткен жертөленің іші жанып, шаңырағы ортасына түсіпті, кей жерде шым астынан жалын тілі жылт ете қалады, күйген тері мен жүннің иісі кеңсірік жарады. Алаңқайдың шөбі тапталып, кей тұсында қан ұйып жатыр. Әр жерде алып кетуге ауырсынып, басын кесіп бауыздап тастаған шал-кемпірлердің мәйіті. Шашылып жатқан сынық найза мен жебе, жыртылған киім, қираған ыдыстың жұрнақтары.

	Астан-кестені шыққан тұрағын көрген әйелдер зар еңіреп, алаңқайды басына көтерді, бәрінің де өзегі өрт – бала-шағасы мен жақын-жұрты түгел жау қолында. Жауынгерлер үн-түнсіз, алаңқайда олардың түнерген жүзінен, от шашқан көзінен кек қайтарғанда еш мейірім жасамайтыны айқын білініп тұрды. Амнундак аз-кем тынығып алуға ишарат білдірді. Аман қалған басын таңып алған бақташы орманнан келіп шапқыншылық жайын бастан-аяқ баяндады.

	Еркек кіндіктің көбі тойға кетіп, қайрат көрсетер кісі аз қалғанын алдын ала білсе керек, сірә, түн ортасына таман вампулар алаңқайды қоршап алып, аяқ астынан бақташыларға тарпа бас салады да, екеуін сойылмен ұрып өлтіріп, біреуін талдырып тастайды. Ол есін жиса, бәрі күл-талқан: жертөле өртеніп жатыр, бұғыларды айдап кеткен, алаңқайда тек өліктер ғана қалған. Таңертең бақташы тонаушылардың қай бағытқа кеткенін анықтап алыпты. Оның аман қалған себебі бұтаның қасында тұр екен – қараңғы мен тұманда вампулар оны таба алмапты.

	Қазалы рудың әйелдерін күл болған жұртында қалдырып, қалың жасақ тағылар мен бұғылардың ізіне түсіп, терістік-шығысқа қарай жөнеді. Иттер алда жүгіріп отырды, мұның өзі ілгері қарай шапшаң жылжуға жағдай жасады, ал тағылар торуыл құрса, есті мақұлықтар табан аузында-ақ тауып берер еді. Оның үстіне жүк арқалаған әйелдер қалып, жауынгерлердің тез жүруіне жағдай туған, сондықтан олар ауық-ауық жүгіріп алып та отырды. Төңірек тып-тыныш: тек жұмсақ аяқкиімнің жеңіл дүрпілі мен жүрек дүрсілі ғана естіледі. Алаңқайдың ашылар жақ бетінде тұрған дәу теректің түбіне келіп, иттер жоғары қарап арс ете қалғанша олар осылай екі сағат жеделдете жүрген еді.

	–Ағаш басында торуыл тұр! – деп сыбырлаған Амнундак орман бойлап алаңды қоршауға бұйрық берді.

	Сол-ақ екен, Белуха каңқ ете қалды – бақса оған ағаш басынан атқан тас тиіпті. Жиһангездер жапырақтың қозғалған тұсын шалып қап, басып жіберіп еді, гүрс еткен үн алаңқайды жаңғырыктырып, онкилондар жебесі терекке жауып кетті. Жауап ретінде ағаш басынан өкірген ащы дауыс шықты да, бұтақтарды сындыра-мындыра екі қара дене жерге күрс етті.

	–Ағаш басында бұлар екеу-ақ болғаны ма? – деп сұрады мылтығын оқтап жатып Горюнов.

	–Жоқ, олар торуылға бесеуден кем шықпайды, – деп жауап берді Амнундак. – Қазір көресің.

	Ол бір бұйрық беріп еді, бірнеше жауынгер шоққа сүңгіп кетті. Ағаш басы тып-тыныш. Қозғалып кетсе-ақ, өздерін дұшпанға ұстап берерін вампулар сезсе керек. Сондықтан онкилондардың біразы ағаш басына жаудыртып жатқан жебеге мән бермей, ағаш тасасына, жуан бұтақтарға жабыса түсті. Міне, осы ағашқа таяу бауырдан шырпы-шылан кұшақтап, онымен найзадан бетін қорғаштап бірнеше онкилон шықты. Шырпыларын теректің түбіне үйіп от қойды да, замат тайып берді. Қу шырпы лезде түтіндеп жана бастады. Жоғарыда дұшпанының бар қимылын бақылап отырған вампулар жапырақ арасынан өрт салушыларды байқамай қалыпты. Шырпыдан қою түтін көтеріліп, жалын теректі жанай бастағанда ағаш басынан тағы да өкірген дауыс естіліп, бірнеше найза отқа топ етіп түсе қалды. Онысына от өрши түсіп, көзі ашылған шырпы сытырлай жанып, ағаш басындағылардың жағдайы қыл үстінде қалды. Вампулар ағаштың ұшар басына көтеріліп еді, сирек жапырақтың арасынан нысанаға бірден ілікті, тағы бір дүркін атылған мылтық екеуін қағып түсті, біреуі жерге күрс етіп, екіншісі бұтаққа ілініп, басымен төмен салбырады, бірер минутта оның тәніне оншақты жебе қадалды. Соңғы вампу ағаштың екінші бетіне шығып, ұзын бұтақтың ұшына дейін жорғалап барды да, төрт метр биіктен жерге секіріп түсіп қаша жөнелді. Алаңқайда онкилондар оның алдын орап, жебемен қарсы алды да, ол жиекке жетпей мұрттай ұшты.

	Амнундак алғашқы қауым өгізінің мүйізінен жасалған тұрбадан ысқырып беріп еді, алаңқайдың жан-жақ жиегінен жауынгерлер жүгіре шығып, көсем мен ақ адамдардың жанындағы жасақ жеткен ағаштың түбіне жиналды. Ағаш басынан құлаған үш тағыда жан жоқ, үшеуінде де оқтың жарақаты бар, сонда да тіріліп кетеді деп сескенді ме, онкилондар бәріне де найза бойлатты. Бәрі де жиһангездердің саяхатта көрген тағысынан айнымайды: жүндес, бұлшық етті, кескіні хайуан тектес, шашы дудар-дудар, шамасы, соғыс қимылына орай бетін қып-қызыл қынамен бояса керек, онысы өздерін тіпті жексұрын көрсетіп тұр. Ешкім қалмады ма екен деп көз жеткізу үшін бір онкилон ағаштың басына шығып, одан вампулар қалдырып кеткен шоқпарлар мен найзаларды алып, жанып бітуге таяған отқа лақтырды.

	Алғашқы айқас онкилондар үшін еш шығынсыз жеңіспен бітті. Енді тікелей шығысқа тартқан ізбен жасақ ілгері жылжыды, тағылардың тұрағы, тегі, ойпаттың осы жақ шетінде болуы ықтимал. Торуыл қайтып кездескен жоқ, сірә, алғашқысының өзі дұшпанның жақындағанын хабарлау үшін қойылған бақылау күзеті болса керек, ит біліп қап, ол ойын да жүзеге асыра алмады.



	Және бірнеше шақырымды әп-сәттің арасында жүріп өтті. Аласа ормандар жиек жақын қалғанының жаршысындай еді. Бұталы тоғай басталғанда, жасақ сәл аялдап, тың тыңдады–алдан айғай-шу, тоқылдаған дыбыс шықты. Арнайы жіберген барлаушылар бауырға дейін барып, осы сүрлеу тірелетін үңгір тұрағы екен, аузына қойтастар қойып, бекініс жасап жатыр деп хабарлады. Мәлімет алысымен, Амнундак онкилондарды үшке бөліп, біріне Ординді бас қып, бұта-бұтаны паналап терістіктен келуді, Костяков бастағанына түстіктен тиісуді тапсырды. Бұл жасақтардың екеуі де жарты шақырым кері шегініп, ағашсыз танаптан тез жүгіріп өтіп, жар жағалай отырып тағылар тұрағына екі бүйірден тиюі тиіс. Үшінші жасақ сол сүрлеумен шоқтардың бауырына жетіп, бірден үш жақтан дүрсе қоя беру үшін анау екеуінің тақалғанын күтіп жатты. Вампулар жұмысын жан салып-ақ істеп жатыр: қақпақ тастарды қалап үңгірдің аузын қоршап болуға таяу, торуылшыларына сеніп, қарауыл қоймай, олар дұшпанының жақындап қалғанын да сезген жоқ. Шамасы, қорғанды таңертеңнен бері жасап жатса керек, қабырғасы казір кеудеге кеп қапты. Жиырма шақты адам үйінді арасынан тегіс тақта тастарды таңдап әперіп тұр да, қалғандары қалап жатыр. Сол тас әперіп жүргендер кенет ағашсыз танаптан жүгіріп бара жатқан онкилондарды көріп қалды. Жалма-жан жанұшыра айқайлап, олар көтерген тасымен қорғанға жүгірді.

	–Көзге көрініп тұрғанында ату керек оларды, – деді Горюнов. – Бұл оларды абдыратып, кескілескен айқаста қарсылығын азайтады.

	Тоғай мен вампулардың арасы төрт жүз қадамдай жер. Горюнов пен Горохов атып қалды. Нажағай шатырлағанын естіп, дұшпанын көре алмай дал болып тоқтай қалған вампулар жан-жағына жалтақтап, айқайласып қорғандағылармен хабарласты. Кейбіреулері көтеріп келе жатқан тастарын тастай беріп, тым-тырақай қашты: біреуі қорғанға, біреуі бұтаға жүгірді. Қорған ішінен айуандай өкірген ащы дауыс шықты.



	Бұтаға қарай жүгірген вампулар онкилондардың оғына ұшты: тірі қалғандары бауырды жағалай қашып еді, онкилондар түп ізіне түсіп аттатпады.

	Қорған қабырғасынан ешкім көрінбей, алдын ала жіберген жасақтар екі жақтан жақындап қалғанда Амнундак шабуылға белгі берді. Қашқан тағыларды қуып кеткені болмаса, оның жасағы түгел тас үйіндісін басып өтіп, қорғанға тұра ұмтылды. Қабырғаға қырық қадамдай қалғанда вампулардың басы қылтиып, шабуылшыларға тас пен найза жауып кетті, бірнеше онкилон құлап түсті, бірақ жақыннан екі дүркін атылған мылтық үні вампулардың жан даусын шығарып, құтын қашырып, бас көтертпей тастады. Осы кезде екі жақтағы жасақтар да жетіп, жар мен қабырға арасындағы саңылаудан қорғанға кіріп, тура бағыттағы жауынгерлер секіріп түсіп, қоян-қолтық айқас қызды да кетті. Ординнің алтыатары әлсін-әлі зәресін ұшырып, вампулар қорғана алмады.

	Бірнеше минуттың ішінде бәрі де бітті: өлгендер мен жараланғандар атшаптырым алаңды жауып кетті: қабырғадан секіріп түсіп, қашып құтылмақ болған ондаған вампу түп ізіне түскендердің оғына ұшты. Қорғанушылардың қатарында ерлермен бірдей соғысқан әйелдер де қаза тапты.

	Жиһангездер үңгірді аралап, түкпірде ұйлығып бір жерге топырлаған бірнеше кемпір мен отыз шақты баланы тапты, бәрі де қалш-қалш етіп, өкси шыңғырды. Өздерінің қолды болған балаларын тауып алу үшін онкилондар бұл тобырды далаға біртіндеп алып шықты. Өз балаларын тану онша қиынға түспейді: себебі олар сәл ақшыл да, денесінде түк жоқтың қасы. Ал вампу балалары ұстағанды тырнап, қолын тістеп пәле қылды. Қолды болған балалар тобырдың ортасында екен, бәрінің бет-аузы көгеріп, қанталап кеткен, «қонақжай» қожалары ұрғаны аздай, тістелеп тастапты. Қолды болғаны он үш еді, содан жеті қыз бен екі ұл ғана табылды, төрт ер бала жоқ болып шықты. Қанына қарайған онкилондар үңгірден алып шыққан вампудың барлық ұл балаларын бауыздап тастады. Олар осынысын кемпірлер мен қыздарға да жасамақ еді, жиһангездер Амнундактан қырғынды енді доғаруын сұрады.

	Үңгірдің бұрыш-бұрышын қарап жүріп олар бір қараңғы түкпірден қол-аяғын байлап, үстіне тері үйіп тастаған әйелді тапты. Жарыққа алып шыққанда байқады: бұл онкилон келіншегі екен, вампулар оны көктемнің басында ұрлап әкетіпті, бейшара терілердің астында тұншығуға шақ қалыпты, үсті-басы көгала қойдай, соққан таяқ пен қайыстың іздері қанталап тұр. Өзіне-өзі келген соң ол күн құрғатпай қинап, ұрып-соққанын, әсіресе, тәні бақадай жалаңаш деп күліп, әйелдердің қатты қорлағанын айтты. Жаңағы әзірде шабуыл басталғанда кемпірлер қол-аяғын байлап, терімен бастырып тастапты.

	Сондай-ақ үңгірден вампулардың онкилондардан ұрланған қару-жарағы, ыдыс-аяқ, киім-кешек, төсек-орны сияқты керек-жарағын тапты. Кемпірлер мен қыздарды үңгірден қуып шығып, вампулардың айқас алаңында қалған шоқпарлары мен найзаларын үйіп өртеп жіберді. Оған дейін барлаушылар ұрланған бұғы табынын да тауып алды, вампулар баға білмейтін және бәрін бірден сойып жеп тауыса алмайтын болған соң, жануарларды қайыспен бұта-бұтаға байлап тастапты. Жеп үлгерді ме, әлде андап келе жатқанда айырылды ма – вампулар әкеткен бұғыдан бірнешеуі жетпей шықты.

	Онкилондар сазайын тартқан тағылар тұрағынан кешкісін ғана кетті. Орнында ажалын өз ордасында тапқан вампулардың өлігі қалды, тұрағы алынысымен жараланғандары да бауыздап тасталған-ды.

	Опат болған бесеуін, қатты жараланған алтауын көтеріп алып онкилондар қайтар жолға түсті, жеңіл жаралылары өзі жүріп келеді, олардың арасында жауырынына найза тиген Ордин де бар. Олар жасақтың орта тұсында келе жатыр, аман қайтқан бұғылар, құтқарылған балалар, өз иесін тапқан

	бұйымдар да солармен бірге. Сондықтан баяу жылжып, түнге қарай ғана олар тоналған тұраққа келді. Аналар құтқарып алынған балаларымен қуана қауышты. Ординнің қолын таңулы көріп, көзіне жас алған Аннуир оны құшақтай кетті. Кеше ғана жар таңдап қосылған осы мекеннің бір қызына опат болған күйеуін зембілге салып алып келді.





ОНКИЛОНДАР МОЛАСЫ




	От айнала жайғасқан жауынгерлер бір-біріне және әйелдерге жорық пен ұрыстан алған әсерлерін айтып, айқастың кейбір көріністерін көз алдына келтіріп, аз ғана құрбандықпен тағылардың тұтас бір тұқымын құртуда басты күш болған ақ адамдардың нажағайы мен жасынын мақтап жер-көкке сыйғызбады. Онкилондардан шығын шынында да аз еді: бұлардың опат болған бір жауынгерінің орнына он вампу өлтірілді және ұрланған мал-мүлкі түгел қайтарылды. Бұрынғы соғыстарда мұндайды көз де көрмеген: бір онкилонның орнына екеу, ең көп болғанда үш жабайы жер құшатын. Енді аузы күйген вампулар көпке дейін бұларға бата алмайды. Амнундак пен жиһангездер, Аннуир және тұтқыннан құтқарып әкелген әйел бар – бәрі бөлек оттың басында отыр. Аннуирға жорық жайын бақайшақтап Горохов ауыз жабатын емес.

	Тілін там-тұм түсініп қалған онкилон әйелден вампулардың тұрмысы туралы бірдеңе білгісі келетінін сездірді Горюнов. Оның айтуынша, тағылардың бір тұрағы өз алдына тұтас отбасы, сондықтан жеке еркектер мен әйелдердің арасында берік байланыс жоқ. Барлық әйел барлық еркектің еншісі, ал балалар бәріне ортақ. Кейде жігіт ұнатқан әйелімен орманға қашып кетіп, бөлек тұратын көрінеді, ал қалғандары бұған көнбей, оқиға ердің ажалымен, келіншектің үңгірге қайтарылуымен тынады. Ерлердің өмірі аңшылықпен, шоқпар, найза, қырғыш жасап, ас ішіп, аяқ босатумен, ал әйелдердің күні отын дайындап, тері сыдырып, қайыс тілумен өтеді – бас ісіп, мұрын қанап жатқан жұмыс жоқ, от басында, күн көзінде көсіліп ұйықтау бар бітіретіні. Етті әдетте қанын сорғалатып шикі жейді, кейде отқа да ұстаған болады, ал аңшылық сәтті аяқталса, қызылға шеңбірік атқанша тояды. Тақа ет табылмаса, күнұзақ аш жүреді немесе тамыр қазып, қарасүйір жинап, ірі құрт, болмаса бақа ұстап қорек етеді. Оттың айналасында қатар тізіліп, аяғын отқа беріп тақыр жерде не тері үстінде ұйықтайды. Олжалы аңшылықтан, тоя ішкен тамақтан кейін сілесі қатқанша от айнала билеп, кейде болмашы бірдеңе үшін төбелесіп тарасады. Тастың, ағаштың, судың рухы деген бірдеңелерден зәресі қалмай қорқады да, түнде өлтірсе де жалғыз шықпайды. Аю мен басында бесінші аяғы бар алып бір хайуанға табынады. Тісі найзадай ол мақұлыққа әйелдер саңырауқұлақ теріп, тамыр қазып беріп жүреді.

	Кешкі астан кейін жауынгерлер ұйықтап, әйелдер әдет бойынша өлгендерді жоқтап жылауға кірісті. Өлгендерді қолына найзасы мен садағын ұстатып, тізесін қалқанымен жауып, оттың қасына қойған әйелдер бұрымын тарқатып, алқасы мен білезіктерін алып тастап, бетін қолымен басып, опат болған жауынгердің ерлігін мадақтап ұзақ сонар жоқтау айтты. Өлгендердің басында жоқтау жыр айтып отырып, олар алға да, артқа да теңселіп егіледі. Олардың жылауына салып Крот пен Белуха ұлып еді, есті мақұлықтар адамның қайғысына ортақтасып жатыр-ау деп ойлады онкилон әйелдер. Жиһангездер иттердің ұлуын қойғызып, мұңлы жыр әуенімен ұйқыға енді.

	Келесі күн әдеттегісінше қалың тұманмен құндақтала туып, от жарығы көмескі ғана жылтырады. Әйелдер таң атқанша жоқтау айтып, енді ас камдауға кірісті. Қыруар жауынгерді тамақтандыру үшін оншақты бұғы сойылыпты. Тұман айығып күн көтерілгенде шәкіртін ертіп бақсы да келді. Өлгендерді зембілге салып бүкіл жасақ үн-түнсіз орманды басып, батысқа қарай аяңдады, олардың айқаста опат болғандарды жерлеуге апара жатқанын бар мекенге хабарлап, ауық-ауық дүңгірлеген барабан үні шығарып салды. Қаралы шеруге әйелдер мен балалар ермей қалды.

	Тұрақтан он шақырым жүріп ойпаттың батыс жиегіндегі тас үйілген төбеде тұрған онкилондардың басты моласына жетті. Әр мола үстіне тас үйілген төмпешік сияқты, басына ұшын көкке қаратып найза шаншып қойған. Көне төмпелер басылып, шанышқан найзалары қисайып, кейбіреулері құлап та қалған. Ең ескілерінің басында еш белгі жоқ, тасын қына жауып қалған.

	Мәйітті жерге қоя тұрьп, жауынгерлер қабір қазуға кірісті. Уақ тастарды екі жағына лақтырып, тереңдігі метрге таяу ұзынша шұңқырлар әзір болған соң, өлгендерді аяғын түстікке қаратып бөлек-бөлек соған салды. Қолын жанына салып біріне садақ, екіншісіне жебе толы қорамсақ ұстатып, найзаны басына жастап болды да, жаңағы сыртқа шығарылған таспен бетін жасырып, топырақпен көміп тастады. Вампулардың үңгірінен жинап алынған балалардың басы мен сүйегін бір қабірге сап көмді, бірақ басына еш белгі қойған жоқ.

	Жерлеу кезінде бақсы моланың ортасындағы бір шоқыға шығып ап, даңғырасын қағып, даусын қаттырақ шығарып әлдене айтып тұрды. Шамасы, жас қабірді жын-шайтан иектемей, мәңгілік болғандардың мазасын алмай, аулақ жүрсін деп жалбарынса керек. Қабір қазыспаған жауынгерлер моланы айнала қоршап, найзаларына сүйеніп үнсіз тұрды. Қабірлер жабылып болған сон жауынгерлер бір кісідей қолын көкке көтеріп, бетін сипады да өксік бір зар шығарды; бес жүз көмейден шыққан осы үн жартасқа жаңғырығып, төңіректі тітіркентті. Осыны үш қайталады да, жасақ жиекке шегініп, тынығуға жайғасты.

	Жағдайды пайдаланып жиһангездер ойпаттың ернеуін жағалап көрді. Тұман айыққан, сәскелік күн шақырайып қара құздарға шағылып тұр. Текше-текше тастармен сатылап көкке бойлаған найза шыңдардан бас айналады, жақпар жарықтарынан қар ағарып, кей тұстан су атқылап тұр. Кейде сонау қиядан мұз құлап, құлама жармен сырғып келе жатып уатылады да, жерге былш ете қалады. Зеңгір аспанда іліп әкетер таутеке лағы мен бұғының баласын шолып, екі қыран қалықтап жүр. Ауа да тұп-тұнық, тып-тымық, осынау тау жыныстарының ортасындағы қызыл, жасыл, сары қына жамылған төмпелер ақ басты қап-қара заңғар құздар мен жасыл орман арасында бұлтсыз аспанның астында көңілді тіпті көтеріп те тастайтындай. Жанындай сүйіп, әр пұшпағы үшін жаумен жағаласып, аясында еркелеп еркін өскен осы бір жасыл алқап пен көк орманнан қап-қара құздың астына енді өлілер. Осы ойдың өзі-ақ көз алдыңа: «Мәңгілік тыныш дүние мұнда», – деген сөздерді отпен жағып, алаулатып тұрғандай.

	Жардың астыңғы жағынан молаға қарама-қарсы аузы дәу тастармен қоршалған үңгірді көрді жиһангездер. Бұрын бұл үңгірде вампулардың үлкен бір ордасы болғанын айтты Амнундак. Осы арада керемет айқас болып, көп онкилон қаза табады. Тағылар тобырын тірі пенде қалдырмай, түгел қырып, үңгірдің манындағы тастармен опат болған өз жауынгерлерінің басын бекітеді. Оларды мұнда жерлеген, тірі қалған онкилондар жаралыларын алып кетуге әрең жетеді. Содан бері вампулармен шайқаста мерт болғандар тек осында әкеліп жерленеді.

	–Көрдіндер ғой, ақ адамдар, – деп сөзін тамамдай тұрып Амнундак сансыз төмпелерді нұсқады: – Біздің тайпаның қанша ержүрек ерен жауынгерлері вампулардың қолынан ажал тапты. Біздің оларды не үшін осынша жек көретінімізді енді түсінерсіңдер. Олардың біреуі біздің жерде тірі тұрса, біз тыныш өмір сүре алмаймыз.

	Үңгірде адамның басы мен сүйектері бейберекет шашылып жатыр. Вампулардың өлігін үңгірге үйіп, жеңіске жеткен онкилондар жеріне кеткеннен кейін аюлар мен қасқырлар, қарақұстар кәреге батып қалғаны көрініп тұр. Сүйекке қарап, ол оқиғаға да бірнеше ғасыр өткенін аңғару қиын емес, себебі сүйек қозғап қалсаң, күл боп кетеді. Бірақ шашылып жатқан найза ұштары мен пышақтар, қырғыштар жақсы сақталған, жиһангездер алғашқы қауым адамдарының бұл бұйым-дарынан тұтас коллекция жинап алды. Сөйтіп, бұл үңгір екінші мола боп шықты. Қаралы қараңғы түтінмен ысталған іші сыз, сүңгілері салбырап, көңілді құлазытқан бір қапас.





Жиһангездер үңгірді қарай жүріп сонау алғашқы қауымның жартылай адам, жартылай жыртқыш пенделерінің тұрмысы қандай қаратүнек болған деп ойламай қалған жоқ. Жыртқыш аң сияқты бірде аш, бірде тоқ олар күнкөріс үшін мына қолапайсыз қарулармен күресіп, ашулы аю мен қатерлі қабыланнан тартып алған қараңғы үңгірлерде жан сақтап, ұзақ поляр түнінде ызғырық суықтан дірдектеп, қаудырлаған көп теріге оранып, өлмешінің күнін кешкен ғой. Бар уақытты ас жеп, қару етер шақпақ тас қайраумен алғаны және даусыз. Оларға қарағанда тас дәуірдің тағы да бір адамдары әлдеқайда жоғары, бақытты, көңілді өмір сүріп жатқаны бірден көзге ұрады, бұлардың киім-кешегі, ыдыс-аяғы, рулық дәстүрлері мен тойлары бар және жасыл алқап пен орман арасында жүреді; жарық, жылы үйлерде тұрады, ас-суын түрлендіріп, тері илеп, сүйекті ұқсата біледі, үй малы – табын-табын бұғы ұстайды. Онкилондар мен вампулардың түр-тұлғасын, әсіресе, бас сүйегін салыстыру адамзат өз дамуында палеолит дәуірінен неолит дәуірін бөліп тұрған ондаған мың жылдың ішінде қандай алыс кеткенін айқын көрсетеді.

	Осынау жырақтағы Санников жерінде, оны өзге дүниеден бөліп тастаған мұздардың арқасында әлдеқашан құрып, жойылып кеткен алғашқы қауым адамы хайуан құсап тірі қалған. Барлығы өзгеріп, барлығы жетілген жерден жырақ жатқандықтан, олар дамудың тым төмен сатысында қалған. Вампулардың тіршілік-тынысы бұл аралдар мұз қоршап құрлықтан бөлінген кездегі қалпында қалған, ауа райы да сол күйінде, азық жеткілікті, онкилондар келгенше тұрмыс тәсілдерін жетілдіруге түрткі болар тіпті себеп те табылмаған. Амнундактан жиһангездер вампулардың онкилондардан ол-пұл үйрене бастағанын да білді, бұрын олар оттың не екенін білмей, қысты ыстық қайнарлар төңірегінде тастан қалқа жасап өткізеді екен. От жағуды үйренген соң олар қысты қар мен ызғырық суықтан жақсы қорғайтын үңгірлерде өткізе бастаған. Әлі де шикі жегенімен, етті отқа аздап шыжғыратын болған, ағаштан жобалы ыдыс жасап, теріден көрпе, қысқа шекпен тігетін болған. Сүйектен найза сүңгісін жасай бастағанымен, әліде берігі берік шақпақ тасқа көбірек құлықты.

	«Вампулар қаруына шақпақ тасты қайдан алады?» деген Ординнің сауалына Амнундак жауап бере алмады: онкилондарға бұл жағы белгісіз еді, олар сүңгіге көбінесе сүйекті пайдаланып, кейде ойпаттың базальт ернеуінен, халцедон бездері мен ақ не қызыл ақықты қолданатын. Ақық тастардан сүңгі жасауға уақыт көп кетеді, сондықтан әдетте оны ұзақ поляр түндеріне сыбаға етеді. Базальтта шақпақ тас жоқ, демек, вампулардың иелігіндегі құз-жарларда әк пен бор сияқты құрамында шақпақ тас бар басқа да жыныстар болуы керек деген болжам ойға келеді. Бұл – вампулар жеріне дендей еніп, жаңа саяхат жасау керек деген сөз.

	Үңгірді қарап болып жиһангездер мен Амнундак жасаққа қайтып келді. Жауынгерлер үйді-үйіне таратылды да, бір бөлігі сүрлеу қуалап бытырай тартты, түстік жақта тұратындары Амнундакпен бірге аңғар жиегін жағалап жолмен жылжыды. Осы сәтті де орынды пайдаланып, жиһангездер жаңа орындармен танысты. Жалпы біркелкі болғанмен, жол-жөнекей әр жердің өзіндік ерекшеліктері де көзге түсті: бірде жар бас айналдырардай биіктен тік құлаған құз қабырға болып келеді де, етегінде көлкіп еріген қар жатады, ол ауық-ауық төбеден сырғыған көшкінмен жаңғырып тұрады; бірде жар биіктігі әр түрлі сандық тастардан сатылай биіктеп, текшелерінде көмескі жұлдыздай жалт етіп, жоқ болып таутекелер жүреді, бірде су мен жел мүжіп, адам мен айуан мүсіндес етіп тастаған жартастары түнере төніп түксиген құз қабырғаларының арасындағы құлазыған қуыстар етектен басталып, сонау көз жетпес биікке дейін бойлап кетеді. Бірақ бұл қуыстарға таутекелер болмаса, адам кіріп, жоғары өрмелеуі екіталай. Әр тұста бейнебір құбыжықтың тырсиған бүйіріндей алып тастар оғаш шығып, үстінен тамшылап су ағып тұр. Бір жерде жүз метрлік биіктегі, тік жардың бір жарықшағынан шың басында еріген қар суы атқылап, жан-жақтағы тау жыныстарына шашырап жатыр. Қайда көз салсаң да сол баяғы балқып қатқан бірде тығыз, бірде көпіршіген, бірде коқыс базальт, әредік түрлі-түсті тастардың соған жабысқан бездері жалтырайды. Қыз-келіншектердің әшекейі, қару-жарақтың тетігі ретінде онкилондардың аса бағалайтыны да осы без тастар.

	Бір жерге келгенде екі жүз метр биікте қаннен-қаперсіз жақпар тас жиегінде төмендегі екі аяқтылардан еш күдік алмай, емін-еркін жүрген таутекені Гороховтың көзі шалып қалды.

	–Жауынгерлеріңнің қайсысы анау таутекеге тигізе алады жебесін? – деп сұрады іле Горохов.

	–Жебеміз оған жетпейді! – деп басын шайқады Амнундак.

	–Ал біздің жай оғымыз жетеді, кешкі асқа сол таутекені атып түсірейін бе?

	Амнундак жақпар тас пен екі ортаны көзімен өлшеп көріп, тағы да басын шайқады.

	–Ал, Никита, мақтануын мақтандың, енді онкилондар алдында масқара болып, мазаққа қалып жүрме! – деді Горюнов оған ескертіп.

	Горохов мылтығын оқтап алып, тізерлеп отыра кетті де, қозғалмас үшін құлаған бұтаны таяныш етіп, нысанаға кішкентай қоңыр дақ болып түсіп тұрған таутекеге кезенді. Амнундак пен жауынгерлер атқышты алқалай қоршап алды. Якут ұзақ көздеп басып қалды, гүрс еткен үн жаңғырығып, төңіректі тітіркентті. Қоңыр дақ шайқала түсіп, ілгері ұмтылды да, төмен құлдырады. Оқшау шыққан тастарға мүйізімен соғылып, допша секіріп, бүгілген аяғы мен аппақ таңы әр жерден бір жарқ етіп, ақыры таутеке құз етегіне келіп гүрс етті. Онкилондар қиқулап олжаға қарай тұра-ақ ұшты.

	–Ақ адамдардың нажағайы қияндағыны қағып түсіреді, онан ешкім де құтыла алмайды, – деп мойындады Амнундак.

	–Онкилондарда осындай он нажағай болса, қыста күн көрінбей кеткенге дейін жер үстінде бірде-бір вампу қалмас еді.

	Жол-жөнекей жауынгерлер жасағы бірінен соң бірі бөлініп, ормандағы өз тұрақтарына бұрылды да, соңғыларымен қоштасып, таутекенің басын беру үшін бақсы лашығына соққан жиһангездер жатағы тұрған алаңқайға шықты. Күні бойы бірге жүрген Аннуир алаңқайға шыға-ақ тайпасының ғұрпы бойынша күйеуін өз үйінің табалдырығында басқа әйелдермен қатар тұрып қарсы алу үшін тұра жүгірді.





АҢДЫҒАН АЛМАЙ ҚОЙМАЙДЫ




	Жиһангездер бір аптадан артық өз жертөлесінде болды, вампуларға барып қайтқаннан кейін біраз тынығып, онкилондардың тілін үйренуді ойлады, онысы келіншектермен әзіл-қалжың айтысып отыратын оларға қиын да түскен жоқ. Алаулаған от басында аузына темекі салып не қолына бір шыны шай алып, ойнап-күліп отырып-ақ әйелдерге орысша үйретіп, аптаның аяғына қарай олар бірін-бірі тәп-тәуір түсінетін дәрежеге жетті. Көршіден шыққан күлкіге кейде Амнундак жетіп келеді, оны көргенде әйелдер әдеп сақтайды, ал жиһангездер де беделін түсірмеуге тырысады.

	Маусымның басы болып қалған, күн көкжиектен көп аумайды, бірақ түн ортасына қарай ойпаттың теріскей қиырына еңкейіп, екі сағаттай аппақ бұлт я буалдыр тұман пердесіне кіріп кетіп, ымырт үйіріледі. Әдетте жиһангездер бұл мезгілде ұйқы құшағында жататын, бірде жертөледен шыққан Горюнов осы құбылыстың үстінен түсіп, жолдастарын шақырды.

	Әйелдерден сұрап білсе, бұл ылғи осылай боп тұрады екен, сол төңіректен «сорпа пісіп жатқан ыдыстан немесе құманнан шығып жатқандай жерден бұрқылдап бір бу шығады» деді олар. Әрине, бұл жиһангездерді қатты қызықтырып, олар қайткенмен де вампулардың жеріне өтіп, мұның сырын анықтауға асықты.

	Бірақ алдымен базаға барып, Никифоровтың халін білу керек. Жертөледе қалған Аннуэннен басқасы бұл сапарға түгел қатысты. Жападан-жалғыз жатса да Никифоров зеріккен жоқ екен, иттерді ашықтырмай, күтумен қатар ол қысқа отын-су дайындап, ашық күндері ұзынша етіп осып, арқанға тізіп ет қақтаумен уақыт оздырған. Алайда ол еті түскірді күндіз бос қоя беретін иттерден ғана емес, жыртқыш құстардан да қорғауға тура келген. Ермек іздеген казак жаюлы етке тарпа бассалған тентек құстарды атып та түсіріп, итке азық болар деп арқанға іліп қойыпты. Күртік әжептәуір шөгіп, беті мұз болып қалыпты, сондықтан жоғары көтерілу үшін балтамен шауып, баспалдақ жасау керек екен. Казак оған да ерінбей, баспалдақ жасап ап ауық-ауық жотаға шығып, теңіздің жағдайын қарайтын көрінеді. Жиһангездер Санников жерінде өткізген бір айдың ішінде теңіз қатты өзгерген: ашық су айдыны көсіліп, бермен кеп қалыпты. Қазір ол тіпті жақсы көрінеді. Тек тұман жиі, кейбір желді ашық күндері ол айықса-ақ, көз ұшында көкжиектен Қазандық аралы көрінеді, бірақ онда әлі қар жатса керек, алашабыр тұсы әредік қана көзге түседі.

	Өздері өмір сүріп жатқан жерінің шалғай шетін көрмеген әйелдер жоғарыға шығып, қар мен мұз ғана жамылып көсіліп жатқан шалқар жазыққа көзі түсіп, шошып қалды. Шеті де, шегі де жоқ осынау қу медиен құла түзде жылдың басым бөлігін қар ортасында еткізетін ақ адамдарды аяп та кетті.

	–Е, сендер сондығынан да аппақ екенсіндер ғой, – олар.

	–Қалай, Аннуир, сіздің жерден кетерде менімен түсіп, бірге еріп барасың ба? – деп сұрады Ордин. Аннуир басын қайта-қайта шайқады.

	–Жоқ, о жақта тым суық, қар мен мұздан басқа түк жоқ. Қарашы, бізде жаз, жылы, анда – қыс.

	–Онда мен сенсіз кетемін де, жесір қаласың ғой.

	–Жоқ, сен де кетпейсің! Сендердің бәрің де бізбен қаласыңдар, Амнундактың айтуы осылай. Өздерің уәде де беріпсіңдер…

	Жоғарыда олар ұзақ болған жоқ: мұзды алқаптан соққан өткір жел жеңіл киінген келіншектерге сұп-суық болып көрінді. Сондықтан олар төмен түсіп, от басына жайғасқанда қуанып кетті. Сол оттың айналасында олар түнеп те шықты. Қырлы өңірге осы саяхаты үшін келіншектер сыйлыққа айна мен моншақ алды. Жиһангездер және оны базада қалған қазынасынан әрең іздеп тапты.

	Осы жолы олар Амнундактың тұрағына барғанда онкилондарға сыйға тарту үшін жоғарыдағыдай айна мен ине, жалтырақ түйме, жылтыр лента, жез сақина, жасанды тас қондырған сырға, көсемнің бәйбішесіне деп маржан моншақ сияқтылардың бәрін алды, олары, әрине, әйелдердің есін шығаруға тиіс. Ерлерді де риза етіп, Амнундакты вампулар жеріне тереңдеп сүңгіп саяхат жасауға сенімді жасақ қосып беруге желпінтсін деп бірнеше пышақ, балта, қол ара сияқты құрал-саймандарды қоса ала келді.

	Тұраққа келіп тағы да үш күн тұрған соң, ұзақ сөйлесіп Амнундакты ойпаттың терістік бөлігіне саяхат жасауға көндірді.

	–Сендердің жасындарың құсты да, аңды да, адамды да жайрата алғанымен, вампулар – асқан айлакер, – деп ескертті ол, – торуыл жасап та, тұман жамылып та тұтқиылдан тарпа бас салуы мүмкін. Сондықтан мен сендердің ұйқыңды да, мүлкіңді де күзететін, жолдың қауіпсіздігін барлайтын маңдайалды он екі жас жауынгер беремін.

	Ертеңіне жақсы жарақтанған он жеті адамнан тұратын жасақ жолға шықты. Аннуир Ординнен өзін ерте жүруді өтініп, онкилондардың мазағына, әйелдердің қорқытқанына қарамастан найза, садақпен қаруланып алды. Оның жаңа жерлер көргісі келді, ал Ордин өзін ынтыға сүйген, өзіне де өте ұнайтын әйелді түбінде құрлыққа бірге ала кету үшін осы бастан саяхатқа үйрете беруді ойлады.

	Алғашқы күні олар вампулар талқандап кеткен тұраққа жетіп тоқтады. Жертөле қалпына келіп, өмір өз арнасына түсіпті: әйелдер шаруамен күйбеңдеп, балалар асыр салып ойнап жүр, тек вампулар бірін қалдырмай жайратып кеткендіктен кемпір-шалдар көзге түспейді. Осында түнеп шығып, жиһангездер әрі терістікке қарай тартты. Көлді алқаптар ормандармен алмасып, барған сайын ағаш сиреп, жабайы жануарлар аз ұшырасуға айналды. Қоналқаға бір алаңқайдағы көл жағасына тоқтады. Көлдін ортасы әрбір он минут сайын көпірши көтеріліп, бұрқылдап басылып тұрды. Суының жылылығына қызығып кеткен жиһангездердің жақсылап бір шомылып алғысы келді. От тұтатып, кешкі асқа басқалар ет турағанша олар қосыннан сәл ұзап, шапшаң шешінді де суға қойып кетті. Су сылдырына жалт қараған жауынгерлер үрейлене атып тұрды. Ғұмыры жуынбайтын монғолдар сияқты судан жиіркенбегенімен, судың суықтығына орай оған көп жуымайтын Солтүстіктің басқа халықтарындай бұлар да көлге шомылудың не екенін білмейтін-ді. Сондықтан олар өзіне сеніп тапсырылған ақ сиқыршылар балыққа, болмаса итбалықка айналып, онкилондар жерінен кетіп қалғалы жүр деп ойлады.



	–Анну, анаған қара, сенің күйеуің мен басқа да сиқыршылар қазір ғайып болады – олар көлге кірді, – деп айғайлады біреу.

	Ас әзірлеп жатқан Аннуир атып тұрып, жағаға жүгірді, күллі онкилондар соның соңынан ерді. Жиһангездер тек бастары ғана қылтиып, суда жүзіп те жүргенді.

	–Міне, олар итбалыққа да айналып үлгерген. Қараңдаршы, әне, қараңдаршы! – деп айғайлады жағаға жиналғандар.

	Азын-аулақ бірдеңе біліп, ептеп мәдениеттене бастаған Аннуир алғаш үрейленіп қалғанымен, Ординнің жүзін танып көңілі тынып, онкилондарды енді келекелеуге кірісті. Кейін қыз жерлестерінің тағы да таңырқауына тура келді. Жиһангездер жағаға шыққан соң үсті-басына қардай аппақ бірдеңе жағып, денесін ысқылай бастағанда сабын туралы түсінігі жоқ онкилондар айран-асыр болды.

	–Мынаны қара, бұл сиқырлардың үстінде су қатып мұзға айналады екен! – деді олар бір-біріне.

	Сабын қолдануды біліп алған Аннуир оларға істің мән-жайын тағы да түсіндірді. Алайда олар ақ адамдар киініп от басына оралғанда ғана басылды, сонда да өзгеріс ештеңелері жоқ па екен деп ұрлана қарап қояды.

	Жұрт кешкі асқа отырғанда сабын алып шомылып келгелі Аннуир да қосыннан аулақ жүгіріп кетті. Малту білмегендіктен әріге бармай, көлдің шетіне таман жуынды. Келген соң жауынгерлер енді оны келеке ете бастады.

	–Күйеуіңдей ақ болам деп, қармен ысқыланып шықтың ба!? Апырай, суға қалайша қорықпай түстің ә, су перісі аяғыңнан тартып, тереңге батырып әкетеді деп те ойламағаның-ау! Бірақ қанша әлектенгеніңмен баяғы қап-қара қалпыңда қалыпсың ғой, – деп қалжыңдады тайпаластары.

	–Суға түскенде сондай қорықтым, қашан шыққанша бәзбіреу аяғымнан тартып, әне-міне ала жөнелетіндей көрінді де тұрды, – деп артынан Ординге Аннуирдің өзі де мойындады. Онкилондардың бәрі сияқты ол да суда, орманда, үңгірде жын-пері жүреді, жел мен тұманның да өз иесі бар дегенге сенетін. Тек тәуір дегеннің бәріне еліктеу сезімі ғана оны суға түсірген-ді.

	–Келесі жолы көлге сенімен бірге барамын. Сен алдымен суда итбалық сияқты қалай жүзуді үйретесің маған, – деді ол Ординге.

	Қоналқа кезінде шала мүжілген сүйек пен туралған ет тастайтын онкилондарға үйреніп алған Крот пен Белуханы жанына ап екі жауынгер күзетке тұрды. Жауынгерлер иттің абай үшін жақсы екенін бағалап, осылай қарай ауғанда бабаларының бұл мақұлықтардың бірнешеуін ерте келмегеніне өкініш те білдіре бастаған-ды.

	–Осылар қасқырды ұстап алып, қолға неге үйретпейді екен? – деп сұрады бірде Горохов.

	–Қасқыр ешқашан да қолға үйренбейді, – деді оған Горюнов. – Қаншық қасқырды ұстап алып итпен ұйықтыруға болар еді. Ал, өкінішке орай, біздің иттердің арасында бірде-бір қаншық жоқ екен ғой.

	Бұл ұсынысқа онкилондар күмәндана қарады, алайда қасқыр ұстау онша қиын емес дегенді айтты.

	Терістік бағыттағы жолға тағы бір күн кетті. Орман барған сайын сиреп, шөптің шүйгіндігі кеміп, өгіздер мен жылқылар оқта-текте ғана ұшырасып, көзге түскендері аса сақтық байқатып, маңына жолатпады, Шамасы, вампулар әбден зәрезап қып, адамға деген сенімнен айырса керек. Оның есесіне вампулардың найзасы мен шоқпарына былқ етпей, қайта үрейлерін ұшыратын мүйізтұмсықтар жиі кездесті.

	Екінді кезінде енді бір алаңқайға шыққалы тұрғанда иттермен алға кеткен барлаушылар вампулар жүр деп жасақты тоқтатты. Бауырдағы бұталарды тасалап, жасақ жан-жақты шолды.

	Алаңқайда жайылып бірнеше өгіз жатыр, біреуі күйіс қайырып оқшауырақ тұр. Тұп-тура соны бетке ап, арт жағынан бес-алты вампу еңбектеп келеді.



	Өгізге жиырма қадамдай еңбектеп жақын келген вампулардың алдыңғысы лып етіп көтеріліп, екі найзаны бірінен соң бірін лақтырып үлгірді, қалғандары найзаларын кезеп шанышқалы өгіздің екі бүйірінен кеп тиді. Найзаның бірі сауырына қадалып етінен өткен өгіз әрі шошып кетіп, әрі ауырсынып өкіріп жіберді де, дұшпандарын байқап қап, басын тұқыртып шаңырақ мүйізімен жайқай тұра ұмтылды, вампулар жалт беріп үлгерді де, жүгірген бетімен өте шыққан жануарға бүйірінен тағы да екі сүңгі қадады. Бірақ тас сүңгі қалың теріге терең бойлай қоймаса керек, табан аузында найза түсіп қалды. Құтырынып кеткен бұқа жалт бұрылды да, күтпеген жерден бір аңшыны мүйізімен іліп ап едәуір биікке атып жіберді, алайда басқа вампулар өгізге үсті-үстіне найза атып, жаралыдан назарын аудара берді.

	Шабуыл жан-жағынан болғанын байқаған жануар табындастары сияқты басқа төнген пәледен қашып құтылуды жөн тапты, білем, алаңқайды басып тұра-ақ тартты. Соңынан тұра қуған вампулар қанша желаяқ болғандарымен де ілесе алмай қалды. Лақтырған бірнеше найза бар пәрменімен өңкілдей шапқан өгізге тіпті әсер де еткен жок.

	–Олжаның сәті түспеді оларға! – деді Горюнов. – Енді олардың көз алдында өгізді атып түсірейік, әрине, өзіміз үшін.

	Өгіз бұлардан екі жүз қадамдай жерде шапқылап барады, артында отыз қадам шамасында төрт вампу келеді, бесіншісі құлаған жерінде жатыр. Кеудесін алға төсеп, дудар шашы желмен желпілдеп қарыштай жүгірген вампулардың қолында бір-бір найзадан ғана қалған.

	Олар өгіз қансырап, әлі құриды, сонда қуып жетеміз деп ойласа керек. Кенет шауып келе жатқан өгіз мұрттай ұшты. Қуудың қызығына түсіп байқамады ма, әлде мылтық үнін есітпеді ме, вампулар, әйтеуір, не болғанын түсінген жоқ. Қуаныштан қиқу салып, құлаған өгізді қоршап ап, кәдімгі жеңіс биіне кірісті өздерінің.



	–Зәресін алмай болмас бұлардың! – деді Ордин. – Әйтпесе еттен құрамай қабамыз.

	–Иә, жалпы теріскейге қарай жолымызды аршып алуымыз керек, зытсын бұлар өз үңгірлеріне.

	Горохов мылтығын көтеріп, гүрс еткізді. Вампулар әуелі орнында тас боп тұрып қалды да, ізінше зәресі ұшып зар илеп, кері тұра қашты, өгіз сүзген жаралысы да орнынан сүйретіле тұрып солардың соңынан ақсаңдап тартты. Алаңқайға ата шыққан онкилондар вампуларға мылтық даусымен үндесіп жетсін деп әскери ұранын шақыра ұмтылды.

	–Осы арада түнейміз! – деп шешті Горюнов. Ет бар, енді келуге вампулар батпайды.

	Онкилондар өгізді сойып, жіліктегенше жиһангездер алаңқайдың ортасынан көлшік, дәлірек айтқанда ешқайдан келіп құятын жалғасы жоқ тоған тауып алды, жаға жарының тіктігіне қарағанда өзі терең де тәрізді. Қоналқаға олар соның маңына орналасты, қарақұс пен қасқырға жем болсын деп қалған етті бой-бой етіп тіліп, далаға тастады. От алаулай жанып, бәрі де ас қамдаумен айналысып кетті. Ордин котелогін алып көлге барды, су тым төмен болғандықтан оны көсіп алу үшін жерге етпеттеп жатуға тура келді. Ол еңкейіп қолын соза беріп еді, су қарсы көтерілгендей болып, котелокті кейін асыра берді. Көтерген котелоктің магниті тартқандай су да жоғарылап келеді.

	Су көтеріле-көтеріле ақыры кемерге толып жағамен теңесті.

	–Көлдің суы көтеріліп кетті! – деп дауыстап жіберді атып тұрған Ордин.

	Бұл дауысқа жүгіріп жағаға келген жұрттың бәрі кемеріне толған көлге қайран қала қарады.

	–Заттарды буып-түйіп, бұл арадан аулақ кету керек, – деген ұсыныс айтты Костяков.

	Онкилондар өзара күбірлесіп, бәзбір құбыжықтың басы көлден қылт еткелі тұрғандай суға соқыр үреймен үрке қарады. Аннуирдің жүзіне үрей мен күлкі алма-кезек қонақтады, алғаш қорыққанмен Ординге қарап жымиып тұрғанын көріп ол да ыржиды. Оны ақ адамдар бәрін де біледі, қолынан келмейтіні жоқ және оның үстіне ештеңеден қорықпайды деген ой әбден баурап алған. Онкилондар қашуға бел байлағанша, көлдің суы бірте-бірте тартылып, алғашқы арнасына да түсті. Горохов та уһ деп бір кең тыныс алды.

	–Әйтеуір, төмен түсті ме, қорыққан болар, шамасы! – деп міңгірледі ол.

	Жер астында көзі бар көлдердің бұл және бірі екеніне көзі жеткен Ордин, Горюнов, Костяковтар күліп жіберді. Бұл көлдің астында су толы апан ауыз болуы керек, бу мен газ ауық-ауық қысқанда су сонымен жоғары көтеріледі де өзге көлдердегідей атқыламай, таудың бір тесігінен басқа жаққа ағып кететінге ұқсайды. Осы тұжырымның анық-қанығына жету үшін тағы да бақылау жасауға тура келді де, Ордин қалтасынан сағатын суырды.

	–Жануарлардың су ішкенде бұл көлді қалай пайдаланатынын енді білдім, – деді Горюнов. – Су ернеуіне толғанын тосады екен ғой олар.

	–Иә, құлама жар кемерді көріп, суға баратын таптаурын сүрлеуді таппай мен де таң қалдым, – деп қостады оның пікірін Ордин.

	–Ал кей жануар танауының астынан төмен түсіп кеткен суды іше де алмай қалатын шығар. Қашан қайта толады деп күтеді-ау, жазған!

	Күту, шынында да, көпке созылды: су қайта көтерілгенше бұлар етті пісіріп, жеп те болды, яғни табандатқан бір сағат өтті арада.

	Ойпаттың терістік бөлегіндегі бу мұнарына оранып күн жасырынғанда со жақтан қою тұман қаптап, бірден көз байланды. Түнге жетерлік отын бар еді, оттың басы жарық та жылы болды. Осынау таңғажайып жердегі көлдер, олардың мезгіл-мезгіл көпіршіп қоятыны хақында әңгіме сабақталды, оның сырын онкилондар су иесінің ойыны деп түсіндірді. Олар терістік жақта Мыңтүтін деген алқап бар, оның кез келген жерінен түтін шығып жатады, топырағының ыстықтығынан шәркелі аяқтың өзі күйе жаздайды дегенді айтты. Рас, онда бұлар өзі болмаған, бірақ бұл жайды Амнундактың атасы бастап вампуларға тиген үлкен айқасқа қатысқан қариялардың аузынан есіткен.

	Бұрын вампулар қысты сол алқапта өткізеді екен. Әңгімені орман жақтан қасқырдың ұлыған даусы үзіп кетті,

	оған шабалана үріп иттер жауап қатып жатыр.

	–Қасқырлар алыс емес – иісті сезуін көрмейсің бе, тас қапқырдың! – деді Горохов.

	–Бір не екі қаншық қасқырды қолға түсірудің сәті, міне, енді туды! – деді Горюнов.

	Бұл қиын емес деді онкилондар. Қыста олар бұғыға шапқан бөрілерді түнде отпен қамалап ұстайды екен. Қасқыр түсіретін таспадан тоқыған торы да бар, әдетте мұны түлеген кезінде қаздарға құрады екен. Олар енді қасқыр ұстауға сайлапты. Түнге деген отынның арасынан май қарағайын таңдап алып, жарты метрдей етіп жаңқалап найзаның басына бекітіп байлады да, бәріне жететін етіп отқа қойды. Бұл кезде қасқырлар өгіздің қалған етіне қарық болып, түн жамылып емін-еркін жайлап жатыр еді. Ол жақтан ырылдаған дыбыс, күтірлеп сынған сүйек шықыры келеді.

	Май қарағай жақсылап тұтанған соң онкилондар мен жиһангездер бір-бірден ұстап, бір қолына найза не мылтық алып, жыртқыштар қан базар жасап жатқан жерді қоршап алды. Алауын жерге тақай оңды-солды жарқылдатып, қасқырлар от құрсауда қалған жерді тұс-тұстан қусыра түсті. Ұзамай тұман арасынан құйрығын қысып, тісін сақылдатып, самсаған оттың арасынан сытылып кетер саңылау таба алмай дағдарған сұр жыртқыштардың өлексеге үймелеген үлкен ұясы көзге шалынды. Жанталасып, ұлып, біріне-бірі шауып апыр-топыр болған жыртқыштар бір кезде екеу-екеуден жан-жаққа атты.



	Алайда құтылғандары аз болды: онкилондар лыпып найза шаншып, алау таяқпен тұмсықтан соғып, кері ысырды. Бір жауынгер жарып өтпек болған қаншық қасқырға тор тастап та үлгерді. Қасқыр оған бірден оралып ұшып түсті. Тірі қалғандары өлексеге қайта оралып, біріне-бірі ұйлығып, қалшылдап, тісін сақылдатып, қашуға тіпті қарекет те жасай алмай тұрды да қалды, бірнеше оқ бәрінің де жайын тапты. Алауын көтеріп онкилондар енді әр жерде қалған жаралы қасқырларды жайратуға кірісті, олардың арасынан тағы бір қаншығын тауып, басын киімімен тұмшалап, төрт аяғын байлап, найзаға салбырата көтеріп алып жүрді.

	Ұрылған қасқыр он бір екен, бәрін де жинап от басына алып кеп терісін сыпыра бастады.

	Ұсталған әрбір қаншық қасқыр үшін үш қазық кағып, екеуіне таңылған алдыңғы, артқы аяқтарын байлап, үшішісіне қайысты тістеп қиып тастамас үшін қарғылап мойнынан байлап қойды. Осы бір өзіндік өрнегі бар аңшылықтан кейін от айнала жатып жұрт ұйқыға кірісті. Әдеттегідей қарауыл қойылып, олар қасқырларды күзетті, Крот пен Белухадан сақтады. Дәрменсіз дұшпанынан есе қайтарғысы келіп ызыққан екі ит ұзаққа дейін тыншыға алмады.





МЫҢТҮТІН АЛҚАБЫ




	Ертеңгі ас үстінде соқыр тұман арасында отырып олар қаншық қасқырларды қалай бірге ала жүру мәселесін талқылады. Біреу оларды кезектесіп көтеруді, біреу өгіз терісінен зембіл жасап соған сап сүйреуді ұсынды. Ең оңай әдісі – оларды өз аяғымен жүгіртіп отыру, ал ол үшін не шынжыр, не сым жоқ, қайыс бауды тісімен қырқып тастайды. Ақыры қайыстан қарғы жасап, тұмылдырық кигізу еске түсті. Қарғыға қайыс өткізіліп, ол Горохов мылтығының шомполының ұшына байланды. Сөйтіп, қасқырлар кісі қасында жарма киген өгіздей бүкеңдеді де отырды. Бір онкилон жетектеп, екіншісі артынан қуалап келеді. Әуелі азулы аң бұған бағынғысы келмей жатып та алды, содан оларға иттерді қосып еді, бөкседен бір тістеуі мұң екен, құйрығын қысып алып меңтеңдей жөнелді.

	Тұман сирей олар терістікке тартты. Өсімдік барған сайын аласарып, қурап қалған көлемі едәуір кәрі тоғай кездесті, алаңқайда селдір шөптің өзі жоғалып кетіп, күнге өңген базальт қана көзге ұрады. Бірнеше шақырымнан кейін жұқа түтін шалқып жатқан жердің жарығына тап болды.

	Ордин еңкейіп, қолын жарыққа тығып жіберіп еді, тереңнен шығып жатқан тым ыстық лепке шыдамай іле тартып ала қойды. Әрі жүрген сайын әлгіндей жарықшақтар жиілеп, ауа ыси бастады, жиһангездер жақсы жағылған моншаға кіргендей болды, ал бу дегенің төңіректі түгел тұман торғынымен орап тастағандай. Онкилондар күртесін іле-ақ шешіп, бағанадан бері белуарынан жоғары жалаңаш келеді, жиһангездер де шыдай алмай солардың істегенін істеді. Ең соңында Аннуир де кеудеше-шалбарын шешіп, белдемшемен қалды, онысына едәуір ыңғайсызданып, отты көп жаққан үйдей ыстық болып кетті деп ақталып та жатыр.

	Тұманы қалыңырақ тұс айрықша назар аудартты: оның ортасында бір емес бірнеше жарықтан бу атқылап, дем ысқыра шығып жатыр.

	–Міне, бұл нағыз фумарол! – деді дауыстап Ордин. Әрірек барған сайын қара лаваның жалаңаш жотасында шұрқ-шұрқ тесік көбейіп кетті. Бүкіл жер тұтасымен бықсып, түтіндеп жатқан сияқты, топырақ қызуы аяқкиім табанынан-ақ сезіле бастады.

	Бірер шақырым жер жүріп, дем алу және әр жақ, бер жақты шолу үшін тоқтағанда көз алдарынан көрініс берген бір суретке таңданып, таңырқасып қалды. Төрт құбыладан түгел бу шапшып аспанға тік атылып, самсаған сұр діңгекшелердің жеңіл сәулесіне кемпірқосақ ілініп, дірілдеді де тұрды. Бейнебір көзге көрінбейтін қаланың мың сан мұржасынан аязды аспан кеудесіне тік шаншылып түтін ұшып жатқандай. Осы боз бағандардың арасынан батыста да, терістікте де, шығыста да ойпат аңғарынынң жар-құзы қарауытады, қай жағына барсаң да бес-алты шақырымнан алыс емес. Анда да, мында да күнге шағылып қары жалт-жұлт еткен алашабыр шыңдар. Бір жағынан мынау ақ қар мен ақ баған, екінші жағынан анау қара құз бен қара топырақ ойламаған жерден қойындасып, қарама-қарсы екі түс ілуде бір кездесетін тұтастық түзіп тұр.

	Жер жарығының бірінен естілген гуіл мен қатты ысқырық ұйып тұрған тыныштық қаймағын әлсін-әлсін бұзады.

	–Түтіндеген қап-қара шөл! – деп Горюновтың даусы шығып кетті.

	–Міне, Мыңтүтін алқабы деген осы! – деді Ордин. Жын-шайтанның мекенжайы! – деді онкилондардың егделеуі.

	–Түтіндеп жатқан – жер астындағы солардың оты.

	Жасақ адамдары осынау сирек суретке әртүрлі сезіммен қарады, ақтары ынтыға үңілсе, қараторылары соқыр сеніммен секем алып, теріс айналуға бейіл. Алдағы аумақтырақ бу бағаны бұларды тағы да баурады. Бу диаметрі небары алты метрдей ғана көлшіктен шығып жатыр, оның суы дәл бір қазандағыдай бұрқ-сарқ қайнайды.

	Горюнов қоржынынан бір кесек шикі ет алды да, қайысқа байлап оны суға сала қойды. Шапшып қайнаған су оны батырып жіберіп, әрлі-берлі домалатып, бетіне теуіп әп-сәттің арасында пісіріп шығарды.

	–Қоналқаға таптырмайтын жер екен! – деді Ордин. – Отын жоқ, бірақ ас пісіретін әзір қазан бар, шайға да қайнаған суың дайын.

	Жол-жөнекей терістікке қарап олар осындай көлдердің ұлылы-кішілі тағы бірнешеуін кездестірді: ең кішісінің диаметрі бір-екі метр ғана, олар беті көпіршіп баяу қайнайды да, ал үлкендері бұрқ-сарқ етіп, шашырай шапшып, беті әлем-тапырық болып жатады. Көлдердің құлама кемері аппақ, қар сияқты бірдеңе жабысып қатқан да қалған. Бірақ қайнап жатқан судың ернеуінде қар қайдан болсын, тырнап алып, ауызға салып көріп еді – тұз, бірақ тым ащы, дәмі де нашар екен оның.

	–Тұз бөліп жатса, суы ащы болғаны ғой, яғни шайға жарамайды, – деді Горюнов.

	Суын татып көріп еді – аздап көрмек дәмі бар екен, бірақ ішуге әбден жарап жатыр.

	Қайнаған көлдер мен түтіндеген тесіктердің арасынан өтіп, ойпат аңғарына таянғанда олар жайпақ үлкен шұңқырға тап болды, диаметрі шамамен екі жүз қадамдай да, тереңдігі он бес-жиырма метрдей бар.

	Түбі дөңгелене шұқырайып, алып бір тостағанды көзге елестетеді, бірақ суы жоқ. Буалдыр түтін арасынан үңіліп, шұңқыр жарықшақтарынан ана жерде бір, мына жерде бір көгілдір от жарқылдап шығып жатқанын байқады. Ордин оны жақын барып көрмек оймен төмен түсіп кетіп еді, ізінше аузы-мұрнын басып қайтып келді. Күкірт пен хлордың ауаны пеш жаққандай ысытып жіберген буынан тұншығып қала жаздадым деді ол.

	Дүрбімен қарап шұңқырдың қап-қара түбінде күкірт пен мұсатырдың қалың қатпарлары жолақтанып, ақ, сары боп әр тұста жалтырап жатқанын байқауға болатын еді.

	–Ал Павел Николаевич, – деді жоғары шығып кең тыныс алған Ордин Костяковқа. – Санников жерінің әлі толық сөніп болмаған жойқын жанартаудың кратері екенін енді сіз де жоққа шығара қоймассыз.

	–Әлбетте ғой. Жан-жақтағы анау базальт құз-жарлар, түстіктегі, гейзерлер мен көпіршіген көлдер, терістіктегі, қайнаған көлшіктер мен фумаролдар, мынау улы шұңқыр құйттай да күмән қалдырған жоқ, – деді оның сөзін растап Горюнов.

	–Бірақ онкилондар бұл арада төрт жүз жыл, ал анау жабайы адамдар мен жануарлар одан да көп өмір сүріп жатыр. Мұның түстік жартысында өсімдік тіптен көп, демек, жанартау баяғыда сөнген емес пе! – деп Костяков пікір таластырды.

	–Онда күмән жоқ, алайда жанартау оз әрекетін түстіктен терістікке қарай аударып, бірте-бірте доғарғаны да айқын болса керек, оның белгілері бұл жақта әлі көп. Бәлкім, вампулар түстік жақта тұрғанда мұнда лава атқылап жатқан шығар.

	–Онкилондар оны көре алмай қалған, – деп Ордин бұл пікірді нақтылай түсті. – Сондықтан олар қайдағы жоқ

	«жерасты рухының» түтінін ғана біледі.

	–Ал осы жанартауың күндердің күнінде ұзақ ұйқысынан оянып, апат әкеп жүрмей ме? – деп сұрады Горюнов.

	–Ол әбден мүмкін. Шын мәнінде сөнген жанартау деп тұтас бір геологиялық дәуір бойы қозғалмай, бірте-бірте қирай бастағанын айтады. Ал қалғандары жөнінде кепілдік беруге болмайды, ең дұрысы, оларды ұйықтап жатқан деу орынды, ұйқыдағының оянып кетуі ықтимал ғой. Біз сөнді деп жүрген жанартаулардың кенеттен атқылап қоя берген мысалдарын білеміз. Кратерінде қалың орман өсіп, кезінде оған бас көтерген құлдардын көсемі Спартак бой тасалаған Везувийді еске түсіріңдерші. Ол тауды жаңартау деп ешкім санамаған, о жөнінде аңыз-ертегі, де жоқ. Кенет біздің дәуірдің жетпіс тоғызыншы жылы ол оянып кетіп, Геркуланум мен Помпеяны жермен-жексен етіп жіберген жоқ па және содан бері ол бір тыншыған емес.

	–Ал Мартиникадағы Қасқатау ше! – деп Горюнов және бір оқиғаны есіне түсірді. – Он сегізінші ғасырдың ортасына дейін ол ұйықтап жатқан, оның бұрынғы қылығы жайында жергілікті түз тұрғындары түк те білмеген. Содан ол бірте-бірте қимылдай бастаған, ал оянуының өзі бір жарым ғасырға созылған, ақыры жиырмасыншы ғасырдың басында ғана дүр сілкініп, тұтас бір қала Сен-Пьер мен отыз мың адамның өмірін бірнеше минуттың ішінде-ақ жалмап жіберген.



	–Мұндай мысалдарды екі Америкадан да, Зонд аралдарынан да, Камчаткадан да көптеп келтіруге болады, –деп тағы сөз қосты Ордин.

	–Мына жанартаудың оянуы онкилондарға апат болады ғой, – деді Костяков.

	–Ол жанартаудың қай тұстан қайта атқылауына байланысты ғой. Егер ол қазірдің өзінде қу тақыр әрі елсіз ойпаттың терістік бөлегімен ғана шектеліп, дүмпуі аз болса, онкилондар жанартаудың жанында тыныш өмір сүре береді. Ал дүмпу түстік жақтан басталса, әрине, оңдырмайды.

	–Маған мынау фумаролдардың, қайнаған көлдердің, гейзерлердің көптігі жанартау дүмпуі осы ойпатта бүгін-ертең емес, кез келген сәтте басталып кететіндей көрінеді де тұрады,

	–деді Ордин. – Онкилондардың осындай жағдай ойпатта жүздеген жыл созылып келеді дегені жай сөз. Олар бұл маңға айында бір, жылында бір келе ме, жоқ па – ендеше, айтқандарыңа да сенуге болмайды. Бұл арада дұрыс барлау, бақылау қажет.

	–Жарайды, біз тұрғанда Санников жерінде түк те болмайды, тас боп қатқан тіршілік иелерімен ол жүздеген жыл жасай берсін деп тілейік те, – деп көңіл аулаған болды Горюнов.

	Тымырсық шұңқырды айналып өтіп, баяғы бір базальттан тіп-тік не текше-текше болып көтерілген құз қабырғалы ойпаттың терістік аңғарына да келді, сырт көзге мұның биіктігі мың метрден аласа сияқты емес. Өсімдік атаулының ең ақыры қынаның да жоқтығынан жап-жалаңаш құз қабырғалары көңілді құлазытып жіберді. Айналаға қарап тұрып барлаушылар тағы бір таңғажайып суретке тап болды: қара құздың етегінен онша қашық емес бу бағандары тұтасып, Мыңтүтін алқабының аппақ қабырғасы созылып жатыр, бұл міз бақпас бірдеңе емес, ұдайы толқып, теңселіп, жалында аласа күннің алау нұрын ойнатып, бір орыннан екіншіге ауысып шұғыла шашып тұр.



	Бір жерде қара құздың етегіндегі аппақ жолақ жолаушылардың көзіне түсті.

	–Қызық, мынау жоғарыдан құлаған қар болды ма екен?

	–деп таңырқады Горюнов.

	–Жоқ, бұл қар емес, жер бетіне шығып қалған ақ тау жынысы болуға тиіс, – деді Ордин дүрбімен қарап. – Және өзі біреу шұқып жегендей түгел шұрқ-шұрқ тесік, вампуларыңыз шақпақ тасты осы арадан алып жүрмесін?

	Бәрі сол араға ұмтылды. Бақса, базальт мұнда ойпаттың түбінен үш-төрт метр жер үстіне шығып, екі жүз – үш жүз метрдей созылып жатқан жұмсақ мәрмәрдің үстінде жатады екен. Мәрмәрда кейде бөлек, кейде ұясымен, кейде қабатымен орналасқан шақпақ тастар бар екен, соны аламыз деп вампулар найзаның сүңгісімен, қырғышпен мәрмәр бетінің дал-дұлын шығарыпты.

	–Міне, керек болса жаңалық! Жанартаудың пайда болуын анықтауымызға керегінің өзі осы ғой, – деп қуанып кетті ақ қабырғаны тексеріп шыққан Ордин. – Мен жаман-жәутік болса да мынаның жоғарғы бор қабаты екенін дәлелдейтін тасқа айналған жәндіктер тәрізді бірдеңелер таптым. Оларға қарағанда бұл жанартау Солтүстік Сібірдің әр тұсында мына базальттар балқыған жер дамуының үшінші дәуірінен бұрын пайда болмаған сияқты. Мұнан да тәуір деректер табылып қалар – іздеу керек.

	Осыны айтып Ордин құздың бір тереңірек қуысына кіріп, балғамен жұмыс істей бастады, қалғандары етектегі, ақ құмның арасын қазуға кірісті, тасқа айналған ұлу сауытын тауып алып көрсеткенде және не екенін түсіндіргенде оны іздеуге тіпті онкилондар да атсалысты. Міне, балғасының тоқылдауы басылып, қуыстан Ордин сөйлей шықты.

	–Тереңде жойқын жұмыс жүріп жатыр, Сәл тыныштық сақтап, жарға құлақ төсеп, тыңдаңыздаршы. Әсіре мен шыққан қуыстан бәрінен де жақсы естіліп тұр.



	Горюнов пен Костяков қуысқа кіріп, қабырғаға құлақ төсеп еді, түу тереңнен кейде келте қайырылған, кейде ұзаққа созылған дүмпуді есітті, бейнебір алыста жер астында алып бір ұста жұмыс істеп, ауыр балғамен жұмсақ бірдеңеге солқ-солқ ұрып жатқандай. Тау жынысы сәл дірілдеп, ақ қабырғадан мәрмәр түзейтін әк шпатының кристалдары ауық-ауық сырғып түсіп жатты.

	–Сонау тереңде тәуір-ақ жұмыс жасалып жатыр! – деді қуыстан шыға берген Горюнов.

	–Есен-сауымызда осы арадан тайып тұрсақ қайтеді? – деп сұрады үрей аралас үнмен Костяков.

	–Сіз мұны жанартаудың жақында атқылауының белгісі деп ойлайсыз ба? – деп күлді Ордин. – Егер біз бұл арада бұрын да болып мына үнді есітпесек, шынында да мұны жерасты дүмпуінің белгісі деп ойлауға болар еді. Тіпті сондай белгі болғанның өзінде үрей шақырар түк те жоқ – жанартаудың оянуы аптаға, айға, жылға да созылуы мүмкін.

	–Тіптен Қасқатаудағы сияқты жүздеген жылға созылуы да ықтимал, – деп қостап қойды Горюнов.

	Жателдіктердің не жайында айтып тұрғанын білген соң онкилондар қуысқа кезек-кезек кіріп, қосүрей боп шығып жатты. Бүгін олар жер астында жын-шайтан бар дегенге қай күндегісінен де қатты иланды. Мына дүмпулер, қабырғаның шайқалуы, шұңқырдағы жылтыраған от, мыңтүтін, қайнаған көлдер, өсімдік дегеннің атымен жоқтығы – бәрі-бәрі жиналып келіп, зәре-құтын қашырып, олар осынау қатерлі жерден шапшаң кетейікші деп сұрап тұрып алды.

	Күн кеш еді. Терістіктің биік құздарының тасасына күн жасырынысымен ойпаттың бұл бөлегін ымырт басты. Оның үстіне батыстан қара бұлт шығып, тұманның қалың болатынынан хабар бергендей. Тұман мен қараңғыда жолдан оп-оңай адасып, шұңқырға не қайнаған көлдердің біріне қойып кету де кәдік.



	Шынында да, жардан бір шақырым шығып үлгертпей, аспанды бұлт торлап, сіркіреп жаңбыр жауды, жауынмен суыған қалың бу тұманға айналып, төңіректі түгел құндақтап алды, көзге түртсе көргісіз қараңғылық лажсыздан бағанағы қарғыс атқан шұңқырдың басына қонуға мәжбүр етті, бір жақсысы, ет пісіріп, шай ішуге отын іздетпейтін қайнап жатқан суы бар. Жателдіктердің саспас сабырлылығы онкилондарға да әсер етіп, олар да көл жағасына жата қап найзаның ұшына шаншып не қайысқа байлап, қайнап жатқан суға ет пісірді, бірақ әлденеден үрейленіп, өзара сыбырласып сөйлесті. Горохов тіпті сорпа пісіріп те ішті, етке тұз салып, суға сәл ұн сеуіп, котелогін суға ортан белінен салып қойып еді, адам айтар емес ас боп шықты. Бәрінен бұрын көлге жеке салғанға қарағанда котелоктегі ет тұзы татып, тым-ақ дәмді болды, шай да мейір қанып ішерлік дәрежеге жетті.

	Кешкі астан кейін қарауыл қойып онкилондар жаңбырдан қорғанып, үстіне қалқандарын ұстап бір жерге ұйлығып жатып ұйықтады. Жатар алдында олар жерге найза қадап, үстіне өгіз терісін жауып жат елдіктерге күрке жасап берді. Алайда жиһангездердің түнде күндізгі көгілдір отты көргісі келді де, ешкімді оятпай ақырын басып шұңқырға қарай тартты. Тереңнен сыздықтап шығып жатқан жылудың арқасында ойпаңды тұман басқан жоқ еді, сондықтан ол түбінде айқыш-ұйқыш өрілген көгілдір оттары бар дәу қара шұңқыр болып көрінді. Оттар да біресе сөніп, біресе лапылдап, бір орыннан ілезде екінші жерге көшіп керемет қызық суреттерді көз алдыңа келтіреді.

	Оны жақсырақ көру үшін төртеуі де шұңқырдың ернеуіне жата қалып еді – кенет астынан бірдеңе дүмпігендей болды –жер шайқалып кетті.

	–Жер сілкінді! – деп дауыстап Костяков атып тұрды. Алайда оның қайта жатуына тура келді, өйткені жер теңселіп, тік тұруға мүмкіндік бқлмады. Құлақка қатты гуіл келді, ойпаңдағы оттар дірілдеп, жалп етіп сөніп, жалт етіп қайта лапылдап тұрды. Ойпат аңғары жағынан гүрс еткен үн естілді, әр тұстан алып тастар сынып, құлап жатыр. Қараңғы ымырт, қалың тұмандағы осынау үндер үлкен үрей туғызды.

	Жүз қадамдай ғана жерде тұрған қосын жақтан дүбірлеген аяқ дүбірі, үрейленген айғай-шу шықты, ояна келіп қасында Ордин мен өзге ақ адамдардың жоқ екенін көрген Аннуир зарлап қоя берді. Онкилондар бұларды қасақана қауіп-қатерге тастап, ақ сиқыршылар тайып отырған екен деп ойлады. Кісілердің ыза-шуына үн қосып иттер мен қасқырлар қосыла ұлыды. Соқыр сенімдегі сорлылар әбден абыржып, не істеп, не қоярын білмей, дал болды.

	Жердің сілкінісі сәл саябырлап, аяқпен тұрып-жүруге жарағанда жиһангездер жеті қараңғыда дабыра шуымен-ақ оңай табылатын қосынға қарай тұра жүгірді. Ақ адамдардың келуі бәрін бірден тыныштандырды да, Горюнов қайда барып келгенін айтқанда онкилондар сәл ұялып қалды. Аннуир жалма-жан Ординнің мойнына асылып, жасты жүзін оның кеудесіне басты. Осы оқиға барлығының ұйқысын шайдай ашты. Сол сәтті пайдаланып Горюнов онкилондардан бұрын бұндай жер сілкіну болып па еді деп сұрады. Бақса, бұл құбылыс оларға бұрыннан таныс көрінеді, кейде әсіресе, қыс күндері жер сәл дірілдеп, жертөле бөренелері сықырлап, төбеден топырақ түседі екен.

	–Міне, қазір де дәл солай болды, – деді Горюнов.

	–Жоқ, бұл тіпті бөлек! – деп қарсы дау айтты онкилондар.

	–Аяқ басып тұра алмайтын болып жердің бұлай шайқалуын бұрын көрген емеспіз. Сондықтан зәре-құтымыз қалмай, оның үстіне сендердің жоқ боп кеткендеріңді көріп, қатерлі жерге әдейі әкеп тастаған ғой, енді жерді шайқап тұрған жын-шайтан жарылған тұста шыға кеп бізді жер асты патшалығына ертіп әкетеді екен ғой деп қатты қорықтық – деді олар.

	Жердің сілкінуі қайтып қайталанған жоқ, жиһангездер өз күркесіне оралды. Бірақ оны да жөндеп алуға тура келді: алғашқы дүмпуде-ақ найзалар қисайып қалып, тері Аннуирдің үстіне жалп етіп, шошытып оятқан еді. Онкилондар енді жатып ұйықтауға батпады, оттың болмауы жоқка нанатын олардың үрейін алып, ол аз дегендей ойпаттың түстік бетінде күн күркіреп, тіпті берекесін кетірді. Жалпы, күн күркіреу деген Санников жерінде тым сирек құбылыс, ал бұл жолы бұлт бұрқ-сарқ етіп қана қоймай, нажағай әлсін-әлсін шатырлап, биік құздың басын жарқ-жұрқ еткізіп, жалтылдады да тұрды. Небір айқастан тайлықпаған өжет жауынгерлер біріне-бірі жабысып, қашан таң атып, жел қуып аспан тұманнан айыққанша ұйлығып тұрды да қойды. Сөйтіп олар таң атқанда барып бір-ақ ұйықтады.





ВАМПУЛАРДЫҢ ҚҰДАЙЛАРЫ




	Жаңбырдан соңғы сап-салқын, тұмансыз, желкем таң олардың қайтар жолға ертерек шығуына жағдай жасады. Оған, әсіресе, онкилондар қатты қуанды. Алайда жолға шығар алдында алыс сапарға ауқаттанып, ет пісіріп алу үшін қайнаған көлді тағы бір пайдалануға тура келді. Кетер алдында оған онкилондар бірнеше турам ет тастап, үш мәрте тағзым етті.

	–Жауынгер жерасты рухына түнде еш залал істемей, тек қорқытып қана қойғаны үшін алғыс айтып жатыр, – деп түсіндірді мұны Аннуир.

	Таныс көлдер мен жарықшақ жерлерге тоқтамай, жасақ түске тармаса Мыңтүтін алқабынан өтті. Алғашқы есімдіктерді көргенде онкилондардың жүзі әдеттегідей жайнап сала берді. Көсемнің әмірімен жатжерліктерді қатерлі алқапқа ертіп әкелгенде олар зор құрбандыққа рауа болып, бұдан да жаманын күткен сыңайы көрініп тұр. Бірақ олардың басқа құрбандық беруіне тура келді, орманды алқапқа табаны тиісімен жатжерліктер жағдайды және бір пайдаланып, «басында бесінші аяғы бар» жануарларын көру үшін вампулардың мекеніне соға кетпек болды. Сұрастыра келгенде ол алып жануарлар қатерлі жазыққа жақын жайылады екен.



	Жасақ амалсыз түстік-шығысқа бұрылды, алға итпен үш бақылаушы жіберді. Таныс суреттер алдан қайта самсады: көлді алқаптар ағашы қалыңдап биіктей түскен орман танабымен алмасты. Алты шақырымнан кейін «таяу алаңқайда «құдайлар» жайылып жүр» деген хабар беріп, жасақты барлаушылар тоқтатты. Орманның бауырымен сақ жүре отырып әлгі жануарларға жақын жерге жетті. Орманның шетінен жүз қадам жерде төрт ірі хайуан көрінді, олардың піл тұқымдас екенін айыру онша қиын емес. Түстен кейінгі қайтқан күннің шуағымен шөпке тойып жусап тұр бәрі. Тұмсығын салбыратып, қысқа құйрығымен, ұзын құлағымен шапақтап, тұрған жерінен міз бақпайды бірі де. Олардың үсті-басын ұзын, бірақ сирек қызыл-күрең қылшық басқан. Екеуі үлкен де, екеуі кішірек. Кішіректерінің әсіресе азуы өзгеше келте әрі тіп-тік, ал үлкендерінің азуы ұшына қарай қатты иіліп жоғары қарап тұр.

	–Мұның мамонт екенінде шүбә жоқ, – деді Горюнов.

	–Мына кереметтердің еркін жүргенде қалай жүгіретінін көру керек екен, – деді Костяков. – Біз ғой пілдерді тек зоологиялық бақшаның айналымға келмейтін қоршауында ғана көрдік.

	–Жүгірткен, әрине, қызық. Бірақ бұларды қалай көндіреміз?!

	–Меніңше, мылтық даусынан шошуға тиіс.

	–О жағы күмәнді, өйткені олар отты қарудан бейхабар. Оның үстіне біз осы маңда жақын тұратын күзетшілерінің көңілін аударып аламыз ғой.

	–Мылтық даусынан мамонтқа қарағанда сол вампуларың қаттырақ қорқатын шығар, себебі олар мұның құдіретін аздап көрді емес пе.

	–Тынышталайық, кімді айтсаң сол келеді, әне! – деді Горюнов қарсыдағы орман шетін қолымен нұсқап.

	Алаңқайға еңгезердей екі вампу мен иығында жүгі бар бала шықты. Мамонттарға таяп кеп жүгін жерге түсірді де, тізерлеп отыра қалып олар бірнеше мәрте тағзым етті. Олар жақындағанда ұйқыдан оянған мамонттар вампуларға тақап кеп, тұмсығын бұлғап-бұлғап жіберіп, қорсылдаған сияқты бір дыбыс шығарды. Табынып болып вампулар қабын ашып жүгін жайды: онысы іші толы түрлі тамыр-шөп екен. Алдына қойған тамырларды тұмсығымен іліп ап мамонт аузына сүңгіте бастады. Вампулардың бірі әйел екен, ол өзі әкелген тамыр-шөппен жас мамонттарды жемдеуге кірісті, ал бала мен еркектің үлесінде үлкендері. Жануарлар әкелгенді жеп бітіріп, қатты қорсылдап тағы да талап етіп, вампуларға тұмсығын созды, ол бейшаралар қайтадан тағзым етті де, қапшығын алып бар пәрменімен бауырға қарай тура жүгірді. Костяков көргісі келген қызық енді болды: мамонттар жер солқылдата желіп, тұмсығын созып жиырып, құлағы мен құйрықсымағын шаншып алып вампулардың соңынан салды. Тегі, бұл олардың сыйлығына алғысы болса керек, әйтпесе вампуларды әп-сәтте қуып жетіп, таптап-ақ тастар еді, ал бұлар бауырға дейін ғана желіп барып, терең көмейден бір зор үн шығарып жайбарақат кері қайтты.

	Мамонтқа табыну және азық беру көрінісіне бар жасақ ынтыға қарады. Вампулар көзден таса болғанда онкилондар мамонттардың бірін атып бер деп жиһангездерге жалына бастады. Себебі мамонттың терісі оларға қалқан боларлық зат ретінде жоғары бағаланып, ал азуы найза мен жебенің ұшына қадап, пышақ жасауға таптырмайды екен. Мамонтты олар ілуде бір болмаса аулай алмайды, өйткені вампулар өз құдайын қатты қорғайды да, соғыс кезі болмаса аулатпайды, аулауға арнайы шыққанның өзінде де ежелгі жануарлар найза мен жебеге міз бақпай, құтылып кетеді. Ал қазір жағдайды пайдаланып қалу керек – жателдіктердің қолында қырып-жоятын қаһарлы қару бар.

	Онкилондардың тілегін Ордин де қостады, өйткені оның бұл жануарды дәл қасынан көріп, өлшеп алғысы келді.



	Костяков бала күнінде бір жерден оқыған пілдің тұмсығы өте тәтті тамақ деген мағлұматты есіне түсіріп, олардың ұсынысын қоштады.

	–Вампулар құдайын өлтіргеніміз үшін кек қайтарады ғой, – деді Горюнов. – Қарауылдары бүкіл ордасын көтеріп, бізге бас салады.

	–Меніңше, олар мылтық даусын естіп әрмен қашуға тиіс. Алайда ғылым үшін, әрі сенімді серіктерімізді разы етіп неге болсын бас тіккен де дұрыс қой, – деп жауап берді Ордин.

	–Мынау алыпты жарқыншақ оқпен жайрата алмаймыз, ал жараланса-ақ ол құтырып кетеді, сосын арты қиынға соғады.

	–Мәселе онда емес – екі-үш оқты бір-ақ қадалтамыз. Осынау сирек әлі қолға үйреніп кеткен жануарды өлтіруге Горюнов көрінеу бейілсіз келісті, бірақ өзі атқан жоқ. Онкилондардың қуанышы қойнына сыймай, ақ адамдар нажағайының вампулар құдайына әсері қандай екенін ынтыға қадағалады. Қайта қалғымақ ниетпен бір бүйірлей жақынырақ тұрған қарт мамонтты Ордин мен Костяков бірдей атты. Жануар теңселіп кетіп, ілгері ұмтылды, жалт бұрылып, қатты бір өкірді де тізерлей құлады, содан соң бар денесімен бір бүйіріне сылқ ете қалды. Мылтық даусынан шошып кеткен қалған үш мамонт қалтарысқа қарай аз ғана жүгіріп барып тоқтады да, құлаған жолдасының орнынан тұрып, өздеріне қосылуын күтіп, артына бұрылды, жолдасын шақырып терең көмейден тартып ащы үндер шығарды.

	Аңшылар мен онкилондар әлі де болса жантәсілім аяғы мен тұмсығын сермеп жатқан жаралы мамонттың жанына келді, жануар кісілерді көргенде басын әлсіз ғана сәл көтеріп, іле әлі құрып, ауыр бір тыныс шығарып, жерге сылқ еткізді. Оның кішкентай қара көзінде құныкерлеріне деген кінә ұшқыны жалт етті. Ізінше осы жанары да сөніп, жануар тыныш тапты. Ордин рулеткасын алып мамонттың тұрқын



	өлшей бастады. Костяков көмектесіп, оның айтқанын жазып тұрды. Олардың бұл қарекетіне өлімтікті қоршап алған онкилондар таңырқай қарап, мұны ақ адамдардың өлген құдайдың рухына рақым ете гөр деген дұғасы деп ұқты. Иттер уақытын далаға жібермей, осы екі ортада үлкен жарадан шөпке ағып жатқан қанды жалауға кірісті.

	Тұрғысы келмей жатқан серігін қоршап алған бейтаныс екі аяқтыларға, аңырып, қырық қадамдай жақындап кеп тұрған үш мамонтты жұмыспен айналысқандары да, жай көрермендер де аңдамай қалыпты. Олардың жақындағанын әуелі иттер біліп абалап тұра ұмтылды. Адамдар жалт қарап, мамонттардың тарпа бас салғанын күтпей не бауырға қарай қашарын, не қарсы шабарын білмей аңтарылды да қалды. Иттер он қадам жақын барып, құйрығын екі бұтының арасына қысып, бата алмағанымен, жан даусы шыға шабаланып тұр. Мынау шәуілдеп ығыр еткен жер кенедей сотқарларға жануарлар жоғарыдан таңырқай қарайды. Ақыры иттің үргені мезі етсе керек, олар маң басып, алаңқайдың келесі шетіне барып, ағаш бұтағын сындырып алып жей бастады.

	Онкилондардың жүрегі орнына түсіп, Ордин өлшеп, сипаттамасын жазып бітірген соң мамонтты сойып, терісін түсіруге кірісті. Бұл кезде мылтық атылғаннан кейін іле вампулардың ізімен жіберілген барлаушылар оралып, келесі алаңқайдан тағылардың жаңада ғана тастап кеткен тұрағын тапқанын хабарлады. Горюновтың енді соны көргісі келіп, Горохов пен барлаушылардың біреуін ертіп алып, қалғандарына етті тапсырып жүріп кетті.

	Тағылар тұрағы шағын алаңқайда өскен мәуелі бәйтеректің түбінде екен. Ағаштың айналасындағы шөп тапталып қалған, жерде бірнеше аң терісі жатыр, олақ жонылған ағаш аяқтар мен екі ауыр шоқпар және бірнеше найза көрінеді. От еркін сөнбепті, үстінде жартылай күйген еті бар істіктер жатыр. Мылтық даусынан зәресі ұшып кешкі асын тауыспай да кетіпті әр жерде мүжілген сүйектер жатыр, бұтақта жылқының тұтас саны ілулі тұр. Жылқы саны екенін шөпке төселген терісінен-ақ аңғаруға болады.

	Тұрақты шолып шығып, вампулар жасаған бұйымдардың үлгісі ретінде бір аяқты алып Горюнов кетуге ыңғайланып еді, онкилон оған вампудың «ұясына» қара, бәлкім, құдайлардың күзетшісі отырған шығар деп ағаштың басын көрсетті. Алайда оның жорамалы негізсіз еді – онда болса вампулар қару-жарағы мен істіктегі етін қайдан тастасын. Айтқандай, олардың жоғарыдағы тұрағы иесіз боп шықты. Сондықтан оны Горюновтың көргісі келіп, үшеуі бірдей өрмелеп ағаштың басына шықты. Ұя ұшар баста жуан бұтақтардың жан-жаққа тарар тұсында екен. Бұтақтарға тұтастырып жіңішке бөренелер төсеген де, үстінен үстелге ұқсатып сырғауылдар жайған, онысын жауыннан қорғау үшін шырпы мен талдан тоқып қалқа жасаған. Вампулардың төсегі мен көрпесі болған терілер соның астында жатыр. Екі шоқпар, тері сақпан, лақтыратын бірнеше уақ тас – баспананың алғашқы қауым адамдары түнде жортар жыртқыштан қорғанар бар жарағы осылар. Жапырақ арасынан жан-жаққа жасалған саңылаулар төңіректі, оның ішінде мамонттар жайылатын алаңқайды қарап отыратын жер екен, Горюнов та солай қарай көз тастап, олжасының айналасында тұқжыңдасып жатқан онкилондарды көрді.

	Меймандар ұядан төңіректі шолып отырғанда орманнан бір вампу шығып, жан-жағына абайлап қарап алды да, жасырынып жатқан тайпаластарын қол бұлғап шақырды. Сол-ақ екен, бұта арасынан бір әйел мен екі бала шыға келіп, төртеуі ағаш түбіне беттеді. Оларды байқап қалған Горохов сәл үрейлене күбір етті.

	–Құдайлардың қарауылы қайтып келеді! Не істейміз?

	Атсақ па екен?

	Жалма-жан қорамсағынан оқ алып, садағының адырнасын тарта берген онкилонды қолын сілтеп қап Горюнов тоқтатты да:



	–Қозғалмай отырып вампулардың не істейтінін бақылай тұрайық! – деді Гороховқа.

	–Ал олар ағашқа өрмелеп жүрсе ше?

	–Күндіз мұнда оларға түк жоқ, тамағы және төменде жатыр.

	–Бұл арадан қалай кетеміз енді?

	–Мылтық атып шошытамыз!.. Қап, тәйірі алғыр, мылтығымның төменде қалғанын қарашы!

	–Мәссаған! Олар тауып алып бүлдіреді ғой оны.

	–Бүлдіруіне жібермеспіз, сіздің мылтық осында емес пе. Менің мылтығым ағаштың екінші жағында қалған – демек, таба алмауы да мүмкін.

	Ағаш басындағы әңгіме кезінде олар үстелдің саңылауынан теректің түбіндегі тұрақты бақылап жатты. Вампудың үй іші ағаштың түбіне кеп от айнала жүресінен отырды: әйелдің емшекте сәбиі бар екен, он екілердегі ер баланың мұрнына өткізілген таяқша іспетті әшекейі бар екен, алты жас шамасындағы қыз ондайдан әзір аман сияқты. Күйіп кеткен етті көріп еркегі бірнеше үзік-үзік үн шығарды, баласы онысын түсінді де бауырға жүгіріп кетіп, бір құшақ шырпы алып келді. Әйел қоламтаны көсеп, шоғын жылтыратты да үстіне тамыздық тастап отты үрлеп жақты. Кішкентай қыз істіктегі етті алып, сыртын сыпырып тастап, сау қалғанын жеуге кірісті. Еркек үйіліп жатқан сүйектің арасынан шақпақ тас алып оны пышақ етіп жылқы санынан кесек еттер кесіп ап әйелге лақтырды, кішірегін табан аузында өзі қылғытып жатты. Әйел етті істікке шаншып беріп тұрды да, бала апарып отқа тықты. Кенет жерде жатқан бала шарылдап қоя берді де, әйел оны көтеріп ап, екі аяғынын арасына отырғызып, аузына дертіп тұрған қап-қара емшегін салды.

	Ойламаған жерден еркек жұмысын доғарып, тың тыңдай қалды, сосын саусағымен мамонттар алаңын нұсқап, дүңк етіп бірдеңе айтты, әйел де елеңдеп басын көтеріп, балалар атып тұрды. Шамасы, вампулар алаңқай жақтан шығып жатқан онкилондардың айғай-шуын есітсе керек. Еркек шақпақ тасын тастай беріп, алаңқайда не болып жатқанын көру үшін жоғары шыққалы ағашты айналып кетті. Айнала беріп ол бұтақта ілулі тұрған Горюновтын мылтығын көрді де, үрейі ұшып айғайлап жіберді, әйелі мен балалары да жүгіріп келіп ағашқа ғайыптан ілініп қалған жалтырақ таяққа таңырқай қарасты. Таяқтың жылан емес екенін, үн шығарып, орнынан былқ етпейтінін көріп, еркек оған батылдана қол созды, әйел үрейленіп оны ұстай алды да, жанжал шықты: ақыры, вампу қатынын итеріп жіберіп, қолы қалш-қалш етіп, бұтақтағы мылтықты алды да, денесіне дарытпай ұстап от басына әкеп малдасын құрып отырып қарай бастады. Әйел мен балалар ғажайып заттың шағып алмайтынын, тізеде тыныш жатқанын көрген соң жақын келді. Вампу бірте-бірте батылданып, жалтырақ стволды сипап, дүмін байқап, аузына үңіліп, тіпті оны үрлеп көріп, шүріппесін козғап еді – кенет мылтық гүрс ете қалды.

	Әйел шыңғырып шалқасынан түсті, сәби домалап бір қолын отқа тығып ап шырылдап қоя берді, балалар жалт беріп, еркек мылтықты лақтырып жіберді. Енді бір сәтте балалар безе жөнеліп, нәрестесін көтеріп ап, тегі, миы айналып кетті ме, басын бір қолымен ұстап әйел де зарлап-қақсап солардың соңынан жүгірді. Вампу жүгіре түсіп барып тоқтай қалды.

	Бәрі тып-тыныш, от жайбарақат жанып тұр, өздерінің зәресін алған зат ағаштан бірнеше қадам жерде жатыр. Вампу бір аттап, екі аттап кері қайта бастады, қайтсін, кешкі асы бір емес, екі рет үзілді, оттағы ет және күйіп барады. Отқа төніп кеп іскектегі етке қолын соза беруі-ақ мұң екен, оның төбесінен тағы да жай түсіп, бірдеңе отты ұрып, шоғы жан-жаққа ұшты.

	Енді еркектің де зәре-құты қалмады, жан даусы шыға бақырып бауырға барып не істерін білмей тұрған әйелі мен балаларына қарай жүгірді. Еркектің қашып келе жатқанын көрісімен олар да бұта арасына сіңіп жоқ болды.



	–Бұлар енді көпке дейін келе қоймас, – деді отқа жарқыншақ оқтың бірін жіберген Горохов. – Бұдан былай бұл ағаш мәңгі сиқырланған боп қалады.

	Онкилон көзінен жас аққанша қарқылдады. Горюнов та күлді. Үшеуі де дереу ағаштан түсіп, мылтықты кеп алды, онкилон алдын ала ұяны өртеп, шоқпар мен найзаларды төмендегі отқа тастады, Горохов болса іскектегі етті ағаштың шоғырмағына қадап, жылқының санын теректің түбіне сүйреп әкелді де, сүйектердің арасынан адамның бас сүйегін тауып алып жіліктің басына кигізді, сосын көздің орнына бір-бір көмір қыстырып, төбесіне вампулардың пышақ орнына ұстап ет кесетін шақпақ тасын қойды.

	–Қайтып келердей болса, олар осының бәрі қайдағы бір сиқырдың күші деп ішегін ішіне тартары хақ, – деді ол. – Және мылтық үнінен бұрынғыдан да бетер қорқатын болады. Мамонттар алқабына қайтып оралған қылжақбастар жасақты өздеріне көмекке жиналып жатқан әбігердің үстінде көрді. Бірінші, екінші атылған мылтық даусын есіткен Ордин мен Костяков бұлар вампулардьң шабуылына ұшыраған екен деп, ет мүшелеп жатқан онкилондарды тік көтеріпті. Қандай гәп болғанын білгенде мылтық оқиғасына барлығы ду күлді. Алаңқайда от жағылып, Аннуир ас әзірлеп жүр: мамонттың тұмсығы тамаша тәтті тағам болды, ал қой етінен жасаған бифштекс отта аз жатқаннан ба, қатқыл пісті. Алайда кейін бұл тағамдарды қанша қайталасаң да ет жетерлік еді.

	Мамонттың терісі мен азуын, етін арқалаған аңшылар ертеңіне тура Амнундактың тұрағына тартып, оған кешкісін бір-ақ жетті.

	Онкилондардың көсемі жойылып кеткен жатжерліктерді іздеуге үлкен экспедиция сайлап қойған екен. Бұрын-соңды мұндай күшті болмаған жер сілкіну онкилондарды қатты қорқытыпты. Кейбір жөртөледе төбеге жайған сырғауыл ашаның басынан шығып кетіп, шым құлап ұйқыдағы бірнеше баланы басып қап, біраз адамды жаралапты. Үйінен атып шыққан үрейлі онкилондар ағаштардың теңселгенін көріп, жардан гүрс те гүрс құлаған тастардың дүңгірін естіп, жерге аяқ басып тұрайын десе тұра алмай, құлай береді. Содан соң бұл арада тіпті қариялар көріп білмеген құбылыс – нажағай шатырлап, шелектеп жауған жаңбыр жертөлеге оралуға батпаған адамдарды малмандай су етіп, есікті шайып кеткен, су төсек-орын мен киімдерді бүлдірген.

	Бұл апатты жақындағы вампулардың шабуылымен салыстыра келіп онкилондар ақ адамдардың келуіне байланысты бабалары болжап айтып кеткен бақытсыздық шынымен басталды деп ойлайды. Ал ол адамдардың қайда жүргені белгісіз, келер-келмесі екіталай, жер астынан шыққандай жалт етіп еді, солай жоқ болмасына кім кепіл. Барабан белгісімен шеткі тұрақтан шыққан жасақ Мыңтүтін алқабынан ешкімді және таппай келді, оған Амнундак қатты абыржып, із-түссіз кеткендерді енді вампулар иелігінен іздеу керек, бүкіл жауынгерлерді ол сол үшін жинап жатыр еді. Жоғалып кеткендердің қайтып оралуы бәрінің де көңілін орнына түсіріп, мамонттың терісі мен азуы, еті тұтас тайпаның қуанышын қойнына сыйғызбады.

	Жиһангездердің ойластырып салған жақсы жертөлесі жер сілкінуден тіпті бүлінбепті де, сондықтан онда өз үйін жөндеп біткенше көсем тұқымының тең жарымы екі күн қонып шықты.





ҚАСИЕТТІ КӨЛ




	Қиын-қыстау күндері онкилондарды тастап кетпеген жатжерліктердің аман-есен оралуы құрметіне қасиетті көлдің басында құдайы құрмалдық берілуі тиіс деді Амнундакқа бақсы. Жиһангездер бұл көлге ойпаттың бүкіл суы құятынын сұрап біліп, оның қайда кетіп жатқанына көз жеткізуге жағдай жасайтын мына оқиғаға қуанып қалды. Құрмалдық олар келген соң екі күннен кейін белгіленді.



	Басы Амнундак болып бар рудың жауынгерлері мен жиһангездер таң ала қарақтан түстік-батысқа тартты; жасақтың соңында құрбандық ақ бұғыны жетелеп, оның екі жағында бақсы мен шәкірті даңғыра қағып, жол бойы дұға оқып келді. Екі алаңқай мен аралық ормандардан өтіп, екі сағаттың шамасында ойпаттың ең шетіне орналасқан кішігірім көлге де жетті. Оның екі жақ жағасы қара базальт құздың үлкенді-кішілі қой тастары арасынан сылдырап келіп көлге су ағып жатыр, ал қалған екі жақта тура көлдің өзінен аңғардың биіктігі жүздеген метр базальт жары тік көтеріліп, соның шыңы мен аспанның бір пұшпағының суреті айдын айнасына түсіп тұр. Осынау терең шыңырауға жазда ғана сәске түсте күн терістік-шығыста тұрғанда бір-екі сағат түседі де, кейін көл ұдайы көлеңкеде тұрады. Биіктігіне бас айналар қап-қара құздар, жағаның қап-қара кемері, қап-қара су – бәрі-бәрі қосылып көңілді құлазытып жіберді, онкилондардың көлді қасиетті деп жүргені де осынысынан болса керек.

	Судың шетінде басқа жартастардан биігірек тұрған біртегіс тақта тас құрмалдық шалатын жер екен, бақсы шәкіртін алып соған шықты. Амнундак, жиһангездер мен жауынгерлер сол тақта тасты жарты шеңбер жасап айнала тұрды. Даңғырасын алып бақсы оны баяу қаға бастады, төніп тұрған құздардың жаңғыртуымен көлдің екінші бетін күмбірлеген кеп үн кеулеп кетті. Жаңғырықтың не екенін білмейтін онкилондар оны үн қатып жатқан рухтар деп түсінді. Тәуеп етіп болып бақсы халцедоннан жасаған мұқият қайралған қысқа өткір пышағын суырды. Сабы сүйек, бұрандамен безендірілген бұл пышақ сыртқы түріне қарағанда қанжар тәрізді және ылғи осындай қанды құрбандыққа ғана ұсталады. Шәкірт бұғыны мүйізінен ұстап басып, басын жерге тұқыртты да, бақсы желкеден қатты соғып, сылқ еткізді. Өлген бұғының үстінде тағы да даңғыра қағылып, дүңгірлей жөнелді, сөйткенше болған жоқ, екі онкилон төрт қу бөренеден құрған жеңіл сал алып кеп тақта тастың шетінен суға түсірді. Оған онкилондардың көмегімен шәкірт бұғыны салып, жағадан итеріп жіберді. Бақсы даңғырасын қағып, ерні жыбырлап, күбірлеп, сыбырлап дұға оқумен болды, бірақ бір дыбыс сыртқа шыққан жоқ, себебі қасистті көлдің жағасында қатты сөйлеу күпірлік көрінеді.

	Білінбейтін бір ағынмен сал баяу ғана көл ортасына сырғып барады. Ақыры ол жардың етегіне де қалқып барып, бір орнында шыр көбелек айнала бастады.

	Көсем мен жауынгерлер үн-түнсіз салға телмірген де қалған. Кенет қап-қара толқыннан қатты шу шығып, көл шайқалғандай болды да, салдың маңынан бейнебір алып бірдеңе тереңнен суды жұтып жатқандай ойыс шұңқыр шыға келді. Шұңқыр бірте-бірте тереңдеп, шуыл күшейіп, пысылдап, иірімде шыр айналған сал тереңге тартқан сумен толқынға көміліп жоқ болды, бөренелердің басы, бұғының мүйізі бір жалт етіп, шұңқыр жабылды да қалды. Бірер минут сол жерде иірім дөңгеленіп тұрып ғайып болды да, айдын айнасы қайта қалпына келіп, көл түк көрмегендей көрермендер алдында бәз қалпынша тұнжырады да жатты.

	Сал қара суға шым батып кеткенде ғана даңғыра қағуын тоқтатқан бақсы үні жарықшақтанып сыбырлай сөйледі.

	–Қасиетті су құрмалдығымызды қабыл алды!

	Көлге қайта тағзым етіп ол тақта тастан түсті де, жасақ келген жолымен кері тартты. Жиһангездер де енді пікір алмасуға мүмкіндік алды. Ойпаттың суы қайда кетіп жатқанын көл көз алдына жайып салды. Бар су бірте-бірте осы араға жиналып, бірден теңізге барып құятын жер асты каналына сарқады екен.

	–Бұл көлді қалайша қасиетті санайсыздар? – деп сұрады Горюнов қайтар жолда Амнундактан.

	–Бабаларымызды осы жерге бастап келген бақсы солай депті. Көлді ол өзі тауып, жағасында рухтармен сөйлескен екен, олар біздің жұрттың болашағын айтып беріпті. Өлерінде ол өз мәйітін осы қасиетті суға жерлеуді өсиет етіпті. Содан бері барлық бақсы осында қойылады.

	–Сонда ол қалай?

	–Өлген бақсыны әлгі көргеніңдей салға салып, қолына даңғырасын, аяғына садақа-сыйлық салған тостаған, басына құрмалдық бұғының басын қояды да, терісімен мәйітін орап тастайды. Жаңа пері жас бақсы тақта-тасқа шығып дұға оқиды да, оған күллі жауынгер қатысады. Сал суда әрлі-берлі жүзіп, бақсы өз жұртымен қоштасады. Сосын жаңа көргеніңдей иірім салды шыр айналдырып, ізінше су оны тереңге тартып әкетеді.

	–Су ештеңені сыртқа шығарып тастамай ма? Қалайша тері, бөрене, даңғыра бәрі батып кетеді?

	–Жоқ, бәрі де батып кетеді. Зәуде бір су солардың біреуін сыртқа шығарып тастаса, бақсы рухтарға жақпай қалған екен, не көзі тірісінде бір ерсі қылық жасаған екен деп білеміз.

	–Бақсы қыста өлсе қайтесіздер? Көл қатып қалады ғой.

	–Қасиетті көл қатпайды – жағаның жартастарында қар жатқанымен, су мұз құрсанбайды.

	Горюнов бұл құбылысты мезгіл-мезгіл судың жер астына обылып тұратынынан деп білді, сол об қаймақтана бастаған мұзды да сумен бірге жұтып отыратыны сөзсіз.

	Келген соң бір ай дерлік жиһангездер қия басып жертөлесінен ешқайда шыққан жоқ, себебі Амнундак қайтып олардың алысқа саяхат жасауына келісім бермеді. Олар тек тақау алаңқайлар мен ормандарды аралап, жануарлар өмірін, өсімдік дүниесінің дамуын барлады, аңға шығып, суасты омыртқалыларымен жақын танысу үшін көлдерден балық аулады, бірақ бәрінде де жанына бірнеше жауынгер еріп жүрді. Оның үстіне алыс саяхатқа ауа райы да жібермеді: Санников жерінде жаздың алғашқы айы аса жауын-шашынды болып, аспанды әлсін-әлсін бұлт торлап, ертелі-кеш сілбіреп жаңбыр жауды да тұрды. Алайда жауынды күндер де оларды зеріктірген жоқ, бес жас келіншек жертөлені кепілді дуға бөледі. Келіншектермен әңгіме-дүкен құрып, ұдайы сұқбаттасып отыруы олардың онкилондар тілін меңгеруін тездетіп, емін-еркін сөйлесуіне, сөйтіп бұл жұрттың әдет-ғұрпы, тұрмыс салты, нанымы жайында бай мағлұмат жинауына жағдай жасады.

	Бұл тайпаның жазбасы болмаған, бірақ ауызша аңыз-әңгімелері мен ертегілері, жазып алса, көп екен. Тілді едәуір игергеннен кейін жиһангездер осы мақсатпен қарияларды шақыртып алып, кейде оларға өздері барып әңгімелесіп отырды. Жиһангездерді, сондай-ақ тайпаның діни нанымы қызықтырған еді, осы орайда оларға дін ұстаушы ретінде көп мағлұмат беретін бақсы ат-тонын ала қашып, әңгіме айтудан бас тартты, жалпы ол жателдіктерге жасырын бір өшпенділік сақтап, сенімсіз көзбен қарады. Дінге онкилондардың өз көзқарасы да күңгірт, олардың аспандағы, әуедегі, бұлттағы, жұлдыздағы, судағы, топырақтағы қайырымды, қайырымсыз рухтарға сенімінің өзі қарама-қайшы.

	Баяғысынша қардың ортасында иттермен жападан-жалғыз тұрып, қысқа отын қамдап, ет қақтап, аңшылықпен күн кешіп жатқан Никифоровқа екі жиһангездің ғана бір айда бір-ақ рет барып, амандығын біліп қайтуына мүмкіндік болды. Тақа бір қажет болып қалса, онан хабар алып келуі үшін Никифоровқа Белуханы тастап, Пеструханы алып кетті, керегінде екеуі де хат тасушы орнына жүре алады. Ал зәуде бір қатер төне қалса, ол күртіктен жоғары жақпарға от жағуы керек, оның түтіні онкилондар тұрағынан анық көрінеді.

	Санников жерінде қыстауға бел байлаған соң жиһангездердің онкилондардан ойпаттың қысы жайында сұрастыруы табиғи да. Олардың айтуынша, қыркүйектің басынан-ақ ай-түйге қаратпай қыс түседі: түстік жақтан сәл ғана көтеріліп, ойпатқа күн алты-жеті сағат қана жарық болып тұрады. Жапырақ сарғайып, жедел түсіп қалады. Онкилондар қысқа отын дайындап алуға жанталасады. Күн жиі бұзылып, ауық-ауық қар жауады. Қазанның басынан бастап ойпатқа күн мүлдем түспейді, бірақ түске қарай бірнеше сағат жарық болады. Жел түстіктен тұрса, қар ұйытқытып, терістіктен жауын және тұман әкеледі. Онкилондар қыстың қамымен соңғы аңшылық кәсібін жасап, ет қорлайды. Қазан айының ортасынан бастап күн атымен жоқ, тек бірер сағат қана іңір болады, жауын-шашын жиілеп, жертөледен ошақ етіп шығартпайды. Қарашаның басынан қаңтардың аяғына дейін поляр түні басып, аспан ашықта ай сәулесі мен онкилондар аруақтардың жан алауы санайтын солтүстік шұғыласы ғана жарық түсіреді. Бұл тұста түстік желі – аяз бен ашық ауа райын, ал батыс пен шығыстан соққаны – ызғырық боран, теріскейден тұрғаны жаңбыр мен шуақ әкеледі. (Осыларды жазып алып Горюнов былай деп қосып қойды: қыстағы бұл жылылықтың ойпаттың терістік бөлігіндегі қайнаған көлдер мен фумаролдардан тарап жатқаны айдан анық). Соның арқасында қар көп тұрмай, бұғылар мен жабайы жануарлар азығын алаңқайлардан тебіндеп табады. Көбіне қар аңғарларда жартастардың астына іркіліп, көктем кемеліне келгенше ерімей жатады. Осынау қараңғы үш ай онкилондар үшін ең көңілсіз шақ: боранда да, жаңбырда да бұра баспай жертөледе отыру керек. Айлы түндері аңға да шығады, көбіне бұғыларға тиіп, маза бермейтін қасқырларды аулайды.

	Ақпанның басында түстік жақта сәуле пайда болады, бірақ ойпатқа күн марттың басында ғана сығалайды, күн шапшаң ұзарып, жылына бастайды, осы айдың аяғынан-ақ көктем қауырт кіреді: қар кетіп, қылтиып шөп көрінеді, табиғат түлеп салып, жанданып жайнай жөнеледі, ал сәуірдің ортасында ормандар жасыл желек киеді.





ТҮЛЕГЕН ҚҰСТАРДЫ АУЛАУ




	Шілденің басында көлдердің жас құсы қанаттанып, қаз-үйректің түлейтін шағы туады. Түлеген құстар ұша алмай, қамыс арасында жасырынып жата береді. Терістіктің тұрғылықты халқы жаппай құс аулауға тап осы кезеңді пайдаланып қалады, онкилондар да солардың бірі. Мұндағы әр тұқымның дербес пайдаланатын екі-үш көлі бар. Алдын ала жағада айдау жол жасалып, оны арасынан үйрек өтпейтіндей етіп шыбық шаншып қоршайды, қоршаудың екі қабырғасы ара қашықтығы жүз қадам шамасы, әуелі судан басталады, сосын олар бірте-бірте қусырыла келіп, жан-жағына тор ұстаған алаңға кеп тіреледі.

	Белгіленген күні емшектегі сәбилер мен жас балалардан басқа рудың күллі мүшесі тайлы-таяғына дейін қолына таяқ ап алақарақтан көлді айнала қоршады да, айғай-сүрен салып құрақ арасын паналап жатқан құстарды шошытып қуалай бастады.

	–Ей, қаздар мен үйректер! – деп айғайлайды бірі. – Шықсаңдаршы, шомылар уақыт болды!

	–Жалқаулар, шық жаныңның барында, бақа-шаян, балықтар күтіп жүр, – деп дігірлейді енді бірі.

	–Бастарыңнан сипар таяғымыз тағы сай, – деп сұңқылдайды үшіншісі.

	Бұл күн өміріндегі өрелі оқиға болған балалардың тасыр-тұсыр, айғай-шуы құлақ тұндырды. Олар ит құсап құрақ арасына кіріп кетіп таяқты онды-солды сермеп жүр. Зәресі ұшып шошыған құс жан-жақтан суға топырлады, ал алдында ши мен шыбық шайқалып, бәрі кеп кіріп кетіп жатыр. Кейбіреуі ұшуға қомданып қанатын сабалай түсіп қайта қонады. Үйректердің қырқылдағаны, қаздардың қанқылдағаны жан-жағындағы қуғыншылардың айғай-сүренімен ұласып, айналаны азан-қазан қылды. Бұрын түлеген жылқышы, тауқұдірет, қызғыш, шіңкілдек, тәрізді су құстары бытырай ұшып, тобымен қосылып көл үстінде шымылдықтанып тұрған торғын тұманды қанатымен желпіп қиқулап су айналып, алаңқайды басына көтеріп жүрді де қойды. Қуғыншылар суға жеткенше көл беті қаз бен үйректен көрінбей кетті. Жағаның екі қоршау арасындағы тұсы ғана адамдардан ада. Көл жағасының кей жері қорысты болғандықтан қуғыншылар аяғына қыста киетін жүні сыртына қаратылып шыбыққа керілген аң терісінен жасалған жалпақ шаңғы байлап алған, бұл олардың мибатпақпен жүруін жеңілдетіп, құрақ арасында бұғып қалған құстарды үркітіп шығаруына мүмкіндік туғызыпты.

	Онкилондар көлді айнала қоршап алып, оның қашаға қарама-қарсы шетінен алдын ала әзірлеп қойған қайың қабығынан тігілген төрт қайық алып шығып, әрқайсысына бірінің қолында тоқпақ пен қайыс белдік, бірінің қолында ескек бар екі адамнан отырды. Қішкентай қайықтар бір-бірінен лезде-ақ бөлініп, арасына қайыс белдіктерін құра қойды. Қайықтың ортасындағы адам тынымсыз ескек есіп, тұмсығында отырғаны қолындағы белдікпен суды қайта-қайта шалпылдатып, жүзіп жүрген құстарды шошытып, қырқылдатып, қаңқылдатып бейшараларды қашаға қарай тықсырды. Жағада қуғыншылардың айғай-қиқуы үдеп, тоқпағы тоқылдап, суда қайықшылардың қиқуымен ұласып толқын жалы түріліп келеді. Құстар алас ұрды: кейбірі белдік қайыстың суға батқан тұсын аңдып тұрып кейін жүзіп, кейбірі жағаға жанталасып еді, жақындап барғанда қуғыншылардың оғына тап болды, оқ тиіп, су сабалап, апыр-топыр көбейді де кетті.

	Осылай біртіндеп жүздеген құс көлдін шетіне тықсырылды. Қайықтардың жылжуына орай қуғыншылар да жағада қаптай бастады, алдыңғылары қоршауға қарай өтіп, дымын шығармай үнсіз ғана құрақ арасына жасырынды. Көл шетіне тақалғанда қайықшылар да жан салып ентелей түсті, себебі құс енді шағын бір алаңға ғана топырлап, оларды уыстан қайтып шығармау солардың ғана қимыл-ебіне байланысты болып қалған. Сондықтан қайыс белдікпен суды үсті-үстіне шалпылдатып, тыным таппау керек, әйтпесе қалың құс нөпірі кейін лықсып сытылып кетіп, бәрін де басынан қайта бастауға тура келеді.

	Міне, құстардың алғашқы легі жағаға дейін жүзіп кеп, ілгері ұмтылып шөптесінге шыға бастады, олардың ізімен кейінгі қалың нөпір кимелеп, қырқылдап, қаңқылдаған үйрек-қаз тасқыны қашаның өн бойына қойып кетті. Құстың соңғы легі судан шығуы мұң екен, қайықшылар да жағаға бір-ақ атты, оларға тақау тұрған қағушылар қосылып, тоқпақ ұрып, қиқу салып, қаз-үйректі ілгері қуа жөнелді. Ақыр аяғында күллі құс қоршауы берік, шөбі тапталған тұйыққа кеп топырлады. Сол-ақ екен, шарбақты қоршап тұрған, құстардың ізімен ішке кірген қағушылар сойылды сілтеді дейсің. Жан-жақтан ондаған таяқ тасырлап, қанатты сорлылардың басына тарс-тұрс тиіп жатты, екіленген кісілердің қиқуы, қанаттардың сытыры, таяқтардың түсірі, ышқына шыққан қырқыл мен қаңқыл астасып, әлем-тапырық даңғазаға ұласты. Қан сорғалаған таяқтар әуеде жарқ-жұрқ етіп, сеспей қатқан, жантәсілім тыпырлап жатқан құстар тау-төбе болып үйіліп қалды. Ілуде бір құс қана қағушылардың бұтының арасынан я шарбақтан далбасалап өтіп кетіп, көлге, далаға қашып құтылды.

	Құс біткеннің бәрі жайрап, тұйық тау-төбе болып қалғанда шу да сап тыйылды. Жұрт шарбақты лақтырып тастап, олжаны жинай бастады: екі-екіден аяғын қайыспен байлап, жаңағы қару болған таяғын зембіл қып, екі адам екі иығына отыз-қырықтан қаз-үйрек теңделген таяқты салып, қосына қарай тартты, балалар да өз бойына шақтап жүк арқалап, үлкендермен бірге жөнелді.

	Тұраққа келген соң олжаның бәрі бір жерге үйіліп, жұмыстың жаңа түрі басталды: құстардың жүнін жұлып, мамығын тері қапшыққа тығып, етін астауға тастап жатыр. От алаулап, тастар қыздырылып, ағаш ыдыстар әзір тұр – демек, бүгін құс сорпасына жұрт тегіс тояды. Бәріне де қолғабыс беріп, бәріне де бөгет болып жүрген балалардың айқай-ұйқайы, сықылықтаған күлкісі, шықылықтаған даусы әуені жаңғыртып тұр. Міне, бір-бір құшақ құс алып қайықшылар да келді, олар көлден қағушылардың атып түсірген олжасын жиып әкепті.

	Жүнін аршып болғасын кешке құс етін ыстау қолға алынды, тұз және ыдыс болмағандықтан оны басқаша сақтаудың жолы жоқ еді. Сондықтан ағаш талынан күрке жасап, оның шаңырағы астына сырғауыл тартып, аршылған құсты іліп, астынан түтін қойды, бұл бірнеше күн осылай тұруы керек. Жұмыс та, ауқат жасау да көз байлана әрең бітті, ертеңіне осы қарекетті басқа көлде қайта қайталау шарт, бүрсігүні үшінші көл күтіп тұр. Кешіктіруге еш болмайды, себебі қауырсыны өсіп кетеді де, құстар сәл де болса ұшуға жарап қалады. Онда қаша да, қоршау да түк бітіре алмайды.

	Жиһангездер ешқандай ләззат алмаса да құс қағуға қатысты, өйткені оларға да қысқа азық керек еді, ал келіншектері болса, бұл шаруаға жанығып кетті. Осы кәсіптің үш күні жатжерліктерге жаман жиіркенішті әсер етті: ырду-дырду, айғай-шу, қорғансыз қанаттыларды аяусыз қырып-жою, тау-төбе өлген құс, алаулаған от, жұрттың жаппай шеңбірек ата ет жеуі, тойымсыздығы, мейірімсіздігі – бәрі-бәрі жүрек айнытып, құс аулау біткенде олар қатты қуанды. Құс аулаудың қызығына түсіп, олар кездесіп қалған ірі аңға онша көңіл қоймады, өйткені оның күні алда екен. Әр көлдің қамысында азын-аулақ қабан болатын; қағушылардан ығысып басы ызалы қабанның өзі болып бір араға ұйлыққан ұя ақыр аяғында қоршауды баса-жаншып ілгері ұмтылды. Оларға қақ жарылып жол берді, тек артта қалған не жүгіріп шетке шығып кеткен бірді-екілі торайлар ғана сойылға жығылып, найзаға ілікті. Қабанды олар күзде әбден семірген кезінде ғана аулайтын, сонда доңыздар қамыс қурап, құлап, қорыс қатып пана болмай, орман барқынына жайылуға



	шығатын. Оларды торуылдан аңдып жүріп садақ атып, найза жұмсайды. Суықта етін сақтау да оңай, қатырып бұтаққа іл де таста. Алғашқы қар түскенде алаңқайлар мен ормандарда өріп жүретін қояндарға да тұзақ құрылады.





ҚАУІП-ҚАТЕР ДАБЫЛЫ




	Шілденің аяғынан-ақ күн ойпаттың терістік жотасына ғана емес, көкжиектің өзіне ерте жасырынып, түн қараңғы әрі ұзақ болуға айналды. Күздің алғашқы белгілері біліне бастады: жартастардың жақтауына ұя салатын сұр қарлығаштар ұбап-шұбап топ құрып, жастарын ұшуға баулып, алыс сапарға қамданды. Аман қалған қаз-үйректер де топ құрап, бір көлден екіншіге ұшып-қонып жүрді. Түнгі тұман қалыңдап, ертеңгілік ойпаттың үстінде іркіліп көп тұрып алатын болды.

	Жиһангездер Санников жерінде қыстап шығамыз деген оймен аңға шығып, қысқа сақтық қор жасады, әкелген еттерін келіншектері қақтап, ыстап, майын қорытып қарынға құйып қойды. Алайда тамыздың алғашқы аптасының аяғында кейінгі кезеңге көп қырсығы тиген оқиға болды. 8-іне қараған түні жиһангездер күшті жер дүмпуінен оянды, әуелі олардың ұйқылы көзіне дүбірлетіп біреу жертөленің есігінен баса-көктей кіріп келе жатқандай көрінді, сосын өтіп бара жатқан ауыр пойыз бардай қатты гуіл естілді.

	–Тағы да жер сілкінді! – деді Ордин.

	Жертөле іші сөнген оттың шоғымен қаракөлеңке болып тұрғанды, төсегінен көтерілген ерлер мен әйелдердің үрейлі жүзі көзге бірден шалынды.

	Міне, дүмпу қайта жаңғырды. Ашалар мен үргілер сықырлап, төбеден топырақ құйылды. От жыпылықтап, ашаға ілген заттар шайқалып, жер астынан шыжылдаған бір жат үн естілді.

	–Біздің жертөле басқалардікінен берік болғанымен де далаға шығу керек, – деді киімдерін қолына ұстап Горюнов.



	Әйелдер қолы қалтырап белдемшелерін таға сап, киімдерін құшақтап есіктен тұра атты. Жүре киініп жігіттер де олардың соңынан шықты.

	Тұманды айдап кеткен терістік желінің ықпалымен түн әдеттегіден едәуір жылы. Ойпаттың батыс жағына ілінген ай сәулесімен алаңқай жарық боп тұр. Жақын орманның желмен сыбдырлаған жапырағының шуылына қарамастан құздан құлаған жартастардың гүрсілі жан-жақтан анық естіледі.

	Көсемнің жертөлесінен әйелдердің айғайы, балалардың жылауы, еркектердің даусы естіліп тұр. Оның тұрғындарының бір бөлегі далаға шығып киіне бастаған. Әлгіндей болмай қалғандары да тысқа шығып, есікке тақау топырлап, өзара пікір алмасып, үрейлене аспанға қарайды. Амнундак жиһангездердің жанына келді, қатты қорыққан сыңайы бар.

	–Жер қайта сілкініп жатыр, ақ адамдар! – деді ол кінәлаған үнмен.

	–Ақ адамдар келісімен-ақ онкилондарға бақытсыздық басталады деп ұлы бақсы біліп айтқан. Сендер келгеннен бері жер екі рет сілкініп, вампулар шапты бізді.

	–Сіздермен вампулар бұрын да талай соғысқан ғой және жердің де сілкінуі бір бұл емес, – деп қарсылық білдірді Горюнов.

	–Жоқ, жер бұрын-соңды ешқашан дәл бұлай қатты дүмпіген емес. Әне, айды қарашы қандай, қып-қызыл! Бұл

	–болашақ үлкен бақытсыздықтың белгісі, – деп Амнундак сөзін нығырлай түсті.

	Жаңа бір дүмпуден ол теңселіп кетті де, біраз адам жығылып қалды. Әйелдердің шыңғырған, балалардың жылаған даусы шықты. Бәрінің көз алдында Амнундак үйінің бұрышы құлап түсіп, қою шаң шаншылып аспанға көтерілді. Ағаштар шайқалып тұр.

	–Үйден бәрі шығып па еді? – деп дауыстады көсем.

	–Бәрі, бәрі шыққан, – деп жауап қатты бір дауыс.

	–Жоқ, бәрі емес, менің анам Мату қалды, – деген бір әйел даусы шықты. – Ауырып жатыр еді, енді қайда өлсем де – бәрібір деп орнынан тұрмай қалған.

	–Онда өлгені ғой! – деді бір еркек үні. – Қалқа тұп-тура үстіне құлады.

	–Бөрене мен шымын лақтырып, жедел құтқарыңдар әйелді! – деп әмір етті Амнундак. – Отын, от әкеліңдер де дереу от жағыңдар.

	Алайда онкилондар үйге кіруге қорықты, құлаған қалқаның шымын әрең аршып, құлап кетпес пе екен деп келесі бөренелерге жалтақтап қарай берді. Аннуир тайсалмастан өз жертөлесіне кірді де, тақтайға сап бірнеше қызыл шоқ алып шықты. Ұзамай лаулаған от жұртты аздап тыншытты, шым аршып жатқан жауынгерлерден басқа ру жанының бәрі от басына жиналды. Дүмпу басылған жоқ, жер солқ ете қалған сайын жұрт төбесіне құлар ештеңе болмаса да кері қашады. Жер ұдайы гуілдеп, ағаштар теңселіп тұр, аяғынан тік тұру мүмкін болмаған соң жұрттың бәрі отырды. Құлаған тастардың гүрсілі тынар емес.

	–Онкилондарға алапат төнді!.. – деп міңгірледі Амнундак дүмпіген сайын дір ете қалған отқа қарап.

	Жиһангездер өздеріне ұнатпай алая қараған жауынгерлердің, әсіресе әйелдердің жанарын әлденеше рет байқап қалды.

	Ординнің жанында отырған Аннуэн дүмпу аралығында орнынан тұрып, оттың екінші жағында отырған әйелдерге барып қосылды, одан Горюнов пен Костяковтың, қалаулылары да қалысқан жоқ, орнынан қозғалмаған тек Аннуир мен Раку болды.

	–Біз осы оқшау қалып бара жатқан тәріздіміз, – деді сыбырлап жолдастарына Горюнов.

	–Оқасы жоқ, күн шығады да көңіл орнығады, түнгі қорқыныш ұмытылады! – деп жайбарақат жауап берді Костяков.

	–Ай тіпті қызарып кетті, – деді Ордин. – Шамасы, құлаған жерден тозаң күшті көтерілсе керек.

	Әсіресе, бір тегеурінді дүмпу қатты гуілдеп аңғарды бойлап өткендей болды. Үрейлі үн қайта жаңғырып, жүресінен отырған кейбір кісілер жалпасынан түсті. Иттер ұлып қоя берді. Көсемнің жертөлесі түгел құлап, шудаланған шаңның арасында шошайып төрт ашасы ғана қалды. Жұмыс істеп жүрген жауынгерлер құлап түсіп, атып тұрып айдалаға қашты.

	–Жер ойылғалы тұр, біз опат боламыз, тайпамыздың құритын күні туды! – деп аһ ұрды ерлер мен әйелдер. Әйелдер балаларын бауырына қысып алған, үрей кеулеп бәрінің көзі бажырайып кеткен.

	Құлаған тау-тастың гүрсілі басылған тұста төңірек құлаққа ұрған танадай бола қалды, осы сәтті күткендей жел де сап тынды. Бәрі елеңдеп бірдеңеге құлақ түрді. Тыныштық қаймағын алыстан дүңгірлеген бақсының даңғыра үні бұзды, дәл осы сәтте ол онкилондарға кереметтей әсер етті.

	–Бақсымыз тірі екен! Жарықтық жер рухына басу айтып жатыр! – деген қуанышты үндер шықты.

	Әлгі қатты дүмпу шынында да ақырғысы болды, онан кейінгі ақырын солқылды ешкім де елеген жоқ. От басында жұрт қалғи бастады. Оларды таяу тұрақтан ұзақ ұрып, келте қайырылып дүңгірлеген әскери барабан үні оятып жіберді, оған басқа да алыс мекендерден қағылған дабыл қосылды

	–бәрі де тымырсық түнде ап-айқын естіліп тұрды. Барлығы елең қағып, тапжылмай тыңдай қалды. Осы бір беймаза музыка әуені басылғанда Амнундак Горюновқа кінә қоя сөйледі.

	–Бұл түні біздің көп үйіміз құлады. Бірнеше ана мен бала опат болды, біразы мертігіп, қыруар үй жиһазы қирады. Бізге апат айырықша келді, ақ адамдар! Алайда сендер оны болдырмау амалын қарастырмадыңдар. Қарашы, сендердің үйің дін аман, ал менікінің шаңырағы ортасына түсті.



	–Себебі сендер үйді өте осал саласыңдар! – деп шамдана жауап берді оған Горюнов. – Енді үйді берігірек салсаңдар, олар құламайды да, ешкімді басып қалмайды.

	–Біздің үйлерде сан ұрпақ өсіп-өнген, бірақ оның құлағанын ешкім көрген жоқ, – деп қарсы дау айтты көсем.

	–Ал арнап келген апатқа ешбір дауа жоқ. Және біз сиқыршы да емеспіз ғой.

	Ол «сендер сияқты» деп айтып салғысы келді де, іркіліп қалды. Жиһангездер оны айтпай-ақ ұқты.

	Осы кезде құлаған қалқаның ағашы мен шымын аударыстырып жатқан жауынгерлер Мату кемпірді алып шықты, әриие, ол бұл дүниемен бағана-ақ хош айтысқан екен. Оның қызы мен және екі әйел аулағырақ бөлек от жағып, мәйітті соның басына қойып, салт-сана бойынша оның көзі тірісіндегі жақсылығын айтып жоқтауға кірісті. Қалғандары от басында тағы да қалғып кетті. Көсемнің үйі құлап, бір әйел қайтыс болғанын Амнундактың әмірімен барабан барлық мекенге хабарлады.

	Таң рауандап келе жатты, ұйқы қысып жиһангездердің кірпігі кірпігіне жабыса береді. Жер сілкіну тоқтаған тәрізді баяу солқыл да бірте-бірте сиреді. Жертөлелері жер сілкінуіне төтеп берді, енді оған оралуға кәміл болады. Осыған келісіп үйіне беттей берген жиһангездерді кейбір оянып үлгерген онкилондардың өшпенді, қызғанышты көзі сырттай атты. Амнундак бетін тізесіне қойып қалғып отыр. Ақ адамдарға Аннуир мен Раку ғана ерді, қалғандары орнынан да тырп еткен жоқ, ал Аннуэн болса, жоқтау айтып жылаушыларға бағана қосылған, Горюков пен Костяков әйелі тастап кеткен еркек кебін киді де шықты.

	Қатерлі түннен кейін қатты ұйықтап бәрі кеш тұрды, есік саңылауынан күн сәулесі сығалап қалған. От лаулап жанып жатыр, ермей қалған үш келіншек түк көрмегендей-ақ ас қамдап жүр. Ертеңгі ас үстінде олар ермеу себебін баяндады. Жер қатты дүмпіген кезде әне-міне жер жарылып, өздерін ақ адамдар жерасты патшалығына ертіп әкетеді екен деп қорыққанын мойындады олар. Сондықтан да өздерінің жағына шығып кеткен көрінеді. Аңқаулық болғанымен де бұл қылығы ақылға сыярлық, сондықтан Горюновтың келіншектерге ақ адамдар сиқыршы да, жерасты рухы да емес екенін тағы да қайталап түсіндіруге тура келді. Бірақ үн қатқан келіншектің жүзінен бұл сөзге сенбей отырғаны білініп-ақ тұр.

	Келіншектер таңертең ерте Амнундакқа бақсының келгенін, жолда оның жердің жарылғанын көргенін, одан әрең аттап өткенін айтыпты. Қайырымды рухтар өз құлын жебеп-желеп, соның арқасында бақсының үйі құламай аман қалыпты-мыс. Осынау хабар жиһангездерді төңіректі тағы бір шолып шығуға құлшындырды, жауынгерлердің бәрі жер қазып, көсемнің баспанасын қалпына келтірумен шұғылданып жатыр, мезі еткен күзетсіз-ақ жүріп қайтуға болар, әсіресе түнгі оқиғадан кейін оларды ертіп жүрудің өзі ыңғайсыз. Гороховты көз ғып жертөленің жанында қалдырып, қалған үшеуі мылтық асынып бақсы үйіне барар жолға түсіп тарта беріп еді, ұзамай батыстан шығысқа тартылған ені екі метрдей жердің жарығына тап болды, оның түбінен құлаған қыртыс, тамырымен түскен бұталар мен тұтас ағаштар көрінеді. Астынан жер жарылған аса жуан ағаштар түбірінен бастап орта тұсына дейін қақ айырылып, бір жағы жыраның бір қабағында, екіншісі келесі жиегінде тұр, бейнебір екі аяғын керіп, сай басында тұрған адам тақылетті. Жердің жарығына жақын жердегі топырақта жарылғанда шыққан қап-қара құм шашырап жатыр.

	Ешкім жоқта көріп алу үшін осы арадан олар қасиетті көлге бұрылды. Жолда олар ені әр алуан отызға тарта жарықшақ ұшыратты, бірінен адымдап өтсе, екіншісінен жүгіріп келіп секіріп кетуге тура келді. Бірі таяз болса, енді бірінің түбіне көз жетпеді – бәрінің де түп жағы қусырылып, тас тастағанда су жатқаны анықталды. Ойпат кемерінің етегіндегі тастақты шәмбіл төбені түнде құлаған жартас сынықтары басып, бір жерінен таутекенің жансыз денесі табылды, жануарды жақпар тастан жер сілкінгенде атып жіберсе керек. Әрине, мұны ала жүрген жөн, түбі бұл жауынгер ертпей кеттіңдер деп көсем кінәлай қалса, ақталуға жақсы.

	Қасиетті көлдің жағасына жете беріп, таң-тамаша болған жиһангездер тоқтай қалды – көл ұшты-күйді жоқ. Орнында түбіне қара лаваның жылбысқы бірдеңе жапқан ірілі-уақ сынықтары шашылған, жалпақ та көлбеу ойыққа ұқсас үлкен шұңқыр ғана жатыр; тас сынықтары арасымен қатты сарқылған өзен салаларының суы сылдырайды. Тайғақ тақта тастарды абайлап басып зерттеушілер құздың етегіне тақау терең, көмей-қуысқа да жетті, диаметрі екі-үш метр ол күрт қиғаш тартып, жардың астына терең бойлап кеткен, оған жартастардың арасынан жылап ағып су құйылып жатыр.

	–Ал бұған не айтасыз? – деп сұрады Костяков үшеуі келіп тылсым тереңге тартқан үңірейген үлкен қара көмейдің ернеуіне кеп тоқтағанда.

	–Меніңше, түндегі дүмпу жерасты каналына көмейқуыс арқылы мезгіл-мезгіл құйылатын етіп суды бөгеп жіберіп тұратын иін сияқты бір тетікті үгіп жіберген, – деп жауап берді Ордин.

	–Көлдің жоғалып кетуінің басты себебі келіп құяр су көзінің бітеліп қалуында емес пе екен? – деп сұрады Горюнов.

	–Естеріңізге түсіріңіздерші, бұған ойпаттың бар суы келіп құйылуы керек те. Өткен жолы орманнан шыққан тұтас өзеннің тас үйіндісінің астына келіп сіңіп кеткенін көріп едік қой.

	–Бәлкім, ойпат қыртысындағы жарықтар бұрын осында кеп құйып тұратын суды жұтып алған шығар, – деп жауап берді Ордин.

	–Егер әлгі жарықтар түпсіз болмаса, суға толып, жылғалар қайта зырылдап, көл қалпына келер ме екен? – деп сұрады Горюнов.

	–Өйтуі де ықтимал.

	–Олай болғаны, әрине, дұрыс, тезірек толса тіпті жақсы, әйтпесе онкилондар қасиетті көлінің құрып кеткенін білсе, бұрынғыдан бетер қорқып, бұл апатты да ақ сиқыршыларға жабады ғой.

	–Біз оларға бұл жайында, әрине, ештеңе демейміз.

	–Ауыздарыңа ие бол, әйелдерге қайда болғанымыз жайында ләм-мим демейік.

	–Түсінікті. Тіпті Гороховқа да ештеңе айтпаймыз. Аңға шықтық, таутеке атып алдық, жердің жарылғанын көрдік – осы жетіп жатыр емес пе.

	Көлден кері қайтып келе жатып олар біраз уақыт ойпат аңғарын бойлай жүрді. Бір жерде олардың көзіне жардың етегінде жатқан аппақ қойтас пен оның жарқыншақтары түсті. Қасына келсе, ол мұз екен, бұдан жоғары жақта биік шыңдарда аз да болса мұзарттар бары білінді. Бәрінен таңданарлығы, құздың тап етегіндегі екі жаққа бірдей созылған жарық болды, бірде кеңейіп, бірде қусырылып көз ұшына дейін кеткен сол жырада да бес-алты метр тереңдікте су жатты.





Одан арғы жолда да олар құз-қабырғаға екі-үш мәрте әдейі кеп қарап, әлгіндей жарық көрді, зайыры, ойпат табаны ең кемі он шақырым шамасында батыс кемерден бөлініп қалуға айналған.

	Үйге олар түс ауа келді, соның өзінде мекен тұрғындары бұлардың жоқ екенін біліп қалыпты. Бірақ таутеке онкилондардың күдік-күмәнін тез сейілтіп, Амнундак жұмыстан жырып, бірнеше жауынгерді жателдіктерді іздеуге бекер жібергеніне өкінді. Жертөленің орны аршылып, онкилондар сол бөренеден аша орната бастады. Түскі асын ішіп болып қолына балта ұстаған жиһангездер жер сілкінген сайын тұрғындарының төбесіне құламас үшін аша мен үргіні қалай ұстастыру керек екенін көрсеткелі келді. Алайда оларды қайран қалдырып, онкилондар жателдіктер көмегінен бас тартты.

	–Бабаларымыз бізге өзге болмаса да үй салуды үйреткен, –деді Амнундак, – сол баспаналарда талай ұрпақ өсіп-өніп келеді. Біз бұдан басқаша салмаймыз үйді. Онан да, ақ адамдар, жер қайтып сілкінбестей етіп беріңдер, сонда біздің үйлеріміз де құламайды.

	Ешқандай ақыл-кеңес өтпеді, жиһангездер үйінің беріктігі де әсер етпеді оларға.

	–Егер біздің үйлерде онкилондар емес, ақ сиқыршылар тұрса, құламаған болар еді, – деп жателдіктерді алқа-қотан қоршап әңгімесін тыңдап тұрған құрылысшылардың бірі.

	–Солай, солай! Дұрыс айтасын! – деп қалғандары да бас щұлғып, дабырласып кетті. Өз жертөлелеріне қайта оралуға тура келді, алайда мұнда болған жағдайды талқылап жатар мүмкіндік тағы жоқ, себебі әйелдер орысша едәуір түсініп қалған, олардың көзінше еркін сөйлесе, бәрі онкилондарға жетіп қалуы кәдік.

	Сонда да екі дайда қалаулыларының қай жаққа шығатынын байқау үшін жиһангездер онкилондарға жасаған ұсынысы, оның қабылданбауының себеп-салдары хақында сөз қозғады.

	–Амнундактың шешімі дұрыс! – деп дік етті Аннуэн. Оның пікірін қалғандары да қостады. Тек Аннуир ғана жиһангездердің жағына шығып, осы жертөленің құрылысын алға тартып дәлелдей кеп, есті адамдардың көмегінен бас

	тарту есуастық деді!

	–Бұлар сені мен бізден ақылды емес, тек сиқыры ғана күшті! – деді ыза буған Аннуэн. – Бұлар біздің жерге қадам басқанға дейін үйіміз де құламаушы еді, жеріміз де бұлай шайқалмаушы еді. Бұлар болғызбаймыз десе, жер де қайтып сілкінбейді.



	Бірге тұра бастағаннан бері әйелдердің дау-тартысы тұңғыш рет мынандай қиян-кескі сипат алып, надан, көңілі соқыр күндестерінің Аннуирді жерден алып, жерге салғаны сондай, ерлер енді әңгімені бастап бергеніне өкінді.

	Ашулы әйелдерді сабасына түсіру үшін Ордин Аннуирді жидек теріп келуге орманға шақырды. Табан аузында қалған төртеуі қысқа сақтайтын жидекті теріп кептіретін кез болды деп қабықтан жасалған қақпағы, тұтқасы бар топатайды қарына іліп орманға тартты, бірақ олар басқа жаққа жөнелді. Үш жиһангез жағдайды пайдаланып еркін әңгімелесу үшін жеке қалды.

	–Мұнда қыстап қалудың реті жоқ сияқты көрінеді де тұрады маған, – деді Горюнов. – Онкилондардың бізге қарым-қатынасы қазір достыққа қиғаш.

	–Иә, – деп қостады оны Костяков, – тағы бір қолайсыз бірдеңе туа қалса, мәселен, жер сілкініп не дауыл тұрып, болмаса тұтқиылдан вампулар шабуыл жасай қалса, бізге білдірмей тайып тұрудан басқа лаж жоқ.

	–Оқа емес, бәрі де орын-орнына келеді, жолдастар! – деді Горохов. – Құдайдың құтты күні жер сілкінбес! Қыстап шығамыз!

	–Никитаға бұл ара ұнап қалған, – деп мырс етті Костяков.

	–Әрине, ұнайды. Ұнамайтын несі бар, айтшы. Тамақ тоқ, күн жылы. Жақында некелесіп, үйленеміз, әйелдеріміз және жақсы.

	–Міне, мәселе қайда! – деп даусын соза түсті де, Горюнов үнсіз қалды.

	Жазатайым қақтығыс бола қалса, Гороховтың онкилондар жағына шығатыны немесе бейтарап қалатыны айқын болды. Жертөлені тым-тырыс үнсіздік басты. Ұзамай Горохов орнынан тұрып, үйден шығып кетті.

	–Мен қорқайын дедім, – деді Горюнов, – бұл арадан асығыс-үсігіс жасырын қашпақ болсақ, Никитаның бізбен бірге кетпеуі кәдік, тіпті біздің ойымызды оларға білдіріп қоюы да мүмкін:

	–Қой, бұ не дегеніңіз? Бұндай ой басыңызға қайдан келіп жүр? – деп таң қалды Костяков. – Ол да біз сияқты сиқыршы емес пе, бізге бұл жерде қалу қатерлі болса, оған да қауіпті.

	–Олай емес. Онкилондардың оны бізден бөле қарайтынын байқап жүрмін. Ол қараторы, түр-тұрпаты соларға келеді, тілін де біледі. Оны ақ деуге болмайды ғой, солай емес пе?!

	–Әлбетте! Сонда да ол бізбен бірге келді, бізбен бірге тұрады, оның да жасыны мен нажағайы және басқа таңғажайып заттары бар.

	–Солай болғанымен де оның жағдайы едәуір өзгешелеу. Бұған менің назарымды алғаш аударған Ордин, ал оған Аннуир айтыпты. Әйтеуір біз Никитамен ұдайы ашық-жарқын бола бермейік те.

	–Оныңыз дұрыс! Ал, меңінше, бүгінгі әйелдердің ұрысы Аннуирдің біздің одақтасымыз екенін байқатты.

	–Рас, ол Ординді ессіз сүйеді, онкилондардың жоспарын сол арқылы да білуге болады. Мұның өзі аса пайдалы болса керек.

	–Бір қызығы, біздің қашуымызға тура келсе, ол бізбен бірге кетер ме еді, кетпес пе еді. Бірде ол бармаймын деген. Есіңде ме, ана жолы жотаға шығып теңіз жақты шолғанымыз.

	–Е, ол алғашқы бет қой. Ал қазір ол Ординмен жердің түбіне дейін баруға бейіл.

	Гороховтың қайтып оралуы әңгімені кілт үзді. Горюнов пен Костяков құрылыстың қалай жүріп жатқанын көргелі есіктің сыртына шықты.

	Жертөленің қабырғасы қаланып, әйелдер шым жайып та жатыр, оның жартысын жаңадан ойып, жартысын құлап жатқанынан алған. Түнге қарай рудың жаңа қонысқа кірер түрі бар.



	Кешке топатайларын жабайы малина мен қарақатқа толтырып төрт әйел келді.

	Олардан кейін Ордин мен Аннуир де көп ұзаған жоқ, бірақ келіншектің терген жидегі аз да көзі бұлаудай екен. Оның аз тергенін көрген өзге келіншектер сықылықтап, орманда не бітірдің деп сұрай бастады.

	–Мен оған Аннуэнмен сөзге келгені үшін ұрыстым! – деді Ордин.

	Аннуир оған таңырқай көз тастап қызарып кетті. Аннуэн разы болып қалса керек, жертөледе келісім қайта орнады. Ымыртта барлық әйел бұғы саууға кеткенде Ордин күндізгі әңгіме жайын айтайын деп еді, Горюнов сыбыр етіп, төсегінде отырған Гороховты көзімен нұсқап тыйып тастады.





ЖАҒДАЙ ҚИЫНДАП БАРАДЫ




	Ойда-жоқта сырттан онкилондардың дауыс салғаны естілді де, барабан дүңгірлеп қоя берді. Жертөлесінен жүгіре шыққан жиһангездер онкилондардың қатын-қалаш, бала-шағасымен түгел Амнундак үйінің алдына жиналғанын көрді. Іңір қараңғысы мен қалың тұман олардың не істеп, не қойғанын көрсетпесе, не айтып жатқанын дүңгірлеген барабан даусы естіртпейді. Олар солай қарай беттей беріп еді, жүгіріп келе жатқан Аннуирға бетпе-бет жолығып тоқтай қалды.

	–Олай қарай бармаңдар, – деді ол алқынып. – Әзір әйелдер жоқта үйімізге бара тұрайық.

	Осыны айтып ол алға жүгіріп кетті де, жиһангездер соңынан ерді. Жертөлеге кірген соң Аннуир болған жайды бастан-аяқ баяндады. Жиһангездерді іздей шыққан жауынгерлер қасиетті көлдің суалып қалғанын көріпті, оның түбіндегі тақта тастан ақ адамдардың табанының ізін тауыпты. Тас бетіндегі жұмсақ құм-қайраңға түскен із тәжірибелі ізшілердің назарынан тыс қалмапты. Олар ізінше қайтып оралып, көрген-баққанын, ақ адамдардың қасиетті көлге

	барып суалтып кеткенін асығыс Амнундакқа жеткізіпті. Осыған орай жұрт зар еңіреп, қатерлі хабарды барабан барлық тұраққа таратып жатыр.

	–Олай қарай онкилондарсыз бекер барғансыңдар, – деді кінә таға сөйлеп шошынған Горохов. – Енді олар көлді сендер суалтпады дегенге өлсе сенбейді.

	–Олар сонда не жасағалы жатыр? – деп сұрады Ордин.

	–Олар не амал істерін өздері де білмейді, бәрінде де зәре-құт жоқ. Жауынгерлер барлық жердің жарылып кеткенін және көріп келіпті, – деп жауап берді Аннуир. – Көсем бақсыға кісі жіберіп, құрмалдық бұғыны алып келуге әмір берді.

	–Демек, түнгі тәуеп, рухтарға жалбарыну басталады да!

	–деді Горюнов. – Бақсының рухтардан алатын ақыл-кеңесі қандай болатыны және белгісіз. Бәлкім, ол рухтарға мейірімі түссін деп ақ адамдарды құрбандыққа шал дейтін шығар.

	–Онкилондар адамды құрбан шалмайды, – деді Горохов.

	–Одан біздің қорқатын ештеңеміз жоқ. Меніңше, бақсы біз жедел кетсін дейтін шығар.

	–Жарайды, бұл онша қатер емес қой. Теңіз әлі шалқып жатыр, мұзбен жүрердей бола қойған жоқ, сонда да кетуге болар, – деді Горюнов.

	–Иә, қазір жол жүрер уақыт емес, ешқайда кетуіміздің жөні жоқ, – деді Горохов. – Мен олармен сөйлесіп көрейін, бәлкім, беті оңғарылар.

	Ол жертөледен шыға жөнелді. Ордин құлағына бірдеңе сыбырлап еді, Аннуир да оның ізінше зып берді.

	Горохов пен келіншектердің жоқтығын пайдаланып Горюнов Ординге күндізгі Никитаға байланысты әңгіменің ұзын-ырғасын жеткізді. Ордин де жатжерліктер жағына жаныға шығып, қалған әйелдермен керісіп қалғаны үшін Аннуирға шынында да қатты ұрысқанын айтты. Ол оған жатжерліктердің мүддесі үшін өз тұқымымен түс шайыспауын, әйтсе олар мұның көзінше ештеңе айтпайтынын, ал онкилондармен қарым-қатынас шиеленісіп, алакөздік болып тұрғанда арасында ойы мен жоспарын алдын ала біліп отыратын бір адам керек екенін тұспалдап түсіндірді.

	Алайда Аннуир әділдігіне көзі жеткен сөгіс үшін емес, таяу күндері жатжерліктердің кетіп қалғалы тұрғанына жылапты. Екі дайда қай жағына шығарын білмей, ол әлі де әрі-сәрі еді: тайпасына деген туыстық сезім күшті, ал жат ел жөніндегі ой қорқынышты.

	–Енді ол бұл мәселені жақсылап тұрып ойластыратын болады, – деді ол сөзін тұжырымдай келіп. – Ойы жетелесе, бізбен бірге кетеді. Ол мені жанындай сүйеді, мен де оны сүйемін, ажырасу дегенің аса ауыр соғатын түрі бар.

	–Ал, Горохов, көр де тұр, осы арада өзі қалады, – деп сөз қосты Горюнов. – Оған мынау тоқ тұрмыс, тыныш өмір қатты ұнап қалған.

	–Оқиға алда да осылай өрби беретін болса, тыныш өмір, дегенің бұл жердің көзінен бұлбұл ұшар деп ойлаймын, – деп Ордин және бір ойдың ұштығын шығарып қойды.

	–Сондағы топшылайтыныңыз не?

	–Аннуир екеуміздің қайда болғанымызды білесіздер ме? Біз келесі алаңқайға, сағатына екі мәрте бу атқылайтын көбікті көлге бардық. Жағасында сағаттан артық отырдық, бірақ не бу атқанын, не көпіршігенін көрғеніміз жоқ.

	–Міне, гәп қайда!

	–Осыны қасиетті көлдің құрып кетуімен, жер қыртысындағы сан-сапалақ жарықпен салыстырсақ, бұл ойпаттың жерасты жүйесін жер сілкіну әбден бұзып кетті деген қорытынды шығару қиын емес. Осыдан мен қатты шошимын…

	–Сонда онкилондар қалай күн көрмек! – деп мырс етіп сөзді бөлді Костяков. – Бір көл суалып, бір көл бу атпаса, одан бізге келіп-кетер не бар! Басқалары бәрі қаз қалпында емес пе.

	–Күлмей тұра тұр! Келіп-кетер неге болмасын, – деп Ордин сөзін салмақтай түсті. – Поляр мұзының ортасындағы осынау ойпаттың жылылығы неден деп ойлайсыздар? Ол сөнген жанартаудың қойнауынан шығып жатқан жерасты жылуынан. Бұл жылусыз ойпат қалың мұз бен қаасат қарға көміліп, сіреу боп сіреседі де қалады.

	–Ә-ә-ә! – деді даусын созып Костяков, жүзі де байсал тартты.

	–Иә! Жерасты режимін бұзып жер қойнауынан жылу тартатын жарықтарды бітеп, жер сілкіну таяу уақытта ойпаттың ауа райын шұғыл өзгертіп жіберуі кәдік…

	–Күллі жан-жануар, өсімдік түгел құриды де, – деп оның сөзін бөлді Горюнов.

	–Иә, жан иесінің бәрі осы алдағы қыста-ақ құрып бітеді. Біз бұл араның қысы қандай жұмсақ болғанын, жануарлар өз азығын қар астынан тауып жегенін жақсы білеміз.

	–Ыстықтың денін осы көпіршіген көлдер емес, ойпаттың терістік бөлегі бермейтін бе еді? Бәлкім, о жақ бәз қалпында қалған шығар.

	–Шүбәм бар. Алғашқы жер сілкінуін біз сонда көрдік. Мүмкін, ыстық су мен бу шығаратын жарықшақтың бәрі бірдей бітелмеген де болар. Олай болса, табиғат та шұғыл өзгермесе керек. Бірақ келесі бір жер сілкіну бәрін тып-типыл етпесіне кім кепіл?!

	–Біле білсеңіздер, Мыңтүтін алқабына тағы бір барып, не болғанын анықтап қайтуымыз керек.

	–Әрине, бұл пайдалы болар еді. Бірақ Амнундак жібермей қоя ма деп қорқамыы.

	–Неге?

	–Неге екені, біз тұп-тура сонда болғанымызда жер сілкінді. Ал онкилондардың соқыр сенімі деген…

	–Түсінемін. Онда жасырынып бару керек – бәрібір онкилондармен достық бүлінді, енді бұдан жаман бұзылмайды.

	–Жауынгерлерсіз және қатерлі. Вампулармен кездесіп қалуымыз мүмкін, – деп қауіп айтты Костяков.

	–Олар алғашқы атылған мылтық даусынан-ақ тығылып қашады, ал түнде иттер күзетеді. Онша артынып-тартынбасақ, соңғы судың басында бір түнеп, екі күнде оралып келуге болады. Мыңтүтін алқабына ен бойлап, әрі барудың қажеті жоқ, қайнаған су мен будың атқылап жатқаны бірден-ақ көрінеді.

	–Дұрыс! – деді Горюнов. – Ертең жолға ертерек шығу керек. Гороховты, әрине, әйелдермен осында тағы да тастап кетуіміз керек.

	–Жоқ, менің Аннуирді бірге алып жүргім келеді.

	–Керегі не? Аяғымызға бөгет болып еркін көсілтпейді.

	–Бөгет болмайды, жүре беруге жалықпайтын жан. Оның үстіне біз жекеленсек, басып өткен мекендеріміз қашып бара ма деп күдіктенуі мүмкін. Ал Аннуир бізді бақылап жүргендей болып көрінеді.

	–Үш еркекке бір қатын бақылаушы дегенге ешкім сене қоймас, – деп күлді Костяков.

	–Мейлі, онкилондардың тыңшысы де, жол басшысы да –қалай атасаңдар да мейілдерің білсін. Әзір өзге тұрақ-мекендерде біздің Амнундакпен ара қатынасымыз бұзылғанын білмейді. Оның үстіне Аннуир сол шеткі рудан, жолын көзін жұмып қойып табады, яғни жақсы жолбасшы болады. Жақсы жолбасшың болса уақыт та зая кетпейді.

	–Сіздің, сөзіңіз бұл жолы да дұрыс! Яғни мәселе шешілді: ертең ерте жолға шығамыз. Аннуирға айт, ақырындап бізге жол азығын камдай береін.

	–Ал Гороховқа тістеріңнен шығара көрме! Қазір ешкім жоқта қоржын мен мылтықтарды сайлап қоялық.

	Жиһангездер жиналып бола бергенде жертөлеге алқынып Аннуир жүгіріп кірді.

	–Амнундак пен жауынгерлерге Никита көп түсіндірді,

	–деді ол асығып-аптығып. – Жердің қайтып сілкінбейтінін, жарылмайтынын, қасиетті көлдің қалпына келетінін, бәрі де баяғыдай жақсы болатынын айтты. Әрине, ақ адамдардың бұл не қылғаны деп онкилондар ашулы. «Біз бәрі-бәрін: азық-түлік, жақсы жай, жас келіншек бердік, ал олардың бізге жақсылық жасағысы келмейді» деп бұрқылдайды. Ал әйелдер болса: «Олардың жасыны мен нажағайын сыпырып алып, келген жағына қоя беру керек. Оларсыз тып-тыныш- ақ өмір сүріп едік», – деп байбалам салады. Никита қайта түсіндірсе де, олар өз айтқанын жөптеп болмайды. Ақыры, Амнундак: бақсы келсін, балын ашсын, ол не айтса, сол болады деген байлам жасады.

	–Никита абайламай оларға қайтып болмайтын дүниені уәде еткен екен – деді Горюнов.

	–Қалай десе, олай десін, Никитаның уәдесіне қарамай-ақ істі түптеп келгенде бақсы шешеді ғой, – деп пікір қосты Костяков.

	–Меніңше, сол бақсы да «халық үніне» құлақ асуы керек, –деді Ордин. – Бұл бір қу шал көрінеді. Естеріңізде ме, біз келген күні зікір салып, бал ашқаны: рухтардың атынан сөйлеген болып ақ адамдар онкилондармен қала тұрған кезде апат басталмауы мүмкін деді ғой. Ол солай жол тауып жалтарып кетіп еді, онысы дұрыс та болып шыққан жоқ па!

	Горохов сөйлей кірді.

	–Мен оларды аздап басқан болдым, әуелі бәрі өре тұрып еді, артынан сабасына түсті-ау. Қиғылықты көбіне қатындар салды: «желкелеп қуып жіберу керек оларды, яғни бізді» деп бет бақтырмайды бәтшағарлар. «Біз, дейді, оларға азық-түлік, ыдыс-аяқ бердік, басына жақсы үй, қойнына таңдаулы қыз салып бердік, мына істеп отырғандары соның ақысы ма?!» Не керек, осылай бір дәуірлеп кетті дейсің!.. Бақсы келіп үкімін өзі айтады деп Амнундак зорға басты. Бақсы жаңа ғана келді де, мені жүре берсін деді.

	–Зікір салып, дұға оқығанына қатысатын шығармыз деп жүрсем… – деді Горюнов.

	–Жоқ, қатысуға болмайды, – деп шынын айтты Горохов.

	–Бақсы келіп, мені көрісімен Амнундакқа, тәуеп еткенде бірде-бір ақ адам болмасын деп ескертті.

	–Демек, сот сотталушылар жағында болғаны ғой, – деп мырс етті Костяков. – Ал келіншектер ше?

	–Олар сонда отыр. Бақсының не байламға келгенін солардан білеміз.

	Шамасы, жертөлеге кіргенде «бақсы келіп, менің шығуымды сұрады» дегенін ести сала Аннуирдің оның сыртымен сып беріп шыға жөнелгенін Горохов аңдай алмай қалса керек.

	–Далада қандай суық екенін көрсеңдер ғой, – деді Горохов от басына отырып жатып, қолын жылытып. – Тіпті қатып қалдым сөйлесіп тұрып. Біздің Казачьедегі сияқты қалың тұман, әрі сұп-суық.

	Ордин Горюновқа бірдеңе айтқысы келгендей жаутаңдай қарап, екеуі де іле сыртқа шықты.

	Көптен кездеспеген суық оларды да қалтыратып жіберді, Тегі, температура нөлден сәл ғана жоғары болса керек. Көзге түртсе көрмейтін қараңғының тап өзі, екі қадам жерден біріңді бірің ажыратып болмайды. Жертөленің шаңырағынан шыққан түтін ғана төбесіндегі қалың тұманды сәл серпіп тұр.

	Көсемнің үйінен даңғыра дабылы мен бақсының зікірі естілді. Иттер иелерін танып жүгіріп кеп аяғына оралып, қыңсылай үйге ала кір деп жалынғандай болды.

	–Оһо, бұлар да суықты тосырқап қалыпты! – деді Ордин.

	–Оқа емес, үйрене беріндер, ұзамай сол суық атамекенге ораласыңдар.

	–Бірақ біз ертең терістікке бармаймыз ба? – деп сұрады Горюнов.

	–Көреміз, бақсы құдайынан қандай нұсқау алатынын күтелік те. Бәлкім, бүгін түн тұманды пайдаланып, бұл арадан қашуға тура келер.

	–Түнде жол табуымыз екіталай ғой.

	–Мына мақұлықтарды не үшін ертіп жүрміз? Осылар бастап апарады бізді, – деді Ордин аяғына оралып жатқан Кротты сипап.

	Олар жертөлеге оралғанда зеріккен Горохов ұйықтағалы төсек салып жатыр екен. Оның қорылға басқанын күтіп отырып жиһангездер түнде қашып шығуға тура келе ме деген жорамалын айтып, кәкір-шүкірді жинастыра бастады. Содан соң от басына кеп жайғасып, әйелдердің келуін сарыла күтті.

	Ақыры Аннуир да келіп, от басына жайғасты да, көзі жасаурап жалынға телміре отырып сөз бастады:

	–Бақсының айтуынша, онкилондардың халі қиын. Ызғырық суық, топан су, өрт… Бабалардың болжап айтқаны келді. Ақ адамдар келісімен бақытсыздық басталды, олар кеткенмен де жағдай қайтып түзелмейді. Қолынан келсе қайта көмектессін. Құлшылық қылайық, құрмалдық шалайық. Бақсы абдырап-абыржып жүйесіз сөйледі. Дұғасын үш мәрте қайта бастады. Қазір жаны жоқтай сұлық жатыр. Жақсы бірдеңе айтпас па екен деп онкилондар сарыла күтіп отыр. Зікірдің нәтижесі жиһангездердің жанына жағып кетті.

	Жақпағанда ше, бұларды апаттың тікелей жіберушісі деп, оны жедел тоқтат деп, болмаса қазірден-ақ табанынды жалтырат деп отырған жоқ. Апат бір апта немесе бір ай тыныс алдырса, онкилондардың жүрегі орнына түсіп, қалған уақытты тату өткізіп, оңтайлы сәтін күтіп отырып кетіп қалуға болар еді.

	–Аннуир, – деді Ордин, – ертең таң елең-алаңнан біз Мыңтүтін алқабына тартамыз, сен бізбен бірге барасың. Бірақ басқаларға тісіңнен шықпасын.

	–Сол кесапатты жерге қайта барып не аласыңдар?

	–Не болып жатқанын көру керек, онкилондардың бақытсыздығы қашан тоқтайтынын білу керек.

	–Оны қалай білесіңдер? Қызық, бақсы білмегенді сендер қайдан білесіңдер?

	–Бізбен бірге барсаң – сен де білесің, түсіндіреміз бәрін де. Сенің руыңның тұрағын басып өтеміз. Сен ең төте жолын білесің ғой?

	–Неге білмеймін – талай жүрген жол емес пе.

	–Тұманда жол табасың ба?

	–Табуға тырысармын. Сен үшін бәрін де жасаймын!

	–Онда қазір жатып ұйықта, ерте тұру керск. – Олар жатысымен қалған төрт келіншек те келді. Жертөледен ешкім көзіне түспей, алғаш олар ақ адамдар білдіртпей кетіп отырған екен деп шошып қалды, ұйықтап жатқандарын көрген соң отқа аздап жылынып алды да, орынды-орнына тарасты, ұзамай әр тұстан күбір-сыбыр естілді. Жиһангездер ертеңіне бақсының ақ адамдар кетпеуі керек, кетсе бұдан да жаман болады дегенін білді. Түнде келіншектері сол үшін де оралыпты.





ҚАРА ТАҚЫР ШӨЛ




	Таң ағара үш зерттеуші мен Аннуир жылы киініп, қоржын арқалап, мылтық асынып жолға шықты. Гороховка көлді барлауға кеттік, келесі күні ораламыз, сені онкилондарға қайтып келуіміздің кепілі ретінде қалдырдық деп хат тастады. Тұман тым қалың еді, Аннуир шеткі мекеннің жолын бірден тауып, серіктерін сеніммен бастап жүрді. Күннің суықтығы оларды шапшаң жүруге мәжбүр етті. Шөп басы бозқыраудан көрінбейді, жағасынан сүрлеу өткен бір көлдің бетіне қабыршақ мұз қатыпты.

	–Бұл уақытта мұндай суық өмірі болған емес, – деді мұзды көргенде Аннуир.

	–Міне, Мыңтүтін алқабына да осы үшін бара жатқан жокпыз ба, неге бұлай тез суытып кеткенін сонан білеміз, – деп түсіндірді оған Ордин.

	Тұман түске тармаса, жолаушылар ең шеткі тұраққа жетіп, түстік жасау үшін тоқтағанда ғана айықты. Жер сілкінгенде бұл жертөле де құлаған екен, қазір қалпына келтіріліпті. Бұл жұрт ақ адамдарды меймандостықпен қарсы алды, зады Амнундак тұқымының бұларға деген алакөздігі мен сенімсіздігі әзір бұ жақты шарпи қоймаған. Қасиетті көлдің құрып кеткені туралы олар да біліпті, бірақ барабаннан бұл жөнінде келушілерді кінәлайтын белгі болмапты.



	Туыс-туғандары жақсы көретін Аннуирдің арасында болуы ақ адамдар қашып жүр деген ешқандай сезім туғызған жоқ, қайта үш жауынгер еріп жүруге тілек білдірді, оларына қарсылық болмаған соң көсемнің рұқсатынсыз шығып жүр деген ой тіпті ешкімге келмеді.

	Тынығып алып олар әрі қарай тартты. Күн жылына бастады, бірақ жаз сияқты емес, дәл бір күздей ызғар бар. Ең төте жолмен терістікке бет алып, ұзамай сирек өсімдікті алқапқа, сонан тура қу тақырға түсті. Мұнда болған өзгеріс бес-алты шақырымнан-ақ белгілі болды – көкжиекте самсап қоя беретін бу бағандары көзге түспей, ойпаттың қап-қара құз кемерлері менмұндалап тұрды. Мыңтүтін алқабына шыққанда бәрі айран-асыр, таң-тамаша болды. Төңіректі кемпірқосақ шұғыласымен құлпыртып түрлендіріп тұратын мың бағанның бірі жоқ, қайнаған көлдердің суы суалып қалған, болмаса баяғысындай сақылдамай тұнып қалған. Көз жетер жердің бәрі беті сәл буалдырланған елсіз-күнсіз қу тақыр, әр тұсын айқыш-ұйқыш жарықшақтар тілімдеп, онан ыстық леп еседі, жел желпіген сол тымырсық ауа алып бір наубайхананың немесе металлургия пешінің маңындағыдай әсер етеді. Ауық-ауық жел тұрып, өлі өңірдің үстіне қап-қара құйын ұйтқытады. Қызған ауа мұнарта толқып, аңғардың қап-қара жар-құздары айдын көл бетінде жүзіп бара жатқандай алуан түрге еніп, мың түрленеді. Бейнебір көл жағасында алып бір қала асқақтап тұрғандай көрінеді.

	Болған өзгеріске бәрі таңырқай қарасты. Жиһангездерді өткен жолы да ертіп келген онкилондар мынаны көріп шошып кетті. Өзара сыбырласып, ақыры мұның себебін сұрап білуге бел буды:

	–Осы арадан бұрын көріп жүретін мың түтініміз қайда? Ет пісіретін көліміз қайда кеткен? Бұның себебі не, ақ адамдар, айтсаңдаршы. Жерасты рухтары от жағып, ас пісіруін неліктен доғарды екен? Өлді ме, ұйқыға енді ме, әлде басқа жаққа ауды ма олар?



	Аннуирдің көмегімен Горюнов оларға осының бәрі жер сілкінуінің зардабы екенін түсіндірді. Онкилондар аз да болса түсінгендей болып, тұтқиылдан тұжырым жасады және дұрыс тұжырым жасады:

	–Демек, өткен жолғыдай алыс баруымыздың енді қажеті жоқ қой.

	Шынында да, қара тақыр шөлдің қойнауына енудің қажеті жоқ еді, әрі жолы да қиын. Қызып қайнап тұрған ауада дем алудың өзі ауырлап барады. Өткен жолы самсаған бу бағандары ауада салқындап, температураны сәл түсіріп тұрғанды: сондықтан моншадағыдай ыстық болса да оған шыдауға болатын еді.

	Өлі өңірге, оның үстінде бұлдыраған қиял қалаға ақтық рет көз тастап, кері қайтқан жиһангездер өсімдікті алқапта алғаш кездескен көлдің жағасына келіп қоналқаға тоқтады. Терістік желі шөлден ыстық айдап әкелгенінен бе, бұл ара әлі жылы екен. От басына жайғасып, ет пісіре отырып, олар жағдайды талқылауға кірісті. Аннуир өз ағайындарын әңгімеге тартып, жиһангездердің еркін сөйлеуіне жағдай жасады, бірақ бәрі де толқулы.

	–Бүгін көргендерімізден қандай қорытынды жасауға болады? – деп сұрады Горюнов.

	–Бұдан аса байсалды қорытынды шығады, – деп жауап берді Ордин. – Жер сілкінуі ойпаттың жерасты жүйесін шұғыл өзгерткен деген менің болжамым, өкінішке орай, бастан-аяқ дұрысқа шықты. Санников жерінің жылытқышы, яғни Мыңтүтін алқабын осылай атауға толық негіз бар, бүлінген. Оның топырағы әзір жылы, бірақ ұзамай суынады, сөйтіп таяу уақытта ойпат қатып, поляр мұзының ортасындағы осынау жерұйық көзден бұлбұл ұшып, ғайып болады.

	–Одан өзге ештеңе күтуге болмағаны ма? Сонда бірден-бір мүмкін қорытынды осы ғой, сірә? – деп сұрады Костяков.

	–Жоқ, бұл бірден-бір қорытынды емес, жанартаудың фумарол, қайнаған, көпіршіген көл болып көзге түскен қимыл-қарекетінің бірте-бірте бәсеңдеп, табиғи жолмен тоқтауы әлі екіталай. Олай тоқтаған болса ойпаттағы өмір де ондаған жылдарға созылып барып бірте-бірте өшер еді, қыс та бірден-бірге суытып, қытымырлана түсіп, жан-жануар, өсімдік, адам тіршілік жағдайының нашарлауына қарсы ұзақ күресер еді.

	–Ал қазір олар бір қыстың ішінде құрып кеткелі тұр ма?

	–Жуық аптаның, тіпті айдың бағдарында жылытқышы қалпына келмесе, солай болары хақ.

	–Қалайша, ол қалпына келе ала ма?

	–Меніңше, қалпына келе алады, келуге тиіс те. Сөнгенін, иә ұйықтап жатқанын біз әзір білмей отырған жанартаудан бу мен газ ретінде жер үстіне атқылап мол жылу шығып жатқан жарықшақтардың бәрі жер сілкінуінен жабылып қалды. Бөлініп тұратын бұл жылу, жолы бітеліп қалған соң ғана тоқтап тұруы ықтимал. Тереңде жиналып жатқан сол газ бен су ерте ме, кеш пе – әйтеуір сыртқа бір жол табады. Жол табуы кешеуілдеген сайын қатері күшейе түспек. Сондықтан бу мен газдың жоғары шығатын бұрынғы жолын, не жаңасын ашатын тағы бір жер сілкіну жақын арада болуын тілейік. Дағдарысты ауырсынбай шешудің тиімді тәсілі осы, себебі бу мен газ шектен шығып шиыршық атқанша жиналып жатады да, шарықтау шегіне жеткенде бұрқ етіп жолды өзі ашып алады, ал бұл жанартаудың қалпына келуімен тынуы мүмкін, онда жұрт біз ойлағандай суықтан емес, оттан қырылады.

	–Міне, мәселе қайда! – деп дауыстап жіберді Костяков.

	–Талайсыз-бақсыз онкилондар-ай, қалай болғанда да тұқымы тұздай құрығалы тұр екен ғой!

	–Жалғыз ғана құтылар жол – жердің жаңадан сілкінуі!

	–деп өзінше қайталады Горюнов. – Ал олар құдайына жалбарынып, жерді қайта сілкіндіре көрме деп тілейді.

	–Иә, құтқарар жол жақын арада жаңадан жер сілкіну ғана. Ал ол келер көктемде ғана сілкінсе, одан пайда аз, жануарлардың көбі қырық-елу градустық суық қысты, көз аштырмайтын боранды көтере алмай қырылып бітеді. Жертөледе онкилондардың аман қыстап шығуы мүмкін, әйтеуір мұнда отын жеткілікті ғой, ал алдағы жазда олар аштықтан қырыла бастайды, себебі ірі аңның бәрі құрып болады.

	–Ал жыл құстарын, су жаңғағы мен қозықұйрықты, жидек пен тамырды қайда қоясыз?.. Сіз қара бояуды қалыңдатып, тіпті құлазытып жібердіңіз.

	–Жарайды, ол да мүмкін. Дегенмен олардың тамақты аз әрі нашар ішуіне тура келеді. Тек егін егіп, бақ өсіріп, балық көбейтіп, мал шаруашылығымен шұғылданбаса. Бірақ ол үшін де тұқым, құрал-сайман керек, біреу үйретуі керек.

	–Демек, үйге бара сап бақсы мен Амнундакка енді жердің тез сілкінуін тілеп құдайға жалбарын дейміз ғой. Ал ол дүмпу ойпаттың түстік жағына жол салып жүрсе не болады?

	–Әрине, ол да қиын, себебі өсімдік дүниесінің үлкен алабы жойылып, бұғы өрісі, алаңқайлар мен жертөлелер құрып кетуі кәдік. Сонда да бұл суықтан тірі пенде қалмай опат болғаннан тәуір.

	–Ал біз не істеуіміз керек? – деп сұрады Костяков.

	–Біз уақытты сәл ұзарта түсіп, болмай бара жатса, ойпаттан тік көтеріліп кетуіміз керек, – деп жауап берді Ордин.

	–Тірі болсақ бәрін де көреміз, ауа райының қалай өзгергенін де, онкилондардың келешек көңіл күйін де көз алдынан өткіземіз. Қалғанда күтер қатеріміз уақытсыз ерте кетіп қалудан күшті емес, – деді Горюнов.

	Алыс асулардан әбден қалжыраған жиһангездер тез жайлы ұйқыға кірді.

	Онкилондар кезек-кезек қарауылда тұрды.





ҚҰРМАЛДЫҚ ШАЛУ




	Келесі күні ең шеткі мекенді басып, жиһангездер үйіне едәуір ерте келді. Көсемнің жертөлесі алдында олар көрші тұрақтың жауынгерлерін жаңа ғана ұстап әкелген вампуымен бірге алқа-қотан қоршап алған онкилондарды көрді.

	Жауынгерлер бүгін таңертең ерте аңға шығып бара жатып бес вампуға тап болады, толайым түрі бұғы ұрлағалы жүрген барлаушылар тәрізді. Оларды табынға тақау жерде қуып жетіп, жанжал шығады, сол арада екі вампу өліп, екеуі қашып құтылады, жаралы біреуін тұтқындап, жателдіктерге тарту еткелі алып келеді. Меймандардың өлген жануарлардың терісі мен бас сүйегін жинайтынын, Мыңтүтін алқабына ана жолғы саяхатында қасқыр жеп кеткен вампудың бас сүйегі мен жілігін көтеріп көргенін жауынгерлер байқаса керек, зерттесе, өлісінен тірісі дұрыс шығар деп мына вампуды әкеп тұрған себебі сол екен. Қолы артына қайырылып тас қып байланған, үсті-басын найза мен жебеден түскен жарақаттың қаны жуып кеткен, тұтқын, шамасы, аяғынан әрең тұр. Оны вампуларды сирек көретін қатын-қалаш, бала-шаға қаумалай қоршап алған. Тірі вампуды қалағанынша көрудің мүмкіндігі туыпты.

	Жиһангездер вампу оларға тірі кезінде қызық екенін айтқанда, Амнундак оны ағашқа апарып байлап тастауға әмір берді. Жиһангездер жедел өлшеп, суретке түсіріп алып, содан соң оны қоя бер деп көсемге өтініш айтуға асықты.

	Барлық алғашқы қауым адамдары сияқты тұтқын да бұлшық етті, әлеуетті әрі жас еді. Бас сүйегін өлшеуге жал сияқты қобыраған, арасына неше жылғы кір баттасқан шашы бөгет болды ма, Горюнов оны алып тастамаққа тоқтады. Жалтыраған қайшыны жақындата бергенде бауыздайын деп жатыр деп ұққан вампу жан даусы шығып, зарлап қоя берді. Шаш алу ағашты айнала тұрған онкилондардың көз алдында өтті, олар бұрын-соңды мұндай қарекетті көрген жоқ-ты, оның үстіне мына жаңа құралдың өзі де бейтаныс. Тұтқын бұл істі азаптардың алдындағы байқау шығар деп ойлап, азаптаушысының білегіне өткір тісін қадауға алас ұрды да, аузын буып тастауға тура келді. Бас сүйегін өлшеуге әкелген жалтылдақ құралдар оны қалтыратып жіберді. Бойын, басын, тұрқын өлшеудің бәрін, әрине, ол өлтірер алдындағы сиқыр айла, ең азаптысы кейін болады деп ұқты. Ақыр аяғында жалтырақ бірдеңенің басына төрт бұрышты қара затты қойып, мұның алдына әкеліп сырт еткізгенде жасын оғы енді жайратпақ деп ол көзін жұмды. Өзіне ештеңе болмағанын, ақыр соңында еш зақымсыз қалғанын көргенде ол қатты таңданды.

	Онкилондар осы қимыл-қарекеттің бәрін міз бақпай, бақылап тұрды, бой мен басты өлшеу оларға бұрыннан танысты, әуелі әйелдер, сонан соң жауынгерлер мен балалар осылай өлшенген. Әрбір осы әрекет жалтырақ таянышы бар әлгі қара заттың сыртылымен аяқталатын, ал оған мән берген онкилон жоқ.

	Өз шаруасын тындырған соң Горюнов вампуды еркіне қоя беруін өтініп, көсемнен батыл тойтарыс алды.

	–Бүгін кешке бізде тағы да табыну басталады, бақсы рухтардан вампудың өлу-өлмеуі жөніндегі байламын біледі,

	–деді Амнундак, – бұған дейін біз тұтқынды ешқашан ешқайда босатпаймыз.

	Күн кешкіріп те қалған, алыс сапар-саяхаттан, бүгінгі вампу оқиғасынан әбден шаршаған жиһангездер өздерінің мұнтаздай жертөлесіне оралып, алаулаған от басына жеткеніне қуанды. Тұман қалыңдап, күн қайта суыта бастады. Кеше де, бүгін де тұманның түске дейін айықпай тұрып алғанын, артынан күн шыққанымен де «осы мезгілдегі біздің Казачьедегідей» суық болғанын олар Гороховтан сұрап білді. Сол күні сұр қарлығаштардың түстікке ұшқаны байқалды, суықтың түсуінен тынышсызданған қаз-үйректер де ұшуға жиналып жатты. Екі түн қатарынан болған аяздан қырдың шөбі солып, жатып

	қалды, жапырақ сарғаймай-ақ түсе бастады. Онкилондар таңырқап, мұндай суық пен тұман әдетте бір ай кейін түсетінін, құстың да ерте қайтқалы жатқанын айтып жүрді. Бүгінгі тәуеп ету де сол суықтың ерте түсуіне байланысты көрінеді. Ымырт жабылғасын бақсының келген-келмегенін, дұғаға ақ адамдардың қатысар-қатыспасын біліп қайтқалы Горохов кетті. Бұл жолы табынуға тек жауынгерлер ғана қатысатыны, әйелдер мен балалар да жіберілмейтіні жайында хабар алып ізінше қайтып келді ол.

	Күн суық болғандықтан Амнундак ақ адамдардан әйелдер мен балалардың осы үйге кіріп отыруына рұқсат сұрады.

	–Осылар бір жаман жымысқы іс жасағалы жүр ме деген ой келеді маған, – деді Ордин әлгі хабарды естіген бетте-ақ. Біз ештеңе естіп-білмесін деп олар күллі әйелдерді шығарып жіберді.

	–Мүмкін, – деді салмақ сақтап Горюнов. – Бірақ біз оларға бөгет жасай алмаймыз, ендігі қалғаны тек сақ болу ғана. Осы Аннуирден сұрап көріңізші, олардың бұл тақылеттес табынуы да бола ма екен?

	Аннуир мұндай дұға вампуларға шабуыл жасайтынның алдында болатынын айтты.

	Ұзамай жертөле ақ адамдардың отының басында аласталу уақытын қысқартқалы келген қатын-қалаш, бала-шағаға толды. Олар бұл үйде бұрын да болған, әсіресе, жателдіктер жоқ кезінде жиі келіп жүретін-ді, ал енді тұқымымен тегіс кірген соң емін-еркін билеп-төстеп, істікке ет шаншып, шелпек пісіріп, кешкі ас әзірлеуге кірісіп те кетті, жертөлені балалардың айқайы, сәбилердін шырылы, үлкендердің әзіл-қалжың, ойын-күлкісі кернеді. Күні кеше ғана бабалары айтып кеткен бақытсыздыққа кінәлі деп, жателдіктерді желкелеп қуып жіберуді талап еткен, қазір алаңсыз, мұңсыз сол жатжерліктермен ойнап-күліп, әзіл-қалжыңы жарасып отырған осынау ақжарқын көңілді адамдарды көргенде жиһангездер кешегі қара тақыр қу медиенде куә болғандарын көз алдына келтіріп, жағдай кенеттен өзгере қалмаса, алғашқы қауымның бұл тайпасына да өлім қатері төніп тұрғанын ойламай қала алмады.

	–Ойлап-ойлап, әйтеуір мен шеше алмай қойдым, – деді Горюнов әйелдердің күлкісі мен қалжыңы мезі еткен соң өзімен бірге бұрышқа қарай оқшауланған Ординге. – Онкилондарға төніп тұрған өлім қатерін айтып, түстікке бізбен бірге кетейік деп ұсыныс жасасам ба деп, бір байламға келе алмай-ақ қойдым.

	–Осы жайды мен де ойладым, – деді Ордин, – бірақ ұсыныс жасау асығыстық болар деген түйінге келдім. Қазір теңіз ашық, қайықсыз олар қайда барады. Оның үстіне менің қазіргі күткен қаупім дұрысқа шыға ма, жоқ па? Санников жерінің жылытқышы ертелі-кеш қалпына келіп, істің беті оңғарылып, ондаған жыл бойы жақсы да болып кетер…

	–Ал жылытқыш қалпына келмей, көз алдымызда қыс түсе бастаса қайтеміз?

	–Қайтсе де, бұларға ештеңе айтып болмайды. Поляр түндерінде айдын мұз арқылы жылы киімсіз, отсыз, бұғысыз қайда барады! Бұғылары бірнеше күн мұз жолында аштан өледі. Жоқ, олар осы қысты бірдеңе ғып өткереді, ал көктемде қардың ерімегенін, жануарлардың өліп біткенін көріп, бұл арадан кету керек екенін өздері де ойланады.

	–Дұрыс! Ал көктемде осы жерді, оның халқын зерттеуге академия жіберетін үлкен экспедициямен бірге ойпатты қар басып қалмай тұрып біз де келеміз. Онда онкилондарды көшіру де оңай – олар бұл жерден кетудің қажеттігіне өздері де түсінеді.

	–Ал қазір бұлар бізден апаттың тоқтатылуын талап етеді тек.

	Кешкі астан кейін әйелдер Гороховтың өтінішімен би ұйымдастырды. Балалар мен кемпірлерді бұрышқа қарай отырғызып, өздері әдеттегідей киімін түгел шешіп, бірінің қолынан бірі ұстап от айнала билей жөнелді. Биі қарапайым әуен ырғағымен бірде оң аяғын, бірде сол аяғын көтеріп секіру, қолын бұралтып, жан-жаққа мойнын қозғалту. Осындай билермен әйелдер ұзақ поляр түндері от басынан шықпай, жертөледе отыру әбден зеріктірген еркектердің көңілін көтеретін. Алғаш билегісі келмегендей, әуені мен қимылы баяу басталып, бірте-бірте ширап, ақыр аяғында әйелдер шыр айналғанда шапшаңдығы көз суырып, аяқ дүрсілі мен шапалақ сатыры, шабытты үн құлағыңда күмбірлеп тұрып алады. Құтырынған биде қоңырқай денелер мың бұралып, бұрымдар деңгелең ойнап, алқа сылдырап омырауды шапақтап, білектер ілгері-кейін бұлдырай сермеліп, аппақ тістер жарқырап, еріндер әсем ашылып, көздің жауын алады. Ақыры, әбден қалжыраған қыз-келіншектердің бәрі құлап түсіп, әрқайсысы әр кейіпте от айналасында тер шылаған денелердегі өрнек-таңбалардың қаракөк белдемшелерін түзей алқына тыныс алып жатады. Қазір сызықтары әсіресе айқын айшықталып, жылдай ұзақ поляр түндері қыздардың денесін өрнектеген алғашқы қауым суретшілері – кемпірлердің бірінен-бірі асырмақ болған өнерінің жемісі ою-өрнек, гүл, жапырақ, жануарлардың басының бейнесі тайға таңба басқандай көзге ұрып тұр. Амнундактың тоқалы – жыланды әйелдің өрнек-таңбасы бұрыннан таныс. Ал Аннуирдің алды әр алуан гүлдер мен жапырақтардың суреті, ал екі жауырынында күн шығып, шапағы мойнына, иығы мен беліне шашырап тұр, белінен төменірек екі жақтан екі жарты ай салынған. Ракудың денесі алдынан айқыш-ұйқыш сызықтармен торланып, арқа жағы толқынданып, белі мен мықынына түскен тұсы қошқар мүйізденіп, бұрап тасталған. Қыздар денесіндегі өрнегінің мағыналылығымен бірінің алдында бірі көлеңдейді, ал жас жауынгерлер көктемде қалыңдық таңдағанда да алдымен қыздардың көбінесе осы өрнек-таңбасына қарайды.



	Әйелдер дем алған соң жарты шеңбер жасап, оттың бір жағында жиһангездерге қарама-қарсы жайғасты да ойын бастады: оң жақ шетте бірінші отырған қыз «бірінші» деп, көршісін алақанымен арқадан бір тартты, ол «екінші» деп мына жақтағы құрбысына соны жасады, сөйтіп, шапалақ толқыны екінші шетке бір-ақ шықты; біреуі есебінен жаңылып қалса, оңнан да, солдан да соны тұқыртып, әжуа қылды. Сол жақ шеттен, екінші қолмен шапалақ оңға жылжып, оң жақ шеттен солға жылжып, екі толқын ортада түйісетін болды да, есептен жаңылысушылар көбейіп, қыран-топан күлкіге батырды. Бұл ермек зеріктірген кезде олар келесісіне көшті: әйелдер жүресінен отырып екі қолын алдына созып, бір аяғын отқа қарай көсілтіп, оны екінші аяғымен шапшаң ауыстыра қоюы тиіс болды, егер біреуі кешігіп не басқа аяғын созатын болса, бәрі күліп, көршісі оны шалқасынан түсіріп, оның екі аяғы аспанда қайшыланып жатты. Бұл ойын әйелдерді мүлде жалықтырып жіберіп, ақырында олар бірін-бірі еш себепсіз шалқасынан түсіріп, апыр-топыр болып бәрі құлап жатты.

	–Мына би мен ойындар – тамаша гимнастика, – деді Горюнов. – Ұзақ поляр түндері отыра-отыра ұйып қалған дененің құрыс-тырысын жазуға таптырмайтын тәсіл.

	–Иә, ерлер аңға шығады, бұғы күзетеді, отын кеседі, ал әйелдер үй шаруасымен болып, жертөледен және қия баспайды, – деп қостады оның сөзін Ордин.

	–Бірінші ойын «алқа» аталады, екіншісі – «бақа», «сынақ» деген үшінші ойыны бар, ол салмақтырақ, – деді Горохов, сосын әйелдерге қарап: – «Сынақты» көрсетіңдерші, – деп өтінді.

	Әйелдер орынды-орнына отырды.

	–Ал біздің арамызда өткен қыстан шыдамды болып қалған қайсымыз? –деген дауыс шықты. – Сен бе Анну?

	–Мен! – деді Аннуэн.

	–Мен де өз тұқымымда! – деді Аннуир.

	–Сен бұл арада бөгдесің, шыдамды екеніңнің өтірік-шынын ең алдымен сынау керек. Жат бірінші, – деп бұйырды әйелдер.

	Тері әкеп, оны оттан аулақ жарты шеңбердің ортасына төседі, Аннуир оған шалқасынан түсіп жата кетті. Аннуэн тостаған алып, оны мөлтілдетіп суға толтырды да жатқан келіншектің қарнына қойды, өзі оның аяғынан басып тізесіне отырып алды да табанынан қытықтай бастады. Қалған әйелдер дауыстап санап тұрды. Сынақтың мәні мынада: жатқан адам қанша қытықтаса да былқ етпей, демін де біркелкі алып, онға дейін санап болғанша тостағаннан бір тамшы су төгілмеуі керек. Жалаңаяқ көп жүргеннен онкилондардың табаны қанша қалың болғанымен, бұл сыннан ілуде біреу ғана сүрінбей өтеді. Оның үстіне әйелі бар болғырлар өте шабан санап әлек қылады. Сыннан аман өткен шыдамды деген атаққа ие болып, төзімсіздердің бәрін қытықтауға хұқ алады.

	Аннуир бұл жолы төзе алмады – тоғызды санағанда күліп қойды, оның үстіне күндесі тіпті қатты қытықтады.

	–Міне, сен шіп-шикі өтірік соғыпсың! – деді күндесі табалай. – Сен ешқашан шыдамды болған жан емессің!

	–Мүмкін, сен де шыдамды емес шығарсың! – деп қызбалана қарсылық білдірді Аннуир.

	Әлгі орынға енді Аннуэн жатты, Аннуир тостағанды толтырып, оны екі анардың ортасынан сәл төменірек қойып, ең сезімтал тұс – кіндіктің айналасын қытықтай бастады. Ал Аннуэн тастай қатып, дымын білдірмей, сыннан сүрінбей өтті.

	–Онда мынаған шыдап көр! – деп кекете күліп, орнынан тұра беріп, тостағандағы суды тұп-тура Аннуирдің бетіне шашып кеп жіберді.

	Бұл үлкен сыннан сүрінбей өткеннің бір артықшылығы еді, Аннуир үндемей бетін сүртіп, сәл қысылыңқырап кейін шегінді.



	Әйелдер бірінен кейін бірі жатып, Аннуэн бәрін де күлдірмес ерікке қоймады: бірін ерте, бірін кеш күлдіріп, барлығын да орнынан тұрғанша суға малшынтып шығарды. Сынға шыдамағандар от басында кептірініп отырып, өзінің кебін киген келесі құрбысына сақ-сақ күлумен болды. Бәрі сыннан өткенде күлмей шыдаған тағы бір әйел шықты. Аннуир жаңа жеңімпаз қытықтайтын болса, сынға тағы да түсуге тілек білдірді. Аннуэн қарсы шықты. Олардың күндестігін көріп жүрген қалғандары бұрын шыдамды атанса, Аннуирдің сынға екінші рет түсуіне болады деді. Аннуир қалаған жерден қытықтауға рұқсат беріп, бәріне де төзіп шықты, бірақ қытықтаған адамына су шашқан жоқ. О, қытықтаушысы Аннуэн болды бар ғой, бір тамшы қалдырмай шаша салар еді!

	–Міне, енді сіздің екі қалыңдығыңыз да шыдамдының шыдамдысы болып шықты! – деп құттықтады Ординді Горюнов.

	–Және екеуі де қызғаншақ деңіз! – деп қосыла кетті Костяков.

	–Қызғанышсыз құмарлықта құн бар ма? – деп күлді Аннуирдің өз абыройын қайта қорғап қалғанына риза болған Ордин.

	От басында жоқты-барды айтып отыр еді, Амнундактың үйінен бір шал келді де, дұға біткенін, балалар мен әйелдердің дереу үйіне қайтуы керек екенін айтты.

	–Бақсы не деді? Оған құдай не айтыпты? Бізді алда не күтіп тұр? – деген сауалдар жауып кетті.

	–Ертең естіп білесіңдер, қазір барып ұйықтаңдар! – деп шал жалтара жауап беріп шыға жөнелді.

	Әйелдер киініп, бұрышта ұйықтап қалған балаларын көтеріп, бірінен соң бірі ақ адамдардың үйінен шықты. Сырттан: «Тағы да суық! Апырай, қандай суық! Қандай қалың тұман! Адасып кетпес үшін біріңнен-бірің ұстап алындар!» деген дауыстар самбырлап естіліп тұр.



	Дұғаның нәтижесі жайында бірдеңе білгелі Аннуир солармен ілесе шығып, ұзамай қайтып келді.

	–Амнундак пен күллі жауынгерлер бақсыны шығарып салғалы ма, бір жаққа кетіпті, үйде екі шалдан басқа ешкім жоқ, біреуі ұйықтап жатыр, екіншісі менің әуесқойлығыма ыза боп, сөгіп тастады, – деді ол.

	–Зайыры, бізге де жатып ұйықтау керек шығар. Бәрібір ертеңге дейін ештеңе біле алмаймыз, – деді Горюнов.

	Жиһангездер ол күні рухтардың бақсыға не айтқанын, ол әмірді онкилондар табан аузында орындауға кіріскенін білсе, тыныш жатып ұйықтай да алмас еді.

	Тұман мен суыққа қарамай құлшылық қылу аяқталысымен-ақ бар жауынгер көсемнің үйінен шыға сала тура түстік-батысқа тартты, алда екі адам алау ұстап, одан кейін Амнундак пен бақсы және шәкірт жүрді, олардың артында төрт жауынгер зембілге сап тұтқындағы вампуды әкеле жатыр, шерудің соңындағылардың бәрі бастан-аяқ қаруланып алған, бастарын төмен салып үнсіз келеді. Тек аяқ тыпыры мен қорамсақтағы жебелердің сықыры, зембілдің шиқылы ғана естіледі. Тұманда жолды жазбай тауып, алдағы алаулылар орман мен алаңқай арқылы осынау бөлекше бір шеруді қасиетті көлге бастап келеді. Көл жағасында аяқ-қолы байлаулы тұтқынды құрбандық тасының үстіне қойып, бақсы басына, шәкірт аяғына тұрды.

	Амнундак пен жауынгерлер әзір суы жоқ қасиетті көл жағын ашық қалдырып, тасты жарты шеңбер жасап айнала тұрды. Күллі жауынгер қолына алау үстап, жоғары көтерді де, бақсы даңғырасын қағып, құрбандық алдында дұға оқи бастады. Самсаған алау толқыған қызыл сәулесін қара тасқа, шалқасынан жатқан тыр жалаңаш түкті адамға, қатты дүңгірлеген даңғырасын көкке көтеріп безілдеп тұрған әлеміш киімді бақсыға, шашына қыран қауырсын қыстырған бақсыға ұйып телміре қалған жүзі сұсты қарулы адамдарға түсіп тұрды.



	Төңіректі тұмшалап толқыған тұманның кей тұсы сейіле қап, қап-қара құз-жар, тас басқан көлдің түбі, үңірейген көмей-куыс көзге түсіп қалады. Жалғыз онкилондарға ғана емес, кез келген адамға тап мына жағдайдағы түнгі тәуеп қатты әсер етер еді. Өз тағдырының не болатынын түсінген тұтқынның көзі әлсін-әлі алақтап, тұла бойы түршігіп, діріл қақты. Рухтарды шақырып, өзіне назарын аударту үшін қаққан даңғырасын доғарып, қолын сылқ түсірген бақсы әжім айғыздаған бетін құбылаға беріп, көзін тұман толқындарына қадап, бар даусымен рухтарға жалбарына бастады.

	–Оммолон, Амнунгем, Иргани! – деп ол бірнеше дүркін шақырды! –Жерасты патшалығының әміршісі, сізге үн қатып тұрмын. Саған құрбандыққа тірі адам алып келдік, қызыл қаны бұрқырап тұрған құрмалдық бұл. Осыны қабыл алып, жерімізді қайтып сілкіндірмеші, жарығын бітеп, мына көліміздің суын қайтып берші! Оммолон, Амнунгем, Иргани! Тыңдаңыздар, сіздерге үн қатып тұрмыз!

	Рухтардың атын әлденеше қайталап айғайлаған бақсының даусына көлге төніп тұрған жартастар жаңғырығып, өз атын қайталап жерасты рухтары үн қосып жатқандай болып көрінді. Ақырғы айғайымен бақсы беліндегі пышағын жұлып ап еңкейе беріп, вампудың кеудесіне сұғып жіберді, жан даусы шыққан оның үнін жартастар қағып алып қайта жаңғырықтырды. Пышағын суырмай бақсы үзіліп бара жатқан тұтқынның бетін табанымен басып тұрып даңғырасын қайта қақты.

	Тұтқын денесінің дірілі басылып, демі біткенде бақсы пышағын суырып алып, оны вампудың жүндес тәніне сүртті де әмір етті.

	–Құрмалдықты апарып, жер асты патшалығына кірер қақпаның аузына лақтырыңдар!

	Алты жауынгер мәйітті абайлай көтеріп, тайғақ тастардан сатылап түсіп, көмей-қуысқа қарай тартты, басқа жауынгерлер алау ұстап жан-жағына жарық түсіріп отырды. Олар көмей-қуысқа жете бергенде:

	–Су келе жатыр, су көрінді! – деген қуанышты дауыстар шықты.

	Шынында да, жаңа ғана қарауыта үңірейіп жатқан көмейқуыс ернеуіне дейін шыпылдап суға толып қалыпты.

	–Құрмалдығымызды жерасты рухтары қабыл алды! – деп дауыстады бақсы. – Қасиетті көлдің суы қайтып келе бастады… Құрбандықтың аяғына тасты байлаңдар да, жедел көмей-қуысқа тастаңдар! – болды оның әмірі.

	Мәйітті түсіріп, қолын шешті де, жауынгерлер сол қайыспен аяғына үлкен тас байлады. Сосын мәйітті көтеріп, қолмен шайқап-шайқап тұрды да, суы көлге кұйыла бастаған көмей-қуысқа лақтырып жіберді. Қара толқын алаудың қызғылт сәулесімен сәл жалт етіп, тағыны тереңіне қылқ еткізді.

	–Құрбандық бұғыны алып келіцдер! – деп дауыстады тағы да бақсы. – Мейірбан аспан иелеріне құрмалдық шалайық.

	Алау ұстаған жауынгерлер қатарын ысырып, бұғыны мүйізінен жетелеп алған екі онкилон ілгері тырмысты. Бұғының мүйізі әр түсті таспалармен әшекейленіп, жүніне қызыл қына бояуы шашылыпты. Самсаған оттан үріккен жануар төрттағандай тартыншақтап мөңіреп келеді. Оны да тақта тасқа әкеп шығарды да, бақсының иығының астына апарып жықты.

	Даңғыра қайта қағылып, бақсы қайырымды аспан рухтарын шақырып, суықты тоқтатып, онкилондарға жылылықты қайтар, бұғы табынын аман сақта деп жалбарынды. Тас кездік қайта жарқ ете қап бұғының көкжелкесіне қадалды да – қызыл қан ақ жүнге шашырап, ізінше жазықсыз жануар төрт аяғын көси сап, сылқ ете түсті. Басын кесіп алып қашанғысындай бақсыға берді де, бұғыны тақта тастың үстіне тастады.



	Жер асты патшалығынан қайтып оралған қасиетті суға тағзым етіп, бақсы тақта тастан түскен кезде көлдің суы көтеріліп, түбіндегі терең шұңқырды толтырып та қалған еді. Бұрынғы тәртібін сақтап, зембілге тек бұғының әшекей басын ғана салып, жасақ қайтар жолға түсті.





ОНКИЛОНДАР АРАСЫНДАҒЫ АҚЫРҒЫ КҮНДЕР




	Жиһангездер ертеңіне екі жағдайды таңырқай есітті: түнде жер сілкініпті және қасиетті көл қалпына келіпті. Қасиетті көлдің қалпына келуі, әрине, жер сілкінуден, бірақ оны бұлар қалай аңдамаған? Сұрастыра келсе, жердің сілкінгенін жертөледе қалған екі шал ғана байқапты. Амнундактар кеткен соң ұйықтап қалған екен, қаттырақ дүмпуден шошып оянып, сыртқа ата шығыпты олар, басқа қыбыр еткен пенде жоқ, аяқ асты сәл дірілдеп тына қалады да, суықтан қалтырай бастаған соң үйге енеді.

	–Қара басып біз неғып ештеңе байқамағанбыз? – деп таңданды Горюнов. – Әлде шалдардың түсіне сондай бірдеңе кіріп жүр ме екен? Не біз, не біздің сан-сапалақ қонағымыздың ештеңе сезбеуі қалай?

	–Тоқтай тұрыңдаршы! – деп дауыстап жіберді Ордин.

	–Жерің осы, жертөлеміз билеген әйелдердің аяғымен дүсірлеп жатқанда сілкініп жүрмесін?!

	–Иә, әрине, солай! Ол кезде онша қатты болмаса, дүмпуді байқамауға әбден болатын.

	–Дүмпу әйтеуір қасиетті көлдің байланысын қалпына келтірген екен… – деп күмілжіді Ордин.

	–Немен байланысын?

	–Теңізбен байланысын қалпына келтірді деп айтайын деп тұрып – іркіліп қалдым, себебі бұрын көл теңізге құятын, сол құяр жолы бітеліп қалғандықтан сарқылған жоқ ол, жан-жағынан ағып келетін жылға-бұлақтар тоқтағасын суалған-ды.

	–Біле білсеңіздер, мұны зерттеу керек. Судың неліктен қайтып келгенін білу маңызды мәселе. Онкилондардың айтуына қарағанда ол көмей-қуыстың өзінен бұрқырап шығып жатқан көрінеді.

	–Егер біз солай қарай барып, жазатайым су қайта тартылса, жаңа апатқа кінәлі осылар деп жазғырады ғой олар, сонан кейін тіпті де ақтала алмайсың. Жоқ, одан да кідіре тұрып Амнундакпен бірге барайық, – деп Костяков сақтық айтты.

	Жиһангездер түнде болған және бір жағдайды білді. Тұтқындағы вампу қарауылда тұрған жауынгер от басында қалғып кеткенде байлаған арқанды шешіп, тайып отырыпты. Осы хабардың бәрін ертеңгі бұғы сауудан бірінші оралған Аннуир жеткізді.

	–Көлдің қалпына келіп, тіпті судың көтерілгенін онкилондар қайда жүріп көрген осы? – деп қайран болды Ордин.

	–Түнде қасиетті көлдің басында құлшылық қылыпты. Амнундак, бақсы, жауынгерлер бәрі соған барған. Құрмалдыққа ақ бұғы шалған, қазір су бұрқылдап шығып жатыр дейді, – деп Аннуир жүзі жайнап қуана айтты, өзінің де құрмалдық пен құлшылықтың құдіретіне сенген сыңайы бар.

	–Құрмалдық шалынды де… – деп даусын соза түсті де Горюнов үнсіз қалды.

	Қатын-қалаш, бала-шағаны қатыстырмай түнде құпия құлшылық қылып, құрмалдық шалу мен тұтқынның аяқ астынан жойылып кетуін салыстыра келіп, көңілі секем алып, қобалжиын деді.

	Кейін келіншектер мен Гороховтың шығып кеткен кезін пайдаланып, екі жолдасына өз күмәнін айтты.



	–Менің күмәнімнің дұрыс-бұрысын қайткенмен де білу керек, – деп түйді ол сөзін. – Егер олар вампудан бастап адамды құрбан шалуға шықса, мына апат тоқтай қоймаған жағдайда біртіндеп бізге де ауыз салады.

	Бұл оқиға жайында ешбір дерек білу мүмкін болмайды. Түн ортасында рухтар бақсыға әмір беріп, қасиетті көлдің басында әдеттегідей ақ бұғы сойып, құрмалдық шал депті, сол – сол-ақ екен, көмейқуыстан су көтеріліп, көз алдымызда терең табанды толтырып тастады деп ықыластана айтқанымен, жауынгерлер түнде жер сілкінгенін бекерге шығарды, бәлкім, олар көлге қарай жүріп бара жатып я құлшылық етіп тұрып сезбей де қалған болар.

	Арада біраз ғана күн өтті, тамыздың әлі ортасы ғана, бірақ кәдімгі қарасуық күз сияқты: түн құрғатпай аяз болады, тұман торлайды, бозқырау түседі. Ағаш жапырақтары сарғаймай-ақ түсіп, қырдың шөбі солып, жатып салды. Жыл құстары ерте ұшып, көл иесіз қалды, түнде қатқаннан ол екіндіге қарай сәл ғана ериді. Күннің көзін қалың бұлт жиі-жиі тұмшалап, өлеусіреп әрең жылынады. Әйелдер қапшығынан қысқы киімдерін алып, жамап-жасқай бастады. Кездескен кездегі онкилондардың салқын көзқарасын жиһангездер жиі байқап, Аннуирдан өзге келіншектер күнінің көбін Амнундактың жертөлесінде өткізетін болып жүр. Ординнің ақылымен өзінің жателдіктерге берілгендігін айырықша білдіріп алмас үшін Аннуир да солармен бірге кететін болды, сондығынан да онкилондардың ойын біліп отыру онша қиын емес.

	15 тамызда ертемен терістік желі соғып, нольден төмен температурада кәдімгі бұрқаған боран ұйытқыды. Түске тармаса бұрқасын басылып, жертөледен шыққан жиһангездер Санников жерін қысқы сәнімен көрді: алаңқайлар белуардан қарға оранған, сидиған қайың-терек пен жасыл қарағай қарға малынып мүлгіп тұр. Көсемнің жертөлесінен шығып онкилондар да жан-жағына аңыра қарап тұр екен, әйелдер соларға қарай тұра жүгірді.

	Жиһангездерге жер сілкініп, үйі құлағандағы қақтығыстан кейін бас сұқпай қойған Амнундак келді екі іңірдің арасында. Ол от басына келіп, қолын жылыта жалыннан көз алмай отырып сөз бастады:

	–Біздің күніміз енді не болады, ақ адамдар? Қыс табаны күректей бір ай бұрын түсті. Жапырақтар сарғаймай үсіп, көктей солды. Құс кетті, күн жылытпайды. Қар мына бетімен төпеп жауа берсе, бұғылар қырылып қалады. Өгіздер, жылқылар, мүйізтұмсықтар да қырылады. Сонда онкилондар немен күнелтпек?

	Жиһангездер бұл назаны үнсіз отырып тыңдады, олар ерте мезгілсіз түскен суықтың себебін біледі, ойпатқа жылу беріп тұрған жерасты жолы қалпына келмей, жағдайдың жақсаруына үміт жоғын және біледі. Ал оның қашан қалпына келетіні кімге мәлім?! Амнундакты жұбатқанда бұлар немен үміттендірмекші?

	Сұрағына жауап ала алмаған көсем орнынан атып тұрып, сес көрсете қолын көтеріп, тағы да сөйлеп кетті.

	–Осының бәрін істеген сендер! Бізге қар мен ызғырық елінен келіп едіңдер, қар мен ызғырықты қоса әкелдіңдер, сендерге сол оңды, себебі ақ жерде өмір сүруді сүйесіңдер, ақ адамдар! Суықпен, қармен күллі онкилондарды қырып, жерімізді басып қалғыларың келеді. Бабаларымызды осылай қарай чукчалар тықсырып тастап еді, ал сендер, құдіретті ақ сиқыршылар, тұқымымызды түгел құртпақсыңдар!

	Ол жалт бұрылды да, жертөледен шыға жөнелді. Жиһангездер абыржып біріне-бірі қарады, көсем ұзап кетті-ау дегенде Горюнов:

	–Меніңше, енді кідіретін түк қалған жоқ, – деді, – ертең ерте жолға шығу керек: теріскей желі соғып тұр, көлдер қатқан, тұман болмайды, қар қалың емес.

	–Түнде тағы жауса, шаңғысыз жүруіміз қиын ғой, – деп қауіп ойлады Костяков.

	–Мұнда қысқы киіміміз де жоқ, бәрі қоймада қалды, – деп қипақтады Ордин.

	–Сендер қалай түсінсеңдер, солай түсініңдер, мен онкилондарда қаламын, – деп кесіп айтты Горохов. – Мына суық ұзамай қайтады, біз бұрынғыша өмір сүреміз, ал сендер Қазандыққа жете алмай, мұзда құрисыңдар.

	Қанша түсіндіргенмен ол айтқанынан қайтпай, қасарысып отырып алды, сондағы себебі: Казачьедегіден мұнда жақсы

	–тамақ тоқ, тұрмыс тыныш, әйел сұлу, үй жақсы – тағдырға тағар кінә жоқ.

	–Ал, Никита, сізді вампу сияқты бауыздап, суықтың бетін қайтар деп құдайларына құрмалдыққа шалса қайтпексің?

	–деп ежіктеді Горюнов.

	–Ол бос сөз! Вампу қашып кеткен. Онкилондар кісі бауыздамайды. Бауыздайтын болса, баяғыда-ақ бәріміздің жоқтауымызды бір-ақ асыратын еді, әлгі Амнундак құсап келіп сөйлесіп отырмас еді. Кетуімізді өтінер, бірақ бауыздамайды.

	Тіл-ауыз жоқ, тылсым тыныштық орнады. Сәл үнсіз отырды да, орнынан тұрып Горохов шығып кетті, бір минуттан соң жүгіріп Аннуир кірді.

	–Жаңа Амнундак сендерден үйіне келісімен бізге: «Бұдан былай ақ адамдарға әйел бермейміз, – деді. – Олар суық пен қарды тоқтатқанша, сендер бізде боласыңдар, онда барсаңдар – бізден жақсылық күтпеңдер. Ал күллі әйелдер мен еркектер айғайлап: «Баяғыда-ақ осылай істеу керек еді: әйелсіз, сүтсіз, нансыз тұрып көрсін енді!» деді. Мен көрпемді алып келейін деп қана сұранып шықтым. «Бар, бар да барған ізіңмен кері қайт!» деп қалды олар.

	Аннуир өзінің тері көрпесін алып, Ординнің құлағына сыбырлады:



	–Түнде олар қалың ұйқыға кірген кезде саған қайтып кеп, естіген-білгенімді айтамын, сірә, ойлары оңды емес.

	Жнһангездерді күйзеліс халде қалдырып ол тұра жүгірді.

	–Иә, ертең елең-алаңнан кету керек, – деді Костяков. – Шамасы, бұл ерте түскен қысты өзгерер деп қысталауының алғашқы адымы болса керек.

	–Кетуді кейінге қалдырар болсақ, жертөлемізге күзет қояды да сытылып шығуымыз қиындайды, – деп қостады Горюнов.

	–Әзір Горохов жоқта керек-жарақты қамдап алайық, – деп ұсыныс айтты Ордин. – Қызық өзі, ұшты-күйлі қайда кетті, әлде Амнундакқа барып біздің ойымызды айтпақ па екен?

	Горохов пен әйелдер кеш бойы оралған жоқ. Кешкі асты жиһангездердің өздері әзірлеп, шай қойып ішті, буыншақ-түйіншегін жинастырып болып жағдайды талқылап ұзақ отырды, ақыры жатып ұйықтады. Шамасы, Горохов Амнундактың үйінде қонып қалса керек. Түн ортасында Ординді Аннуир кеп оятты.

	–Сендердің жедел кетулерің керек, – деді ол сыбырлап.

	–Жерасты рухына құрбан қып вампуды шалып едік, разы болып қасиетті көлдің суын қайтарды, аспан әміршілеріне тек бұғыны ғана садақа етіп ек, ашуланып қыс түсірді – оларға жақсырақ құрмалдық керек дейді жауынгерлер. Ашып айтпағандарымен құрмалдығы сендер ғой деп ойлаймын.

	–Ал оны Никита естіді ме?

	–Жоқ, бұл одан бұрынғы әңгіме. Оның көзінше ештеңе айтқан жок. Келе-ақ ол онкилон болғысы келетінін, сендерден кетіп, бізбен бірге тұрмақ екенін, оларға ешбір залалы болмайтынын айтып қақсады. Кеш бойы сіздің өмір сүрудің қиындығын айтып тауыса алар емес. Сендердің неге келгендеріңе онкилондар енді түсінді: өз тайпаларың үшін жақсы жер іздеп жүр екенсіңдер ғой. Ал Амнундак айтсын сонда: «Демек, олар тыңшы десейші! Жоқ, біз оларды бұл арадан жібермейміз, әйтпесе үлкен жауынгер жасақпен оралып, нажағай-жасындарымен соғыс салады – онда онкилондардың тұқымы тұздай құриды» деп.

	–Никита біз ертең кеткелі отырғанымызды айтқан жоқ па?

	–Жоқ, айтқан жоқ. Ол тек өзі туралы ғана қақсады. Амнундак та оны мақтап түнге әйелін қайтарып берді. Сосын ертең бақсыны шақыр деп әмір етті – кешке сендерге байланысты, мүмкін, қарға да байланысты тәуеп болады.

	–Ал Аннуир, ертең таң қылаң бере біз кетеміз. Қалай, сен менімен бірге жүресің бе?

	–Өз жеріңде мен сенің тек жалғыз және бірінші әйелің болсам, қайда апарсаң да барамын, – деп жауап берді Аннуир.

	–Иә, сен менің бірінші және бір ғана жалғыз жарым боласың.

	Олар әлі де ұзақ әңгімелесті, содан соң сағатқа қарап таң жақын екенін білді де, жолдастарын оятты, жеңіл-желпі ауқат жасап, елең-алаң бола бергенде тап-тұйнақтай жертөлесін мәңгі тастап жолға шықты. Гороховқа хат қалдырып, Амнундакқа қысқы киімдерін әкелуге кетті, бір күннен соң оралады деп айт деген өтініш білдірді. Соңынан келгісі келсе әлі де кеш емес: ойпаттың шетінде екі тәулік күтеміз деді. Оған Санников жерінде алапат қаһарлы қыс түсетінін, ол Казачьеден қытымыр болмаса, жұмсақ болмайтынын ескертті. Және кейін онкилондармен келіп Никифоров қысқа әзірлеген етті алып кет, бәрібір біз барлығын әкете алмаймыз деп жазды.

	Жертөледе түндіктен шыққан түтін онкилондарға кісі жоқ деген сезік туғызбасын деп, отты жағып кетті, төсектерін біреу ұйықтап жатқандай көрінсін деп жауып қойды: тек Аннуир ғана өз төсек-орнын, бар киім-кешегін буып-түйіп ала кетті.



	Іздерін жедел жасыратындай болып, төпелеп қар жауып тұр. Қуғын шығарамыз десе де, оны Горохов кешке шейін кідірте тұруы тиіс. Оған жертөлеге қамап Пеструханы қалдырып кетті.

	Таң ағарғанда олар тұрақтан бірнеше шақырым жердегі алаңқайға жетті, оны өздері әрең таныды. Төрт айдың ішінде бәрі қалай өзгеріп кеткен! Алғашқы уыз әсер қандай еді, шіркін! Тылсым-құпияға толы тыңнан ашылған жер, көктемгі жас табиғат, жаңа көк. Енді ше – сидиған жалаңаш орман, қар басқан көңілсіз алаңқай, надан халықтан қашу, алда құрлықтын, қиын-қыстау, көңіл құлазытар ұзақ сонар жолы, күні осы уақытқа дейін қиындықты бірдей көріп, жеме-жемге келгенде жалт берген опасыз жолдас (қазір жоқтығы былай тұрсын, ертеңгі тағдыры не болмақ жазғанның), ақыр аяғында бауыр басып үйренген балғын келіншектерден айырылу – бәрі-бәрі оларға қатты батты. Өзгелерден тек Ордин ғана көңілді, себебі қасында бір осы үшін туған-туыстарын, үйреншікті тұрмыс-салтын тастап, атамекенімен хош айтысып, алдағы жат та үрейлі жаңа әлемге қасқайып қарсы бара жатқан Аннуир қарды қарш-қарш басып қатар адымдап келеді.

	Кешқұрым өз базасына жетіп, көптен хабар ала алмай алаңдап отырған Никифоровты олар қатты қуантты. Оның төрт құбыласы түгел екен, қысқа жетерлік ет пен отынды үйіп алыпты, иттері де аман әрі тоқ, тек аңға шыққанда аю сығып тастап біреуі ғана шығын болыпты. Осынау жерұйық жерден жедел кету керек деген шешімге казак таң қалды.

	–Күллі еңбегім еш болды-ау! – деді ол өкпесін ірке алмай. – Атып әкеліп, сойып, сүйреп, сүрлеп, кептіріп – несін әуре болдым екен. Осынша жан иесін не үшін қырдым! Мынандай тау-төбе отынды қайтпеске үйдім? Бәрі де қарғыс атқыр әлгі аюларға қалады-ау!

	–Қапаланба, Капитон, аюлар емес, адамдар жейді бұл етті. Оикилондарды ертіп Горохов келеді де, бәрін тұрағына жеткізіп алады.

	–Қалайша, сонда Никита бізбен бірге кетпей ме үйіне? – деп таңданған казак айғайлап жіберді.

	–Кетпейді, осында қалуға бел буды. Сүйген әйелі бар және Казачьеден осында жақсы дейді.

	–Солай шешкені шын ба? Аһ, антұрған! Оның Казачьеде әйелі бар еді ғой, рас мінезі шадыр, шау тартқан кәрі қатын болатын.

	–Ал мұндағысы жас та жақсы. Бұл арада ол байбатша құсап тұрады.

	–Ал мына еріп келген кім? Шығарып салғалы жүр ме?

	–деп сұрады Аннуирді нұсқаған казак.

	–Жоқ, бұл менің әйелім, бізбен бірге құрлыққа барады, –деп жауап берді Ордин.

	–Міне, гәп қайда! – деді даусын созып, орысша еркін білмегендіктен түсініп тұрса да шапшаң сөйлегендерін түгел ұқпай, ұяла ыңғайсызданған келіншекке қараған казак.

	–Яғни Никитаның орнына осы арадағы тайпаның қатыны барады екен ғой! Енді иттерді қалай жегеміз. – Бұл Никитаның орнын баса алмас, нарта айдау түгіл иттің өзін де көрген жоқ шығар! Е, ендігі уайым осы!

	Жиһангездер айнала отырған оттың басында осы тақырыпта Никифоров ұзақ сонар пәлсапа соқты. Ас қамдаған кездегі Аннуирдің ептілігі оның көңілін біраз орнықтырып, тіпті ол кештің соңында мақтау да айтты:

	–Келіншегіңіз қолды-аяққа тұрмайтын пысық, тамаша еңбеккер жан екен, Семен Петрович! Туған-туысқандарын тастап, етегіңізден ұстап теңіздің арғы жағындағы жат өлкеге бара жатқаны сізді қатты сүйгені ғой… Зады, сіздердікі ергісі келмегені де? – деп ол қалған екеуіне қарады.

	–Иә, ергісі келмеді… – деп жауап берген Горюнов осынау қызықты жерден тез аттануға мәжбүр еткен жағдайларды баяндай келіп: – Бәрі де ойлағандай болса, көктемде қайтып келеміз, – деп аяқтады сөзін.





Ас үстінде Никифоров ойпаттан әзір кетуге болмайтынын айтты, себебі жаз қар еріп, күртік көп аласарған, онымен қазір жоғары текшеге дейін ғана жетуге болады, одан әрі тырбыңдап он бес метр шыңға шығуға тура келеді. Нарталар мен жүкті көтеріп шығару үшін жол аршып, баспалдақ жасау керек. Күртікті де әзірлеу қажет: беті еріп, әбден мұздақтанып қалған, балтамен ойып саты жасамай болмайды.

	–Бір күнде бірақ оның бәрін жасай алмаймыз, – деп және ескертті.

	–Біздің қарауымызда әлі екі күн бар, – деді Горюнов.

	–Никитаны екі тәулік күтеміз деп уәде бергенбіз. Кім біледі, бәлкім, айныса қайтып келер.





ТОПАН СУ




	Жаз аздан еріп кеңіген мұз апанда әлі тұрған казактың шатырына қонып шығып, жиһангездер ертемен күртік жотасынан баспалдақ оюға кірісті.

	Бесеуі де жан сала жұмыс істеп, екінді кезінде текше-тастың түбіне жетіп те барды. Төрттен – он метрге дейін ені бар текше тас күртіктің екі жағына бірдей созылып, бара-бара таутеке жүргендей ғана болып қусырыла түседі. Оның үстінде ең аласа тұсының биіктігі он метрдей жарқабақ бар, барлық жері бірдей тік емес, тәжірибелі альпинистің сатылап басына шығуына әбден болады. Алайда жүк көтеріп, иттерді шығару үшін жарқабақ тым биік, сондықтан араға бірер таяныш жасау керек, мынау базальт қабатта ол тақа алынбас асу да емес. Бірақ жұмысы бір күнге қаптал.

	Алаңды шолып шығып Горюнов:

	–Қалай қарайсыздар, бүкіл жүк пен нарталарды осында бүгін-ақ шығарып қойсақ қайтеді? – деген ұсыныс айтты.

	–Оның не қажеті бар? – деп сұрады Костяков. – Төменде түнеу қолайлы, мұнда ұйқылы көзбен құздан құлап кету де кәдік.

	–Түнеуін төменде-ак түнеп шығуға болады, бірақ ауырымыздың бәрін қазір жеткізіп қоялық. Оның себебі бар. Қалдырып кеткен хатымызға қарағанда, біздің бүгін кешке тұрақ-мекенге қайтып оралуға тиіс екенімізді Гороховтың Амнундакқа айтуы керек. Біздің жоқ екенімізді көріп, оның қуғыншы жіберуі шәксіз, ал онкилондар жол дегенді біледі. Қуғын ертең ерте келеді, жүгіміз жерде болса, бәрімізді ұстап алады, ал біз онкилондарға мылтық кезеуге әлбетте батпаймыз. Жүк жоғарыда болса, өзіміз шапшаң көтеріліп ап, баспалдақты қиратып кетеміз. Қараңыздаршы, жақпардың жоғарғы он метрдей бөлегін қашауға көп уақыт кетпейді, оған шығуға ешкімнің де батылы бармайды.

	–Асылы, осының дұрыс! – деп келісе кетті Костяков.

	–Ал иттер қайтпек? – деп сұрады Никифоров. – Алаң оларға тар болады.

	– Олар да төменде түнеп шықсын, жүксіз жүгіріп шығуы қиын емес.

	Осы байламға тоқтаған олар уақыттың қалғанын пайдаланып, жүкті жоғары шығаруға кірісті. Бұл онша оңай да болған жоқ. Ойып жасалған баспалдаққа қарамастан жүгі ауыр нарталарды иттер еңістен тік шығара алмады да, талай тәсілдер қолдануға тура келді. Сондықтан қас қарайғанша мықшыңдап, ақыры, не керек, күллі жүкті, сақтық етті, отын мен нарталарды апарып алаңға орналастырды-ау. Төменде төсек-қап пен ас-су ішетін ыдыс-аяқтар ғана қалды.

	Қысқа деп дайындаған отынның көптігі аюларды маңға жолатпау үшін отты маздатып мол жағуға мүмкіндік берді. Никифоровтың айтуына қарағанда аюлар әлденеше мәрте болыпты, өзін олардың маймақ аяғынан, етті талапайға салудан мұз апандағы күрке ғана сақтап қалыпты.



	Белуханың сақ-қырағылығының арқасында уақтылы оянып, апан аузындағы тақта мұзды тасалап тұрып, ет қоймасының аузындағы үлкен мұздарды лақтыра бергенде талай түнгі қонақты атып, қуып жіберіпті.

	Ас үстінде ол екі дүркін жер сілкінгенде қатты қорыққанын айтты: ол жер ойылып кетеді екен деп апаннан атып шығыпты. Құздан тас құлап, бұршақтай жауып тап жанына түсіп жатыпты, жерде жарық пайда болыпты.

	Жұмыстан шаршап жығылған жиһангездер Крот пен Белуханы күзетке қойып, алаңдағы төрт оттың ортасына жайғасып қатты ұйықтап кетті. Алайда оларды қатты жер дүмпуі түн ортасында оятты. Басын үрейлене көтеріп, олар тың тыңдады: жер астынан бейнебір ойқы-шойқы тақтай көпірмен ауыр жүк артқан көлік тасырлап бара жатқандай дүңгір естіліп, оған алыс-жақын жерде жардан құлаған қойтастардың гүрсілі қосылып, төңірек түгел жаңғырығып кетті. Осы шудың бәрін ұзамай мұз апанға қамалған иттердің үздік-создық ұлыған дауысы естіртпей жіберді.

	Жар етегінен жырақ ашық аспан астында жатқандықтан жиһангездердің ешқайда жүгірер реті жоқ еді, сондықтан олар үрейленсе де, төсек-қабында түрегеп отырды да қойды. Ұзамай тағы бір қатты дүмпу ұрып өтті: жатқандар оның сәл көтере солқ еткізгенін жақсы сезді, жанып бітуге жақындаған от жалыны шайқалып, шоқ пен шала жан-жаққа ұшты. Тақау маңда бірдеңе гүрс құлап, жақында ғана ішінде шатыр тұрған, өзі сонда бір түн қонып шыққан үңгірдің алдында жатқан Горюнов төбеден бірнеше мұз тақтасы құлап

	түскенін көрді.

	–Үңгірде емес, ашық аспанның астында жатқанымыз біздің бақытымыз екен! – деді ол дауыстап. – Қазір ғой, анда жатсақ, мұз басып қалады!

	–Иттерді езіп тастап жүрмей ме үйшігі құрғыр! – деп қауіп ойлады Ордин.

	–Езе қоймас, олардың апаны үлкен емес және күртіктің ең қалың жерінде тұр.

	–Шығарса олар тым-тырағай қашады, – деп сақтық айтты Никифоров. – Оларды байлап қоятын да ештеңе жок

	–нарталар жоғарыда. Мейлі, тұра тұрсын.

	Алайда бірінен соң бірі үстемелете ұрған бірнеше дүмпу әлгі шешімді жиһангездердің өзгертуіне мәжбүр етті. Әлде бір қатер сезді ме, иттер азан-қазан ұлып, шыдамай кеткен Никифоров қолына балта ап, толқында тербелген кеменің палубасындағыдай шайқатылып барып үңгірдің аузына қалаған тақта мұздарды оңды-солды атып, хайуандарды босатты. Бейшаралар сыртқа лап қойып, есінен адасқандай бірінің үстінен бірі қарғып, атқып-атқып шықты да, ұлуын табан аузында тыя қойды, сосын бірнеше қадам жүгіріп барып, бір жерге ұйлыға қап, құйрығын бұлғаңдатып каюрына қарады. Никифоров қайыс-саймандарын әкеп, үш жегінді де ұстап, бөліп байлап, оттың айналасына үш жерге қойды. Сосын ол үш үңгірдің үшеуіне де үңіле қарап, қайтып келді де:

	–Төбеттердің тынышсызданатын реті бар екен, – деді.

	–Тұп-тура төбесінен мұз жарылыпты, жарығына қол сыйып кеткендей. Енді болмаса дәу сең құлап кеткелі тұр екен.

	–Ал бүгін түнде онкилондар жертөлесінің, бәлкім, барлығы құлаған шығар, – деді Горюнов.

	–Бұл апатты енді олар біздің кетуімізге телиді, – деп бір ойдың ұштығын шығарды Костяков.

	–Әлде біздің біреуіміздің қалып қойғанынан көріп жүрмесе! – деп күдік білдірді Ордин. – Енді Горохов кетем десе де сытылып шығуы қиын.

	Аннуир көзіне жас ала отырып үнсіз тыңдады. Оның тұқымына, тайпасына түгел жаңа опат төнді, оларды тастап кетсе де туыстар қайғы-қасіреті қабырғасына қатты батты.

	–Бәлкім, бұл жолы жер жақсылыққа бола сілкінген шығар, – деп оны жұбатуға жан салды Ордин. – Егер бұл ыстық су мен будың жерасты жолын қалпына келтірсе, жылылық қайта орнайды, онкилондардың өмірі бұрынғы арнасына түседі, ал жертөле салып алу қиын емес.

	Суықтың неліктен ерте түскенін Аннуир біліп те алған, сондықтан Ординнің жорамалы аздап көңілін орнықтырайын деді, жүзіне мейірім төге қарап, баяу ғана оның қолын сипай берді.

	–Олар үйді біздікі құсатып неге салмайды осы? Біздің жертөле ғой, бәлкім, құлаған жоқ шығар, – деді ол ақыр аяғында.

	–Бәлкім, біз кеткен соң солай сала бастар да.

	«Сиқыршылар» кетті, үйі құламай әлі тұр деп себебіне бір үңілер, – деді Горюнов.

	–Ал осы жанартаудың ендігі атқылауы терістік бөліктен басталып жүрмей ме? – деп өзінше болжам айтты Костяков. Барлығы еріксіз терістік жаққа қарады. Қалың тұман тұмшалаған аспан қап-қара, жер бетіне лава көтерілгеннің

	белгісі боларлық қызыл ұшқынның жұрнағы да білінбейді.

	Дүмпу ауық-ауық қайталанып тұр, бірақ алғашқысындай емес, бәсең. Ақыры, не керек, қалжырап жығылған олар қалғып кетті.

	Алайда ұйқы оңбады, бұзыла берді: бірде бірі, бірде екіншісі оянып, төсектен басын көтеріп алып, жан-жағына үрейлене жалтақтайды, бәрі тыныш: күртік құламай, от жанып тұрғанына көзі жеткен соң сылқ етіп жата кетеді. Никифоров әредік орнынан тұрып, отқа ағаш салып жатты. Осылайша бұл бір қорқынышты түн әрең өтті.

	Міне, шығыс беткейдің бұлты жарқырап бұрын бұлай байқалмаған күн шұғыласымен арайланды. Бұлттың бергі жағында жақынырақ құз-қабырғаның жота шыңдары ап-айқын көрініп, басынан қар жалтырады. Терістіктен орман танаптары менмұндалап, күртік өсіп, ағара түскендей, оттың жарығы пәс тартқандай көрінді. Қалғып жатқандарды таңғы суық оятты.

	–Әбден жарық болғанша шай қайнатып ішпейміз бе? – деп ұсыныс жасады Горюнов. – Сосын жоғарыға барып, қуғын жеткенше жұмысқа кіріселік.

	–Бұл да жөн! – деді орнынан атып тұрған Никифоров.

	–Кетер болсақ, уақытында кетейік!

	–Санников жерінің жылытқышы қалпына келсе, кетудің де қажеті болмас, – деп өз ойын Ордин дауыстап айтты.

	–Бүгін көреміз: жылы болып, қар кете бастаса, сіздің болжамыңыздың дұрысқа шыққаны.

	Таң әлгіндегіден де ағарды. Жыртылған бұлттар шығыста қанқызыл бояуға малынды. Терістіктегі қара орман танабы тіпті айқындала түсті. Ойпаттың екі жақтағы аңғар жары түнде қаншама тас құлағанымен, қаз-қалпындағыдай қарауыта созылып барады.

	Никифоров отты көсеп қойып, құманды алды да, күртіктің аяғындағы су көсіп алу үшін ойып қойған кішкене бастауға тартты. Бара бере зәресі ұшқан казактың жан даусы шықты:

	–Көкем-ау, су қаптап келеді, су!

	Түтіні мен жалыны таяу жерді көлегейлеп тұрған оттың жанымен бәрі солай қарай жүгірді. Жүгіріп келіп, таң қалып қалшиып тұрып қалды. Күртіктен жүз метрдей төменде созылып жатқан, жақында ғана қардан көрінбей қалған жатаған тастақты төбені лай су алып, бұталы шұбарға дейін жеткен. Бір-ақ түнде пайда болған осынау жаңа көл көз ұшына дейін көлкіп, ойпат аңғарының етегіне дейін жеткен, тек күртік жатқан түстік бұрыш қана аман. Күртіктің астынан шығатын бастау бұлақ сылдырап, жиһангездерді өзге әлемнен бөліп тастаған жаңа көлге құйып жатыр.

	–Мәссаған, жер сілкіністен кейін лава орнына су атқылағаны ғой! – деп тыныштық қаймағын Костяков шайқады.

	–Қараңыздаршы, әне, су бізге қарай қаптап келе жатқан сияқты! – деп дауыстады Ордин. – Ол барған сайын көбейіп барады.

	Барлығы жағаға жақындады да, ілгері лықсыған суды көрді, көздерінің алдында жерді жауып жатқан қар бойына су жинап, еріп, шөге бастады. Оның орнын қар жентектері қалқыған су басты.

	–Ал жолдастар, енді алаңдар ештеңе қалған жоқ! – деп дауыстады Горюнов. – Затымызды алып жоғарыға шығайық, жарты сағаттан соң тұрағымызды су алады.

	–Апырау, одан әрі жол жоқ емес пе! – деп қарсылық білдірді Костяков. – Екі ортада қамауда қап жүрмейміз бе?

	–Су текше тасты да қарық қылар деп шынымен қорқасыз ба? Текше тас ойпат табанынан жүз метр биікте тұр, су оған жеткенше жоғарыдағы жолымызды аршып та аламыз.

	–Жоғарыға жүкті кеше шығарып алғанымыз қандай жақсы болған! Бүгінге қалса ғой – үлгере алмаймыз, – деді Ордин. От басына қайтып келіп олар керек-жарағын жинады да, күртіктің үстіне шығарып қойды. Содан соң қарық болғалы шақ тұрған қоймадан түбі қажет боп қалар деп біраз ет алып, баспалдақты жағалай отын үйді – осының бәрін бірте-бірте жоғары көтеру керек. Соңғы бөлеңдерді олар күртікке жетіп

	те қалған суда жүріп шығарды.

	–Жарайды, енді иттерді жетелеп көрелік! – деді Никифоров.

	Иттер тықыршып әрең тұрғанды, күртіктің тік жотасымен жоғары қарай жүгіре жөнеліп, тайып құлап, улап-шулады. Сосын Никифоров, Ордин және Костяков бір-бір жегіннен алып, баспалдақпен жоғары айдай жөнелді. Заттардың бір бөлегін ұстап Горюнов пен Аннуир алда жүріп отырды. Жоғарыға шықты да, олар айран-асыр, таң-тамаша болып тұрып қалды. Осының алдында ғана күртіктің жоғары жағы текшемен бірдей болып тұрған, енді қараса арасында биіктігі бір метрдей үңірейген жар тұр. Зайыры, жер сілкінудің салдарынан күртік төмен сырғып, көшкен немесе ойпат табаны түсіп кеткен. Иттердің алғашқы тобы сол жарға тіреліп қыңсылай бастады да, әрқайсысын бөлек алып, биікке қолмен шығаруға тура келді. Алаңға шыққан соң иттер арсалаңдап, нартадағы етке бас салып Никифоровты көп әуреге салды, оларды бір-бірлеп әрең ұстап, бір бұрышқа байлады да тастады. Қалған жігіттер күртіктің бас жағында қалған көмбені алып келуге кетті де, Аннуир шай әзірлеуге кірісті, алаңда жаңа қардың қалың жауып қалғаны ерітіп су алуға жақсы болды.

	Барлық зат жоғары шығарылған соң ертеңгілік асқа дейін жиһангездер төңіректі түгел шолуға мүмкіндік алды. Текше тастан ойпаттың біраз бөлегі көрінеді екен, бірақ көз жеткен жердің бәрі көлкіген су, барлық алаңқай көлге айналып, ормандар арал не мойнақ болып қарауытады. Көтеріліп келе жатқан күн шұғыласына шағылып, күмістей жылтыраған су үрейден гөрі үйлесімді суретті алға тартады: текше тастардың аппақ белдігі айнала орап, қарлы жаңбыр басына тәж боп қонған қап-қара құздардың кемерін беті алашабыр аралдар мен түбектер айшықтаған шалқар көл кернеп, толқын толқып жатқандай.

	Алайда осы арада әлгінде ғана тұтас бір адамдар тайпасы өмір сүріп, сан-талай төрт аяқты жануарлар жайылып жатыр еді-ау дегенді ойлағанда, төбе шашың тік тұрады. Солардың бәрі қарық болғаны ма? Адамдар ағаш басына шығып амалдар-ау, алайда онысы қаншаға бармақ? Су осылай үстемелете берсе – ерте ме, кеш пе – бәрібір қарық болады ғой; осылай тұра бергеннің өзінде суық пен аштықтан өлуі және хақ. Хайуандарға тіпті барар жер жоқ, ойпаттың құз кемерінен таутеке мен құс қана аса алады. Санников жері енді алып бір тұзақ сияқты.

	Текше таста тұрған кісілердің басында осы ой аласұрды. Ағаш басына шығып жан сауғалаған біреу-міреу көрінер ме екен деп олар дүрбімен көз жетер жердің көбін шалды. Жақыннан ондайларды ұшырата алмады, ал алысырақ ормандар бер жағындағылардың тасасында көзге көрінбейді.

	–Ақылын мен таптым! – деп дауыстап жіберді Ордин.

	–Бізде қайық бар ғой, соған мініп Гороховты, көзге түскен онкилондарды құтқаруға барайық.

	Осы сөзді айтуы-ақ мұң екен, Аннуир жұп-жұмсақ білегін оның мойнына орап, бетіне бетін тақап тұрып күбір етті.

	–Дұрыс-дұрыс, құтқаруға аттаныңдар, енді олар сендерге еш жамандық істемейді.

	–Желқайықпен орман үстінен қалай өтпекпіз? – деп сұрады Костяков.

	–Барлық жерде аң жүретін сүрлеу бар, қазір олардың бәрі канал – бұл бір, екіншіден, ойпат жағалай жатқан тастақ төмпелердің бірі көрінбейді, түгел су басып қалған, – деп оның жауабын Горюнов берді.



	Апыл-ғұпыл ауқат жасай салып, нарталардан байдарканы түсіріп, құрастырды да, рулі мен ескегін орнатып, бір қапшық кепкен ет, бір шөлмек спирт, іркіп сақтаған азын-аулақ кепкен нан, арқан және балта салды.

	–Бәріміз бірдей барудың, әрине, еш қажеті жоқ! – деді Горюнов. – Екі адам жетеді, әйтпесе ешкімді де құтқарып жарытпаймыз. Рульде біреу отырып, екіншісі ескек ессе болды, солай алмаса береміз. Кім барғысы келеді?

	Никифоров иттерге қарау үшін қалуы керек, Аннуир ескек есе алмайды, енді қалған үшеуінің арасынан шығуы тиіс баратындар. Ақыры, Костяковты да осында қалдыруға келісті.

	–Қалғандарына да жұмыс табылады, – деді Ордин. – Сендер бір күннің ішінде жартастан жоғары қарай баспалдақ жасап қоюларың керек.

	Байдарканы арқанмен күртік жотасымен сырғытып, тереңдігі метрге жуықтап қалған суға түсірді. Горюнов рульге отырып, Ордин ескекті алды да, Санников жерін жауып жатқан лай сумен желқайық жеңіл ытқып жөней берді.





ЖЕР БЕТІМЕН ЖҮЗУ




	Жүгі жоқ, жеңіл әрі жылдам жүзетін желқайықтың шапшаңдығын сағатына он шақырымға апаруға болады, Демек, үш сағаттың ішінде Амнундак тұрағына жетіп бару қиын емес. Ойпаттың шет жағының ашық суымен, таяз тұстың қойтасына соғылып қалмас үшін жарқабақтарға онша жақындамай, орман бауырын жиектей жүрді. Ықылым жылдар жер қыртысын жауып жатқан өлі жәндік, қу жапырақ, шөп-шөлең құжынап бетіне шыққан лай сумен желқайық жеңіл сызып келеді. Горюнов ара-тұра сырық тастап, судың тереңдігін өлшеп қояды – бір метрден асып кетіпті ол. Ойпаттың суы аз жағына қашып құтылмаса, ірі хайуандардың өзі қарық болуы шексіз. Ал су баспаған жер бар ма екен, әй, болуы да мүмкін-ау. Жүргіншілерді мазалаған енді осы ой болды.



	–Осынша нөпір су қайдан келді деп басымды күні бойы қатырып кслемін, – деді Ордин. – Уақытша кідіріп қалған жерасты суының арнасы осы жерге айналып кеткені ме сонда?

	–Су ойпатқа теңізден өткен жоқ па екен? Теңіз тіпті жақын ғой және қасиетті көлдің көмей-қуысы сияқты қатынас жолы бар! – деген болжам айтты Горюнов.

	–Онда су ащы, тұзды болуы керек. Дәмін татып көріңіз. Горюнов алақанымен көсіп алып ішті де түкіріп тастады.

	–Ап-ащы тұзды су, тек теңіздікіндей емес.

	–Ол да түсінікті. Бұл жерде ол көл суымен араласып, бойына қар сіңірген. Теңіз суы құйылған болса, ойпат табанының төмен түскені енді айдан анық.

	–Ондай болса, су бұдан жоғары көтерілмейді ғой. Жеткен деңгейі осы болуы керек.

	–Бұл алдымен ойпат табанының қанша төмен түскеніне, сосын көмей қуыс диаметрінің ойпат көлеміне қатысына байланысты: көмейқуыс тар да, аңғар орасан ауқымды, сондықтан су теңіз бетіне теңелу үшін көп уақыт керек. Ал табанның қанша түскенін біз білмейміз. Ойпат табаны таба нан сияқты тұтас түсе қойды деп ойлау да қиын, бәрінен бұрын ол танап-танапқа бөлініп, әрқайсысы әр деңгейде түсуі ықтимал.

	–Демек, кей танаптар орнында қалып, жан-жануар соған паналауы мүмкін ғой.

	–Солай деп ойлап, солай үміттенуге болады – онда ол Санников жерінің халқы үшін зор бақыт.

	Желқайық судан басы ғана қылтиып тұрған бұталардың жиегімен сыдыртып келеді; бұл бұталардың сол қанаты еңселене келіп орманға ұласады да, оң қанаты барып, жардың етегіне тіреледі, оның бер жағында екеуіне де жуыспай, аралдай оқшырайып қойтастар жатыр. Жарқабақта әр тұстан таутекелер көзге түседі, кейбірі тыпыр етпей суға телміріп, кейбірі ерсілі-қарсылы безіп жүр жануарлар! Бұл бейшараларға аштық, ажал төніп тұр, себебі бар азығы шөп пен мүгін су басып қалды, ал текше тастар түк еспейтін қу тақыр. Судан шығып тұрған қойтастардан тастақ төбелерді мекендеген көртышқан, сарышұнақ, егеуқұйрық сияқты ұсақ жәндіктер байқалады, олардың арасындағы бірді-екілі қоян алып сияқты көзге ұрады. Біріне-бірі жабысып бұл мақұлықтар аштық аранына мойынсұнып отыр. Жақынырақ бір қойтасқа шүйіліп келіп бір қыранның қоянды іле жөнелгенін, онан қорқып тырағайлай қашқан қалған жәндіктердің шолп-шолп суға түскенін де жиһангездер көріп келеді. Оңай олжа іздеген басқа да қанатты жыртқыштар аспан шарлап, қойтастарға қайта-қайта шүйіліп жүр. Бұл олжа мың күн азық бола ма, бәрібір олар да аштық ажал тырнағына ілігеді ғой. Бір жартаста олар ошарылып тұрған түлкілер мен қасқырларды көрді, жанынан жүзіп өткен адамдарды көзімен ұзатып сап бірі тұр, бірі жатыр жазғандардың.

	Екі сағаттың шамасында қасиетті көлдің тұсына келді, оны екі жағынан жарты шеңбер жасай қоршаған құздан ғана айырды. Бұл кезде ескекке ауысып отырған Горюнов есудің қиындай түскенін байқады. Желқайықты тоқтатып, ағынға қарсы келе жатқанын аңдады, су қышқылтым тұзды әрі таза екен. Көлдің өз орнында ағын күшейіп, су жалданып шығып жатыр.

	–Байқайсыз ба, су әлі келіп жатыр, күшті келіп жатыр, –деді Ордин.

	Ол сырығын суға тастап еді, түбіне әрең жетті, ол өзі үш метр болатын.

	–Құрмалдық тасы да көрінбейді, – деді Горюнов, – ал ол көл бетінен екі метрдей шығып тұратын-ды.

	Ойпат жағалай әлі де біраз жүріп, жүргіншілер керекті бағытпен орманға қарай кеткен таза су жылғасын тапты да, солай жүзіп жөнелді. Ұзамай канал қусырылып, қайық ағаш арасымен тартты. Осынау қарық болған орманға қараудың өзі аянышты: сидаң тартқан жапырақты ағаштар, жасыл шырша мен самырсын жапырақ, бұтақ, тағы басқа қоқыс көлкіп жүрген суда тұр, арасында өлген құс, уақ жәндік не сән. Ағаш бұтақтарында бірден-бірге шырылдай ұшқан құстар жүр, бұтақ қуысында жылтиып әдетте бірін-бірі жеп қоятын тышқан, егеуқұйрық, сасық күзен, ақтышқан, сусар сияқты кеміргіштер отыр. Жалба-жұлба бұлттарды жыртып шығып күн көзі осынау оғаш суретті жиі зерлеп тұр.

	Орман арасымен түбірге, не үшкір бұлаққа соғып алмас үшін абайлап, ақырын жүзуге тура келді. Міне, қарсы алдан ашылып, алаңқай орнынан айдын су көрінді. Соған шығып жүргіншілер тұрағымыз тұрған алаң осы ма, осы емес пе деп ойланып қалды. Орманның бедер белгісі ұқсаңқырайды. Кенет көлдің ортасынан судың бұрқана жоталанып шыққаны көзге түсті. Баяғы бу бұрқыраған тұстан су әлі де көтеріліп, шығып жатыр екен.

	–Бұл біз тұрған алаңқай емес! – деп дауыстап жіберді Горюнов. – Ол жердің көлі көпіршімейтін де.

	–Мен де солай ойлаймын, ал бұл сол алаңқайдың түстігінде көршілес жатқаны, – деді Ордин. – Енді теңіз ғана құйып жатқан жоқ, жерасты су көзі де қалпына келгені белгілі болды… Ал бұл арада су тұщы болуы тиіс, – деп келіп, ол іліп алып ішкелі қолын суға малды. – Тұщы деуге кәміл болады және әжептәуір жылы, – деді ол шөлін қандырып алып.

	–Олай болса, жылы судың біздің қайыққа түк те пайдасы жоқ, – деді Горюнов. – Оның құрсаулары еріп сөгіліп кетуі кәдік – көпіршіген жерден аулақ кету керек.

	Жіңішке каналмен терістікке қарай тартты да, ұзамай тұрақтары тұрған алаңқайға шықты, оны айнала ағашы кесілген орманнан таныды.

	–Ә, міне, біздің жертөле! – деп Ордин қуанып кетті. Көлдің қарама-қарсы жақ шетінде жертөленің ортаңғы биік бөлегі ғана қылтиып көрініп тұрды, оның үстінде еріген қардың қалдығы мен түндіктің бір жағын жапқан қабық жатыр. Жүзіп келді де Ордин шаңыраққа шығып, төмен үңіліп айғайлап жіберді:

	–Қаншама казына қалқып жүр!



	Жалма-жан ол қолын тығып жіберіп, көрпе-жастық, әйелдердің бірнеше кеудеше-шалбарын, ағаш аяқ тағы басқа кәкір-шүкірлер алып шықты. Бәріне де су сіңген, зіл қара тас.

	–Көрпе-жастықты алайық – Аннуирге жарап қалар, – деді ол. – Тек жақсылап сығу керек.

	Заттарды алып Ордин қайыққа қайтып оралды да, олар көсемнің жертөлесі тұрған жерге жүзіп барды. Бұл арада судағы тек төрт аша ғана қылтиып, шатырдың бір бөлегі көрінеді. Сырық тастап еді, үйілген топырақ пен бөренеден басқа ештеңе байқалмады.

	–Тіпті еш жерде адам белгісі білінбейді! Оларды ағаш арасынан да байқай алмадық, өздері көріп, айғай салуы керек еді ғой, – деді Горюнов. – Келіңіз айғайлайық одан да.

	Амнундакты, Никитаны, атын білетін әйелдерді айғайлап шақыра бастады. Бірақ үн қатқан ешкім болған жок. Тылсым тыныштық меңдеп алған төңіректі.

	–Барлығы бірдей суға кетуі мүмкін емес қой. Біреуі боллмаса біреуі ағашқа иә біздің жертөленің шатырына бас сауғалауы керек еді.

	–Тегі, кетіп үлгерген болды. Әрегірек барып іздеу керек. Бәлкім, олардың асықпай көшуіне мүмкіндігі болардай, су біртіндеп басқан шығар, – деп топшылады Горюнов.

	–Оған да ұқсамайды, – деп өз пікірін алға тартты Ордин.

	–Асықпай-саспай көшкен болса, қыста ең қажет көрпе-жастық, киім-кешек тәрізді заттарын тастап кетпес еді.

	Каналмен жүзіп отырып олар екі шақырымдай жердегі келесі тұраққа келді. Одан жартылай құлап, белуардан суда тұрған жертөлені көрді. Горюнов судың тереңдігін өлшеп еді, бір жарым метр.

	–Ал бұл арада кісі суға кетуі мүмкін емес, – деді ол даусын шығара. – Шамасы, ойпаттың бұл тұсы аз түскен. Жертөлеге келіп, құлаған бүйірден ішке көз салып еді, көң-қоқыс, шала, ескі-құсқы бірдеңелер ғана су бетінде жатыр, бірақ киім-кешек жоқ.

	–Мұның тұрғындары бағалы затын алып, кетіп үлгерген,

	–деді Ордин.

	Жақын маңдағы ағаштарды барлап, айғай сап көріп еді,

	–судың тартылуын күтіп бірнеше ағашқа топырлай қонып, қимылсыз отырған қарғалар ғана қарқылдап жауап қатты.

	Келесі екі алаңқайды да аралап, тұрақтарды тексеріп көріп еді, жертөлелері жартылай не түгел құлаған екен, бірақ еш жерде тірі пенде жоқ; судың тереңдігі метрге дейін таяздап, кей жерде желқайық құлаған ағаштың түбіріне тиіп қап, абайлап жүзуге тура келді.

	–Осы іздеуді доғарсақ па деп ойлаймын, – деді Горюнов.

	–Күллі онкилондар ойпаттың су баспаған терістік бөлегіне көшіп үлгеріп, аман құтылған. Демек, біздің көмегімізге ділгер ешкім жоқ, ал құрғақ жерге барсақ, онкилондармен ұшырасып, қолайсыз жағдайға тап болуымыз кәдік.

	–Бәлкім, әрі қарай су тағы да тереңдеп, босқын кезінде суға тап боп, көмек күткен біреулерге кезігерміз, – деп болмады Ордин. – Іздеген соң ақырына дейін іздейік, арымыз алдында айыпты болмайық та.

	Горюнов көнді де, әрі қарай жүзді. Алайда келесі алаңқайда желқайықтың асты қайраңға тиіп, бұрынғы көлдің орнынан қамыс-құрақ, ши басы қылқиып көрініп тұрды. Алаңқайлардан арғы каналдың тереңдігі жарты метрден аспай, кей тұстан жер көрініп жатты.

	–Келесі алаңқайда онкилондарға тап болатынымыз хақ, –деді Горюнов.

	–Дұрыс айтасыз, әне, орман үстінен түтін көрінеді. Бұл олар құрғақ жерде отыр деген сөз, – деп оның ойын Ордин де қостады. – Тіпті дауыстарын да есітерміз.

	–Жер сілкіну мен сел басудың салдарынан онкилондар ойпаттың терістік жартысына ауысып қонған, сонда енді баяғысынша күн кеше береді, – деді Горюнов.

	–Көпіршіген екі көлге қарағанда ойпаттың жылытқышы да қалпына келген, – деп пікірін ширата түсті Ордин, – ендеше, онкилондар тағдыры жөнінде алаңдайтын да түк жоқ. Ал бәзбір апатқа орай оларға бару деген басты бәлеге байлап, тұтқын тұзағына өзің мойын ұсыну болып шығады… Егер теңіз тым далиып, жүзіп өте алмастай жағдай болса, текше тасқа қайтып келіп, суық түсуін күтуімізге болады, отын су да, итке азық та ол арадан жақын, онкилондардан су бөліп жатыр. Тек Гороховты тағдырдың тәлкегіне тастап кетіп барамыз, ендігі ол шешімін өзгерткен де шығар.

	–Горохов қазір текше таста отыруы да мүмкін, – деген пікір айтты Горюнов. – Топан су оны пікірінен қайтарған болса, ол қарбалас кезінде қабық қайықты қолға түсіріп алып, өзі не әйелі екеуі бізге бір-ақ тартады. Ол қайықтың қай жерге жасырылғанын жақсы біледі, ара-тұра балық аулауға пайдаланып та қоятын. Келісілгеніндей оны ертең таңертеңге дейін күтейік.

	Әңгімелесіп отырып олар аздап тынығып алды да, шапшаңдату үшін алаңдай, каналдармен әуре болмай, ойпат шетіне қайта шықты. Соған қарамай қайтар жолға төрт сағат уақыты кетті. Бұрынғы қасиетті көлдің маңынан өткенде көмейқуыстан су әлі келіп жатқанын, бірақ бұрынғыдан баяу екенін байқады. Тегі, су деңгейлері теңелуге айналса керек. Сырық тастап көріп еді – үш метрден асып кетті. Бұлар жоқта күртіктің маңы да көлкіп кетіпті. Судың тереңдігі екі метрден де асады.

	Текше таста қалғандар бұларды құтқарған адамдарына көмектесеміз деп мұз баспалдақтың басында қарсы алды.

	–Ешкімді әкелмегенсіздер ме? – деп таңдана дауыстай сұрады Костяков.

	–Текке барып келдіңдер-ау?! – деп өкінді Никифоров.

	–Бәрі-бәрі қарық болғаны ма? – деді өңі қашып боп-боз болып кеткен Аннуир күбірлеп.

	Әрине, Ордин жұбата бастады.

	–Қарық болған бірер зат осы біз тапқан, – деп әзілдеді Горюнов қайықтан Аннуирге әйел киімін әперіп жатып.

	Бәрі бірлесіп байдарканы жоғары шығарды, бұның өзі едәуір күшке түсті, себебі күртік пен екі ортадағы жар күні бойы екі-екі жарым метр биіктепті, бұл – су шайып күртік шөкті, не ойпат табаны әлі түсіп барады деген сөз. Текшемен қатынас жақсарсын деп казак, әйтеуір, баспалдақтарды тақта мұздардан жасап қойыпты.

	Түскі ас үстінде олар бір-біріне күні бойы қайсымен айналысқанын айтысты. Қалған үшеуі текше тастың үстіндегі жар-құздан баспалдақ жол салып, жотада болып, жақын маңнан ашық теңізді көріпті. Алайда ойламаған жерден бұлар кетісімен күртіктегі баспалдаққа үп-үлкен екі аю шыға келіпті, ойлары адамдармен бірге текше тасқа шығу болса керек сабаздардың. Әрине, мұндай қатерлі көршіліктен аулақ болған абзал – атуға тура келеді, біреуі күртіктен сырғып суға күмп береді де, екіншісін текшеге шығарып алып құлатады. Жолға жаңа еттің осылай қисыны келе кетіпті.

	Ордин өздерінің жертөлесінен тапқан көрпе мен әйел киімі Аннуэндікі екен, оны Аннуир жазбай таныды.





АПАТ




	Күн ұяға қонар алдында ала жаздай құз-қабырғалары ой көзін шектеп тастаған жиһангездер ойпатта не болып жатқанын көру үшін жотаның жарына шықты. Санников жерінің түстік беткейі жаз дегеннің не екенін көрмегендей тұтас ақ қар жамылып, етектен бес шақырымға дейін қалың мұз құрсанып жатқан теңізге шымылдық боп түсіп тұр. Одан әрі айдынында сеңдер мен тұтас мұзды алаңдар қалқыған кең шалқар су түстік көкжиекке дейін көсіліп жатыр. Қайықпен өту үшін бұл теңіз тым шалқар, оның үстіне байдаркаға бүкіл жүк пен адамдар, иттер сыймайды. Күзгі аяздар теңізді қатырып, шық айдынның тарылғанын күту керек, не мұз әрі қарай түстікке созылып жатуы мүмкін деген үмітпен шығысқа тарту керек, екінші жағынан Қазандық аралына жақын отырып, оңтайлы сәті келгенде ауысып түсе қою қажет.

	–Біз қазір кемесі апатқа ұшырап аралда қалғандар сияқтымыз, – деді Ордин, – алдымыз – су, артымыз – су алапат, ортасында – от, апат, ұмытпасам ертегілерде осылай айтылмаушы ма еді.

	–Әзір оты жоқ, ал апаты мен суынан аяқ алып жүрер емеспіз ғой, – деп жауап берді Горюнов, – артыңызға айналып бір қараңызшы.

	Санников жері шынында да алып бір көл тәрізді екен. Дүрбімен қарағанда бұрын ойпаттың орта бөлегінде бірнеше жерден атқылап тұрған гейзер фонтандарын байқауға болатын. Осының алдында ғана алаңқайлар мен ормандар қыс көрпесін айқара жамылып жатқанды, ал енді қардың орнын су алып, терістіктен есілген жылы жел аралдың жылытқышы қалпына келгенін аңғартып тұр.

	–Жердің ең сүбелісі құрып кетті! – деді Ордин. – Лажсыздан бар жан-жануар терістік бөлегіне топырлайды, ал о жақтың тең жартысы тұлдырсыз қу тақыр.

	–Иә, онда, әсіресе, адамдарға тығыз болады, – деді Ордин. – Зады, енді онкилондар қатерлі көршілерінің бірін қалдырмай қырғанша тыным таппай, тағыларға соғыс бастайды.

	–Біздің нажағай мен жасынымыз ғой онда оларға таптырмас көмек еді. Кетіп қалуымызға түрткі болғандарына өкінеді ғой енді.

	–Жоқ, Гороховта да мылтық қалды ғой.

	–Е, енді есіме түсті ғой, жертөледе біз кетерде Амнундакқа тарту етеміз деп жүрген артық мылтығымызды ұмыт қалдырыппыз ғой. Онкилондардың көңілін табу үшін Горохов олардың көсеміне сыйлаған да шығар оны.

	Күн қанқызыл болып талаурап, қиыр теңіз үстіне төнген тұманды өртеп көкжиекке барып сүңгіген соң ғана жиһангездер текше тасқа қайтып келіп, от басында ұзақ отырды. Барлығы да назалы: олар Санников жерін сүйіп кетіп еді, енді ақтық түнді одан тыс өткізгелі отыр. Осынау жұмбақ жерді алғаш жиек таулардан қалай көргенін, төменнен шыққан дауыстарды естіп, не көрер екенбіз бұдан деп әркім өзінше бал ашқан сәтін олар еріксіз еске алды. Ойлағанынан олар әлдеқайда көп көрді, талай тылсымдарды ашты, жойылып кеткен жануарлардың өз алдына бір тұтас әлемін тауып, поляр мұздарының ортасындағы осынау тұйық ойпатқа ошарылған алғашқы қауым адамдарын ұшыратты. Экспедицияның нәтижесі керемет, күллі мүшелері дін аман, сап-сау, алайда олар соңғы күндерінің оқиғаларына ғана емес, осы бір ғажайып аралға, оның бейкүнә тұрғындарына бейуақытта төнген апатқа қатты қиналады.

	Түн әжептәуір жылы болды да, олар отынды аяп от жақпады және телегей теңіз судан өтіп не онкилон келе алмайтын, не азулы аң шыға алмайтын биік текше таста өздерін аса қауіпсіз санады. Күндіздің өзінде бір нарта буылып-түйіліп, терімен жауып тасталған-ды: себебі экспедицняның күллі табиғи-тарихи, этнографиялық коллекциясы, фотография мен күнделіктер сонда болатын. Онша ауыр емес ол басқалардан әрегірек текше тас шетіне қарай тұрғанды. Үстіне жаңа ет жайылған соң соған ит тиіп жүре ме деп, Костяков төсегін түнде соның жанына сап жатқан. Жартылай ғана тиелген басқа нарта алаңға көлденең, иттерге жақын қойылған да, қасына төсек-қаптарына кіріп, қалғандары жайғасқан-ды.



	Горюнов бүйірден біреудің жеңіл нұқығанынан оянып кетті. Ол біреу әдейі оятқан шығар деп ойлап, көзін ашса, ешкім жоқ, қайта қалғи бергенде оның құлағына алыстан талып бір гүріл естілді.

	«Ал енді жаңбыр дегеніңнін тіптен-ақ жөні жоқ, жалаңаш тасқа шатырды қалай тігерсің!» деп ойлаған ол басын көтеріп, жан-жағын шолды. Аспан ап-ашық, ай тас төбеге шығып ап, ойпатты түгел жарқыратып тұр. Ол басын жерге бере беріп өз астынан анық қатты гүрілді есітті.

	«Жерасты апаты тоқтамағаны ма?» деп ойлады ол. «Күндіз бәрі тып-тыныш сияқты еді, жер сілкіну ойпаң табаны төмен түсіп, судың жарып шығуымен бітіп еді ғой. Әлде ол көңілашар күйі ғана ма екен?»

	Қатты дүмпу Горюновты жатқан орнынан бір көтеріп тастап, ойын үзіп жіберді.

	–Тағы да сілкінуге айналды ма? – деген Ординнің ұйқылы-ояу даусы шықты.

	Төсек-қабында отырып Горюнов көлге көз салып еді, – беті бұрқан-талқан: жер асты дүмпуінен шайқалған су толқын атып, бұрқ-сарқ қайнағандай аспанға атылып аунап түсіп әлек, мың бұралған толқын жоны шағылып сусыған сынаптай жылтырайды. Құз жағалай жарға соққан толқын үні мен жоғарыдан құлаған қойтастар шолпылы астасып кеткен.

	Бірінен соң бірі тағы да бірнеше тегеурінді дүмпу ұрып өтті. Кенет Горюновтын құлағына тап іргесінен атылған мылтық үніндей жарылған бірдеңе шалынды, қарап ол он екі мүшесінің бірін қозғай алмай, зәресі ұшып тас болып қатты да қалды, бірер қадам жерден қап-қара үңгір ашылып, текшенің Костяков жатқан бөлегі сәл қисая берді де, үңірейіп тұрған жерге күмп етті. Шошынған дауыс судың шолпылына, бір-біріне соғылған қойтастардың гүрсіліне араласып, бұрқ еткен шаң аспанға бір-ақ көтерілді. Осының бәрі-бәрі бірер секундта ғана болды. Тек біраз уақыт қана құлаған көп жыныстан шоршыған су толқынының шуы ғана шығып жатты.

	Тұла бойы дірілдеп Горюнов қапшықтан әрең шықты. Даусы мүлдем шықпай, қалтыраған бір үн көмейіне кептеліп қалды. Екі-ақ қадам ана жерде опырылған ернеудің жаңа сызығы жатыр, ал алаңның шығыс бөлегінің орнында қап-қара шыңырау үңірейеді. Ол еңбектеп шыңыраудың шетіне барып, төменге үңіліп еді – толқынданған судың ішінде жардың құлаған бөлегі қарауытып, баспалдақты күртік үстінде үп-үлкен жыра жатыр, шамасы, бір жағына таман ұшып түскен қойтас орып кетсе керек.

	–Тағы да не болып қалды? –деген Ординнің даусы шықты. Қатып ұйықтап қалған оны жердің жарылғаны мен құлаған гүрсілі ғана оятып, есін енді жиғызған еді.



	–Же… жер… жа… рылды… Костяков… нарта… шыңырауға құлап кетті!.. – дегенді төменге үңіліп жатып Горюнов әрең айтты.

	Осынау жаманат хабар Ординді аяғынан тік қойды.

	–Ойбай-ау, іздеу керек қой, көмектесіп, шығарып алу қажет! Қане, тезірек! – деп айғайлады ол қаптан шығып жатып. – Әй, Никифоров тұр, бері кел! Байдарка қайда?

	–Енді мүмкін емес! – деді Горюнов торыққан үнмен. – Қайық түсіру қиын, құз құлап, күртікті алып кетті. Ал Костяковты жаншып тастады.

	–Тәйірі, оны қайдан білуші едіңіз?

	–Алаң қисая бергенде ол жатқан төсек-қап пен нарта шыңырауға алдымен сырғып, құлаған құз түп-түгел солардың үстіне түсті.

	Ордин де шыңырау шетіне келіп, төмен үңілді.

	–Қап-қара су мен құлаған құздан өзге түк те көрінбейді. Төсек-қап пен Костяков көбік сияқты судың бетіне шығар еді, құлаған жыныс басып қалған ғой.

	–Қандай сұмдық! – деп аһ ұрды Ордин . – Көз алдыңда адам өліп барады, ал қол ұшын беруге ешбір ыңғайы жоқ! Күртікке қарап еді, алдын ала әзірлік жасамай төмен тусудің еш мүмкіндігі жоқ екен – оның жонында ені он бес,

	тереңдігі он метрдей жыра жатыр.

	–Арқан бойлап жардан суға тік түсуге болмай ма? – деп ұсыныс жасады ол.

	–Мықты арқан мұның жартысына ғана жетеді, ал мұның биіктігі сексен метрден астам, – деді Горюнов.

	–Және екеуміз білдей бір адамды соншама уақыт ұстап тұра аламыз ба? – деді жақындап келген Никифоров.

	–Костяков қана емес, экспедициямыздың күллі нәтижесі қоса кетті ғой! – деп айғайлап жіберді Ордин.

	–Иә, қоса құрыды! – деді үмітін үзген үнмен Горюнов.

	–Тым құрыса құздың құлаған жеріне жарық түсірейік те, ол көлеңкеден нашар көрінеді. Бәлкім, Костяковты бір жаққа атып жіберіп, ол ессіз-түссіз жатқан шығар.



	Никифоров отын арасынан бір құшақ майқараған алып кеп, байдарканың ырғайының басына байлап тұтатты да, шыңырауға түсіріп ерсілі-қарсылы бұлғады. Ордин мен Горюнов жарық көздеріне түспес үшін шыңыраудын шетінде жатып төмен қарады. Тамыздық тез тұтанып лаулай жанып, опырылған жерді жарық қылды. Онда баспалдақ жасалған күртік пен қасындағы жотаның арасынан тек толқынданған лай су мен онан жоғары шашылып, бірінің үстіне бірі мінгескен базальт қойтастар ғана көрінді. Не онда, не суда адам белгісі, я нарталардың жүргені байқалмайды. Ырғай басына байланған жіп күйіп, тамыздық бір қойтастарға түсіп біраз жанып, төңірегін жақсырақ жарық етіп еді, онымен де ештеңе көрінген жоқ.

	Жаңа жерасты дүмпуінен олар атып тұрды: көз алдарында құздан бірнеше қойтас бөлініп, шыңырауға күрс етіп құлап түсті.

	–Нарталарды кейінірек ысырайық, – деп ұсьнды Горюнов, – әйтпесе бұлар да алдыңғының кебін киіп жүрер. Бағанадан бергі көрініске үнсіз куә болып отырған Аннуир көмектесіп үш жігіт нарталарды сүйреп отырып, төсек-орындарын құздан аулағырақ күртікке түсетін тұсқа қарай апарып қойды. Күртік – сіреу мұзы мен құлама жар базальт қабырғаны тіреп құлатпай, бұл тұс, әйтеуір, аман тұр. Алаңның ірге жағы да, жоғары жардың етегі де қауіпсіз емес – олардан

	бірнеше уақ тас та түскен.

	Алыстағы бір гүрсіл ауаны жаңғырықтырып, барлығын теріскейге жалт қаратты. Ойпаттың сонау терістік бөлегінде жалаңдаған қызыл сәулемен жарқыраған түтін бе, бу ма – бірдеңе аспанға шаншылып, жиі-жиі және күшті жарылыстар естіліп, оны аңғар құздары әлсін-әлі жаңғырықтырып тұрды. Әрбір жарылыс сайын аяқ астында текше жынысы солқ ете қалады.

	–Жанартау оянды! – деп қалды Ордин.

	–Ал адамдар ше, бақытсыз адамдар селден жан сауғалап сонда тығылған еді! Күні не болды бейбақтардың? – деп Горюновтың даусы шыжалактай шырылдап шықты. – Бір жолдасымыз осы арада қазір ғана опат болды, біреуі енді онда өледі, ал бізде қолұшын берер түк дәрмен жоқ.

	Аннуир Ординге жабысып ап-алыстан көз айырмайды, көз жасы моншақтап, өксігін сыртқа шығармай, денесі қалш-қалш етеді.

	–Қайткенмен де бұл жердің күні бітті! – деп сұрана қарады қасындағыларға Никифоров. – Ана жақта не сұмдық, қараңдаршы: жер астынан от, түтін шығып жатыр.

	Ал анау терістікте бір-бірімен ұласып, қара түтін мен ақ бу бағандары самсап, аспанға атылып ойпат аңғарынан әлдеқайда жоғары, Шамасы, үш мың метрдей биікке көтеріліп, ана тұстан да, мына тұстан да шырқай ұшқан шоқ тастар ракета құсап, ерсілі-қарсылы доға сызып жүр. Кейде бірнеше дүркін жарылыспен жалғасқан бу бұлты артиллериядан атылғандай бір жерден бұрқ ете қалып, биіктеген сайын жайыла түседі. От бағандар бұлт арасында тіпті жарқырай алаулап кетті – тегі, бір жерден қызған лава жарып шықса керек. Бірте-бірте еңкейіп бара жатқан мұңлы ай бұрынғысындай ойпатқа сәуле сеуіп, тыпырши толқын тыным көрмеген көлдің суын күмістей жалтыратып тұр.

	–Иә, Санников жерінің күні біткен шығар, – деп үн қатты Ордин. – Өзіміз ашып едік, өзіміздің көз алдымызда бұл құрып та бітті.

	–Жарық түскен соң қарап көрелік, бірдеңе ғып қайық түсіруге болар ма екен, өліп бара жатқан бейшараларға қолұшын беретін, – деді Горюнов.

	Ординге жабысып алған Аннуир және екеуі жанартау атқылауының барысын бақылап, онымен опат болған жолдасы жайындағы ойларын алмасып, таң атқанға дейінгі уақытты төсек-қапта отырып өткізді. Никифоров біраз қарайлап отырды да қайта ұйықтап қалды.

	Әйтеуір, үрейлі түн де бітіп, шығыс шұғылаланып, бірте-бірте жарық бола бастады. Аннуир от жағып, шай қайнатуға кірісті. Ордин мен Горюновтың түнде алаңда не болғанын анықтауына мүмкіндік туды. Алаңның шығыс бөлегі бүтіндей жойылып кеткен, орнында тек үңірейіп үшкір басы төмен қадалған сына сияқты жардың бір жұрнағы ғана тұр. Тегі, бұл бұрын бір түскен сызат бойымен бөлініп, жер дүмпіген кезде ыдырап, жартысы күртікке құлап, бір бөлегі суға күмп етсе керек. Күртіктің даладай опырығында мұз қап-қара шаңмен баттасып, тас сынықтары, топырақ үйінділерімен көміліп қалған; төменде су бетінен құлаған жақпар тастар бой көрсетеді. Түні бойы судың лайы тұнып, жоғарыдан оның түбі көрініп жатыр, дүрбімен оны түгел сүзуге болады, бірақ қап-қара үйіндіден басқа ештеңе көзге түскен жок. Олар жолдасын да, экспедицияның бар жетістігін де осымен жерледі.

	Күртіктегі, шұңқырды қарап шығып, бұл арадан өту үшін екі жақ қабақтағы құздан ойып баспалдақ жасау керек деген шешімге келді.

	–Түске шейін оны да жасаймыз! – деді Горюнов. – Байдарканың екі бөлігін жіпке байлап жеке-жеке түсіреміз, жоғарыға да солай шығамыз. Қане, ауқаттанып алайық та, іске кірісейік!

	Ойпаттың терістігінде су мен түтін бұлтына тасаланып жанартау әлі атқылап жатыр, оның дүмпуі ауық-ауық солқ ете қалған алаң жартасынан-ақ білінеді. Бу мен түтін шымылдығы апат көрінісін көрермендерден көлегейлеп тұр. Кенет сол шымылдықтың бер жағынан от жарқ етті де, ілезде екі жаққа жайыла жөнелді. Дүрбімен жанып жатқан орман екенін айқын көруге болғандай.

	–Шамасы, онкилондар ісінен енді қайыр жоқ! – деді Ордин. – Жанартаудың атқылауы ойпаттың терістік пұшпағында емес, орта тұсында, яғни кеше біз жүзіп барып қайтқан жұрт судан жан сауғалап тығылған шамада басталғаны енді айқын. Мүмкін, ол терістік бөлікті түгел де қамтуы.



	Екеуі де нартаға қайтып келді, шай әзір екен. Никифоров алаңның батыс бұрышына байланған иттерге бір құшақ сүр етті апара беріп тұрып қалды.

	–Бері келіңдер! – деп айғай салды ол. – Іс оңды емес мұнда.

	Құманның төңірегіне жайғасып та үлгерген Горюнов, Ордин және Аннуир атып тұрып, казактың қасына жетіп барды. Ол түнде құлаған тұсқа кесе-көлденең, алаңды батыс шетіне қарай бойлап кеткен, ені алақандай жарықтың ернеуінде тұр екен. Нарталар мен адамдар осы жарықшақ пен алаңның ішкі іргесінің арасында тұр, ал иттер арғы жақта.

	–Кеше бұл жарықшақ жоқ еді, – деді Никифоров.

	–Жағдай жаман! Екінші опырылым да дайын тұр, – деді Горюнов.

	–Мұның күрс құлауы үшін бір-ақ рет күшті жер дүмпуі жетіп жатыр, – деп қостады Ордин. – Тегі, мұны күртік тіреп тұр, әйтпесе түнде-ақ бізді ала құлайтын еді.

	–Зайыры, қанша қимағанымызбен бұл арадан қашу керек шығар, – деді Горюнов. – Әйтпесе біз де Костяковтың қасынан барып бір-ақ шығатынымыз хақ.

	–Онда заттарды жарықшақтың ар жағына тасиық.

	Айтты-бітті, орындалды. Әупіріммен ертеңгі асқа да отырды. Отырғаны не керек, үш қадам жерде қарайып жатқан жарықшаққа қайта-қайта қарап, енді тура күртіктің үстіне құлағалы тұрған күз қабағынан жаутаңдап көз ала алған жоқ. Ас ішіп болып жедел жұмысқа кірісті: екеуі арқан алып баспалдақпен жоғары шығып, екеуі төменде қалды; бір-бірлеп нарталарды, байдарканы, заттарды шығарды, сосын иттерді шешіп алып жоғарыға айдады, түнде құлаған тас тиіп өлген біреуінен басқасының бәрі аман олардың.

	Кесапат қырсықты алаңнан ақырғы болып кетіп бара жатқан Горюнов шыңырау шетіне тағы да келіп төмен үңілді де, күбірлеп шейіт болған жолдасына қоштасу сөзін айтты.





НИКИТАНЫҢ БАСТАН КЕШКЕНДЕРІ




	Жолдастары кеткен күні Горохов кешірек тұрды, оның өзін де самбырлаған әйелдердің даусы оятып жіберді.

	–Аннуир қайда? Байқайсыңдар ма, түнде ол байына, әлгі ақ сиқыршыға қашып кеткен ғой, тегі! Тыйым салғанды тыңдамағаны да!

	–Барып осында алып келіңдер! – деген Амнундактың үні гүр ете түсті.

	–Келмесе, шашынан сүйреп әкеліңдер, – деген әйел даусы қостады оны.

	Осыны есітіп, жолдастарының бүгін түнде кетеміз дегені есіне түсіп, Гороховтың көңілі құлазып қалды. Олардың кеткен-кетпегенін білу үшін жалма-жан киіне бастады. Ол киініп болғанша Аннуирге жіберген Аннуэн мен екі әйел де келіп үлгеріп, өкінішті үнмен былай деді:

	–Үй бос тұр, Аннуир де жоқ, ақ сиқыршылар да жоқ, жалғыз ғана ит қалыпты.

	–Жақсылап қарадыңдар ма? Тегі, олар көрпесін тұйықтап алып ұйықтап жатқан шығар, – деді Горохов.

	–Кірмек болып едік, ит ырылдады бізге. Айғай салып едік – ешкім үн қаткан жоқ. Өліп қалды дейсің бе?

	–Жарайды, мен өзім барып көрейін, – деп Горохов шығар ауызға беттей беріп еді, Амнундак оған:

	–Аннуирді осында алып кел! – деп барқ етті.

	Жертөлесіне бара жатып Горохов жолдастарының кетіп қалғанына шүбәланған жоқ. Алайда ол өзіне нұсқау қалдырғанына да сенеді олардың, сонда да бұл қылығын онкилондарға қалай түсіндірмек керек, өз жағдайын нашарлатып алмас үшін Амнундакқа айтар сөзін алдын ала жүйелеп, тігісін жатқызып қою шарт. Кеткендер Кротқа еріп, соңдарынан қалмай жүрмесін деп әдейі жертөлеге қамап кеткен Пеструха оны қыңсылап еркелей қарсы алды. Оның көзі бірден ашаға жапсырып кеткен қағазға түсті. Жадында жақсы сақтау үшін оны ол ежіктеп бірнеше рет оқыды да, Амнундактың үйіне оралды.

	–Ал Аннуир қайда? – деп оған Аннуэн бірден бас салды.

	–Тоқтасаңшы! Әуелі айтып алайын да! Ақ адамдар жылы киімдерін әкелу үшін өз тұрағына кетіпті. Көрмейсің бе мына қар мен суықты, ал олардың киімдері болса, ана жақта жатыр. Маған да ала келмекші. Ертең кешке оралады.

	–Олар кетіп қалған болса, мұның бәрін сен қайдан білесің?

	–деп айқай салды Амнундак.

	–Міне, мынада жазылған, олар маған хат қалдырыпты. Мә, оқы! – деп күлкісін әрең іріккен Горохов оған қағазды ұсынды.

	Амнундак оны қолында бұлғап бәзбір қара белгілерді көрді де:

	–Мұны бақсыға жіберемін, сенің айтқаның шын ба екен, сол ажыратады, – деді.

	–Онда олармен Аннуир неге кеткен? Оның жылы киімі осында ғой, – деп бір жағынан қызғаншақ Аннуэн де қыстырылып қалар емес.

	–Демек, ол оны сенен күштірек сүйеді! – деп Горохов та бір-ақ түйді.

	–Сүюіме көсем тыйым салды – мен соның әмірін тыңдаймын.

	–Міне, мәселе осында, күштірек сүйгендіктен де ол кез келгеннің көлденең сөзін тыңдамайды.

	–Ол оның тоқалы, өзі жабысқан…

	–Доғар сөзді, қатын! – деп Амнундак оны тыйып тастады.

	Ол өзі әлі не істерін білмей қолындағы қағазбен әлек. Кеткендердің ізімен қуғын жіберсе ме екен, әлде Гороховтың сөзіне сеніп күте тұрса ма екен? Қолда келімсектердің тағы да біреуі бар, олар жолдасын тастап кетпеске тиіс деген ой келді оған.

	Кенет оның басына ақ адамдар ана жолғыдай қасиетті көлді суалтқалы кеткен жоқ па екен, онда да Гороховсыз барып еді деген бір ой сумаң ете қалды.



	Киініп ол жертөлесінен шықты да, үш жауынгерді шақырып алып, ақ адамдар барған-бармағанын біліп келу үшін қасиетті көлге жұмсады. Үйге келген соң ол Гороховқа:

	–Басқаларың оралғанша сен осында, менің үйімде қал, –деді.

	Түске қарай жұмсаған жауынгерлер қайтып келіп Амнундакқа:

	–Қасиетті көлде ақ адамдар жоқ, – деді, – алайда олар болыпты онда. – Біз қардан үш үлкен, бір кішірек із көрдік.

	–Міне, көрдің бе, сен маған өтірік айтқансың немесе олар саған хатпен өтірік айтқан!.. – деп барқылдады Амнундак Гороховқа қарап, сосын жауынгерлерден: – қасиетті көл қайта суалып па екен? – деп сұрады.

	–Жоқ, мәртебелі көсем, ол суалудың орнына үлкейе түсіпті, су кемерінен асып, құрмалдық тасына баруға болмай қалыпты.

	Судың кемерінен асқанын не жақсылыққа, не жамандыққа жорырын білмей Амнундак қабағын түйді. Қашанғысындай қиын сәтте бақсыға иек артты.

	–Көрген-баққандарыңды барып бақсыға айтыңдар!.. Айтпақшы, қардағы ақ адамдардың ізі екенін сендер қайдан білдіндер? Олардың аяқкиімдерін танушы ма едіңдер?

	–Анығын айтқанда із аюдікі, – деді жауынгерлердің үлкені, – алайда ақ сиқыршылар ізінен қайда барғанын бізге білгізбес үшін аюға айналуы да мүмкін ғой.

	Горохов қарқ-қарқ күлді. Оған онкилондар таңырқай қарады, ал Амнундак ашу шақырып:

	–Сен неңе жетісіп күлесің? – деп зекіді.

	Онкилондарды ақ адамдардың құдіреттілігіне деген сенімнен тандыра алмайтынын сезген Горохов өзін бірден тыйып, салиқалы жауап қатты:

	–Маған олардың Аннуирді аюға айналдырып жібергені күлкі боп көрінді, ойбай-ау, олар үшеу ғана еді, ал жауынгерлер төрт із көріпті.

	–Иә, иә, төртіншісі кішірек, Шамасы, әйел ізі болуы керек! – деп жауынгерлер қоштап қойды.

	–Жарайды, бақсыға жөнеліңдер! – деп түйді Амнундак.

	…Қайтып оралған жаушылар қасиетті көлге бақсының өзі барғысы келеді, содан оралған соң тәуеп етуге отырмақ, құрмалдыққа шалатын бұғыны дайындай берсін деген хабар әкелді.

	Амнундактың әмірімен жауынгерлер басқан ізін аңдып отырған Горохов өз төсегінде жатып онкилондарда осы жалғыз қалуым дұрыс па, әлде бұрыс па деген ойға кетті. Тағы бір бақытсыздық бола қалса ғой, оны бұған жаба бастайды, не жолдастарының кетіп қалғанына аударады. Немесе бұдан қолынан келмейтін бірдеңе талап етіп, оны орындамаса қоқан-лоққы көрсетеді… Бұлар ма, бұлар не ойлап таппайды дейсің!

	Кетіп қалса ма екен? Жолдастары екі тәулік күтеміз деп уәде етіпті. Тек енді мұны аңдып, бұра бастырмайды ғой. Кешкісін бақсының не айтатыны және беймәлім. Осылай ол әбден құлазып кетер еді, жалғыз-ақ жанына отырып ап әйелі Раку әрнені айтып көңілін аулайды.

	Қас қарая бақсы да келіп, Амнундакпен сыбырласты да, ошақ басына жайғасып, отқа жылытқалы сүйекті қолын созды. Оттың жалынына тесіле қарап, ерні жыбыр-жыбыр етіп, үн-түнсіз козғалақтап қояды. Сосын басын көтеріп алып:

	–Уақыт болды! – деді.

	–Қатындар, балаларды алып ақ адамдардың тұрағына барыңдар, ол бос тұр. Қашан шақыртқанша сонда отырындар!

	–деп әмір берді көсем.

	Горохов қорқайын деді. Ақырғы рет анада әйелдерді шығарып жіберіп бәтуаласқанда, артынан қасиетті көлдің басында құрбандыққа адам шалынған еді. Оны да бүгін аяқ астынан әрнені айтып алдарқатып отырған әйелінен есітті.

	Бақсы бұл жолы да қанды құрбандықпен көлді кемеріне түсіреміз демес пе екен? Онда құрбан болатын бұл ғой! Ол аяқ-қолы мұздап, жүрегі тоқтап қалғандай болды кеудесінде.



	–Әйелдермен сен де өз тұрағыңа тарт!.. – деді оған Амнундак. – Қатындар байқаңдар, мынау ешқайда кетіп қалмасын, бұл үшін жауап бересіңдер!

	Бұл Гороховтың көңілін аз-кем орнықтырайын деді. Құрбандыққа шалынатын болса ғой, бұны бүйтіп әйелдермен жіберудің не қажеті бар оларға.

	Ол кетісімен Амнундактың екі жауынгерге оның жертөлесін сырттан күзетуге әмір бергенін білсе, бұндай жайбарақаттық қайда оған.

	Қаңырап қалған жертөлені әйелдер ойын-күлкі мен әзіл-қалжыңға толтырып, отты жағып жіберді де айнала отырды. Горохов өз төсегіне қисайып, қолын ұдайы іргесінде жататын мылтығына созды. Мылтық жоқ. Оны кім әкетті? Жолдастары ма әлде? Мұны олар құдіретті қаруынан айырып, тұлдырсыз қалдырмаса керек еді ғой. Онда олар патрондарын да әкетуге тиіс. Горохов қоржынын ақтарып, тұтас бір қорап патрон тапты. Зайыры, Амнундактың әмірімен онкилондар бүгін оның төсек-орнын аударыстырып, нажағай мен жасын отын ататын зәрлі таяғын алып кеткен, сөйтіп, мұны қорғанатын қаруынан айырған. Іс насырға шабайын деді, мұның астарында бір сойқан бар.

	Горохов өзіне Ракуды шақырып алып, әйелдердің күлкісі мен қалжыңдарының арасында одан онкилондардың не ойы барын тұспалдай сұрады. Ақ сиқыршылардың құдіреті мен кесепат-қырсығы туралы әйелдердің алыпқашпа өсегінен артық жарытып ол ештеңе айта алған жоқ.

	Кенет Гороховтың есіне базаға соңғы барғанда кетерде Амнундаққа тарту етпек болып алып келген су жаңа мылтық түсті. Жолдастары оны ұмытып кетпеді ме екен? Ұмытса, бұл деген бақыт! Ол Горюнов төсегінің басында бөлшектеліп оралған қалпында жататын-ды, тапса да оны онкилондар нажағай мен жасын отын ататын сол деп білмейді. Оның орнында бар-жоғын Гороховтың қазір тексеруі керек. Бақсының зікірі аяқталған соң өз өмірін қорғау үшін бұған мылтық әбден қажет болуы мүмкін. Жалма-жан ол Ракуды құрбыларына қарай жіберіп, бұрышта жатқан көңілді әрі құрметті орын деген желеу айтып, аздан соң ол Горюновтың төсегіне ауысты. Қисайып жатып ақырын ғана ол төсеніштері мен шөптің арасына қолын сұғып буманы тапты. Ал оны қалай ашып, әйелдердің көзіне түсірмей қайтып жинамақ керек? Бұлардың көзін немен алса екен? Әлде мұны да бір сиқыр деп түсіндіріп, бәрін көз алдында жасаса ма? Асылы, осы жөн болар – олар қағаз бен бөлшектен үрейлі таяқ өсіп шығатынын көрсін.

	Буманы суырып алып, әйелдермен қатарласпай төсектің шетіне отырып, «кісіжегіштерден тартып алған мына шоқпардан нажағай мен жасын отын ататын таяқ жасаймын» деді. «Ой, керегі жоқ!» деп кейбір әйел баж ете қалды, көпшілік жағының жеңсігі жеңіп кетті. Астананың дүкенінде буып байланған орауды шешіп, Горохов оның жібін бұрын мұндайды қолына ұстамақ тұрсын, көрмеген әйелдерге берді. Жіп қолдан-қолға жүгіріп түсер емес. Сосын ол онкилондар өмірі көрмеген орау қағаздың үлкен парағын жазып еді, ол да қолдан-қолға көшіп, «жұқа сары былғары» бәрін таң-тамаша етті. Отқа тым жақын ұсталған бір парақ лап ете қалғанда терінің бұлай жанғанын көрмеген олар әрі таңданып, әрі шошып шар ете қалды. Жұрттың назары жайған қағазға ауып отырғанда Горохов шапшаң жинап, қосауыз мылтықты әзір етіп, көздеп көрді де:

	–Міне, таяқ дайын болды! – деді.

	Жақын отырған әйелдер шалқая беріп, одан қазір жасын оты жарқ ете қалады екен деп шыңғырып қалды. Горохов оған күлді де түсіндіре бастады.

	–Қорықпаңдар, нажағай тек маған қастық ойлағандарға ғана атылады, ал сендер ізгі жанды әйелсіңдер.

	Бұл көзбояушылықтың әсері күшті болды: әйелдердің кейбірі «боз сиқыршыны» (Гороховты олар қара торы өңіне қарап өзгелерден айыру үшін осылай атайтын) бүгін қарусыз қалдыру үшін зәрлі таяғын алып қойғанын білетін. Міне, көз алдында ол жай бір шоқпардан жаңа зәрлі таяқ жасап ала қойды. Мұны ерлерге сөзсіз жеткізу керек.

	Жаңа мылтықтың жанында болған бір қорап патронды қажет кезінде оқтай қою үшін Горохов қалтасына салып алды. Мылтық тауып алып қобалжығаны сәл басылайын деді. Көңіл күйі де көтеріліп, мылтықты қолына алып:

	–Ал енді, әйелдер, өткен жолы бізде қонақта болғандағыдай билеңдер. Сыйлыққа мынау былғары мен таспа жіпті беремін. Бақсы рухын шақырып болғанша билеңдер. Зәрлі таяғы бар сиқыршының айтқанын істеуге тура келді.

	Сонда да әйелдер биге құмар еді, әсіресе жылдай ұзақ поляр түндерінде көп билейтін, ал қазір де қыс емес пе, қар түсті де ерімей жатып алды. Жертөлеге кіре шешінбегендер енді шешінді. Ана жолғыдай лаулаған оттың айналасында би басталды. Горохов Горюновтың төсегіне қисайып жатып, қорқорын сорып қойып билеген әйелдерден көз алар емес. Алайда бұл жолы әйелдер құлап жығылғанша билей алған жоқ, бір жауынгер келіп зікір аяқталғанын, енді үйге қайтуға болатынын хабарлады.

	–Раку осында менімен қалады… – деді Горохов. – Раку! Естіп тұрсың ба?

	–Амнундак, сен де соның үйіне келіп жатсын деген, – деді жауынгер.

	–Амнундаққа айт, мен өз тұрағымда ұйықтайын және Раку менімен қалады! – деп кесіп айтты Горохов.

	–Амнундак айтты, – деп тағы міңгірледі жауынгер.

	–Мен онкилон емеспін және Амнундакқа бағынышты емен, – деп оның сөзін Горохов тыйып тастады. Ол маған бұйрық бере алмайды… Раку, бері кел.

	Киініп жатқан әйелдер бір-біріне таңырқай қарасып сыбыр-сыбыр етісті де, жауынгер аңырып тұрып қалды. Күні бүгінге дейін білдіртпей қастандық жасап, апат әкеліп жүрсе де, ақ адамдар мұндай сөз айтпайтын, көсемнің көңілін табуға тырысатын. Ал қазір жалғыз қалып «боз сиқыршы» былай

	сес көрсетеді, өзге әйелдермен кетерін де, Гороховпен қаларын да білмей Раку тұр.

	–Раку, саған айтып тұрмын, бері таман, маған кел! – деп айғайлап жіберді Горохов.

	Осынау әмірлі үн әсер етіп Раку оның жанына келді.

	–Міне, мында отыр, Раку! Бәрі кеткесін кешкі асымызды ішеміз.

	Балаларын алып әйелдер, бірінен соң бірі үйден шықты; жауынгер әрі-сәрі болып тұрды да, ақыры ол да кетті. Раку тізе бүгіп отырып күбір етті:

	–Амнундак енді қатты ашуланады. Осында қалғаным үшін мені жазалайтыны хақ.

	–Қорықпа, ол саған ештеңе істей алмайды. Көресің ғой!

	Ал енді шай қайнат.

	Гороховтың салқын сабырлылығы әсер етіп, келіншек үй шаруасына оралды. Олар алаңсыз ауқаттанып алып, жатқалы жатыр еді, есік ашып, қарулы төрт жауынгер кіріп келді.

	–Амнундак айтты: менің үйіме қонақ болғысы келмесе

	–сонда-ақ қала берсін, – деді олардың үлкені. – Алайда ол сен қорғансыз қалмас үшін бізді жіберді. Орын бар, осында ұйықтаймыз.

	«Данышпанның айласын-ай!» – деп ойлаған Горохов:

	–Амнундак өте жақсы ойлап тапқан! – деді дауысын көтере. Онда екеуің анау араға жат, – деп Ординнің төсегін нұсқады, – ал екеуің мында жайғас, – деп өзінің бұрынғы орнын көрсетті. Өзге ақ адамдар оралғанша мен құрметті орынға жатуға тиістімін.

	Үш жауынгер шешінбестен жатты да, біреуі от басында отырды.

	–Өзге ақ адамдар сияқты білдіртпей тайып отырмасын деп сені аңдуға келді бұлар, – деп үрейлене сыбыр ете қалды Раку.

	–Олар бізді вампулардан, аю мен жер үсті жын-перісінен қорғауға келді, аңқауым! – деді Горохов байсалды ғана. Әрине, Амнундактың айла-шарғысын толық түсініп отыр.



	Ал түнде ол біраз сақтық жасады: бір бытыра, бір жарқыншақ, екі оқпен оқталған мылтығын алып өзі іргеге жатты, Пеструханы төсегінің аяқ жағына қойды. Ұйықтап жатқан иесіне иттің ешкімді маңайлатпайтынын Горохов жақсы білетін.

	Түн тыныш өтті. От басындағы жауынгер ұйықтап жатқандардың бірімен алма-кезек ауыстырылып тұрды; ол отты үстеп қойып, қолына найзасын ұстаған қалпы, бағанға арқасын сүйеп қалғып отырды. Горохов қатты ұйықтады да, Раку әлсін-әлі аунақшып тынши алмады: ертең Амнундак не қылады деген ой оны қайта-қайта мазалай берді.

	Таң атқан сон жауынгерлер кетті де, оның орнына ізінше Аннуэн мен екі әйел келді. Горохов әлі ұйықтап жатқан. Раку сол замат төсектен тұрып әйелдердің жанына келіп, рухтардың бақсыға не аян бергенін, Гороховтың қарсылығына, мұның мойынсұнғанына көсем қалай қарағанын сұрастыра бастады. Алайда алдын ала нұсқау алған ба, әйелдер ашыла сөйлемей:

	–Рухтардың не аян бергенін біз білмейміз. Амнундак жауынгерлердің айтқанын тыңдады да, келісімін білдірді, түнде оны үйіңде өзін де есіттің, ал сен туралы ләм-мим деген жоқ, – дей салды.

	Ракудың көңілі осымен орнығып еді, оянып оның сұрастырғандарының нәтижесін білген Горохов оған қанағаттанған жоқ. Оған ең керегі – түнде бақсының не деп арбап кеткені. Күні бойы ол өз үйінде, аздап таза ауада болды да, көсемнің жертөлесіне әлденеше барлауға барып келген Раку ештеңе өндіре алмады. Алғаш ол Амнундактың әмірімен ұстап алып, әйелдер тыржалаңаш шешіндіріп сабайды ғой деп жүрексініп барған еді. Әдетте ұрысқаны, ақылға бақпағаны, жалқау болғаны үшін әйелдерді осылай жазалаушы еді. Алайда Амнундак оның келгенін көрмегендей, көңіл де аудармады.

	Кешкісін Гороховқа Амнундактың өзі келіп, от басына жайғасты да, сөз бастады:



	–Сен менің қонағым болғың келмеді, міне, енді өзім келдім… Сен ғой кеше ақ адамдар бүгін оралады дедің. Түн болды, бірақ олар әлі жоқ. Тағы не айтасың?





–Көріп отырсың ғой, қар қалың, оппалап жүру қиын, оларда шаңғы және жоқ, содан кешігіп жатқан шығар. Түнде не ертемен келіп қалуы керек.

	–Шаңғыны онкилондардан неғып алмаған олар? – деп Амнундак аз-кем үнсіз қалды да, сөзін әрі қарай сабақтады.

	–Таңертеңге дейін тосайын. Егер келмесе іздеуге жауынгерлер жіберемін, бір кәдікке ұшырады ма екен, біліп қайтсын.

	Ол әлі де аз-кем отырып, қар қалың түсіп, ерімей жатып алғанына, қыстың табаны күректей бір ай бұрын түскеніне қапаланып, осыған онкилондар қатты алаң болып отырғанын айтты. Сосын тұрды да кетіп қалды. Оның ізінше жолдастарының күні бойы осы жертөледе болған әйелдері де кетуге жнналды. Кетіп бара жатып олар Ракуге:

	–Раку, келіп сүт пен шелпек алып кет, – деді.

	Ыдысын алып солармен бірге кеткен Раку қайтып оралған жоқ. Оның орнына қоналқаға тағы да төрт жауынгер келді. Горохов Ракуды көп күтті, ақыры жібермей қойған екен деп түйді ойын. Күні бойы ол өз жағдайын таразыға тартып, жападан-жалғыз Амнундакпен қарсыласа берудің жақсылыққа апарып соқпайтынын, оның қатерге бас тігу екенін түсінді, ерегестіре берсе, олар айламен де, күшпен де мылтығын тартып алып бақсы не айтса, бұған соны істеуі айдан анық. Екі тәулік күтуге уәде еткен жолдастарын мұның куып жетуіне де болады. Уәделі мерзім ертең кешке ғана өтеді. Осылай ол бүгін түн қашпаққа бел буды.





ҚАШЫП ШЫҒУ




	Бағана қас қарайып келе жатқанда-ақ Горохов өз төсегінің тұсынан жертөленің сырт жағындағы шымын алып, қармен жауып қойған. Жерге қадай сап, үргіге қадап қойған бірнеше сырғауылды қазір еш сиқырсыз суырып алуға болады. Таң алдында, әсіресе, ұйқы қатты қысып, күзетшілер қалғыған тұста сол тесіктен білдіртпей сыртқа шығуға мүмкіндік бар. Аннуирдің өнегесін ұстанып Раку де бірге кетеді деген Гороховтың үміті күшті еді. Қоржынын да қамдап қойған-ды. Раку қысқы киімін киіп ап жүрген. Қашып кеткенін таңертең ғана біледі, себебі төсек орнында қалады. Пеструха да әзір жата тұрады – кейін іздеп тауып жетер, тесікті сыртынан жауып тастайды. Қапелімде абыржып олар жиналып үлгергенше, бұлар он шақты шақырым ұзап та кетеді, екі жұп әйел шаңғысы да сайланып, кешкісін қарға жасырылған-ды.

	Ракудың оралмауы Гороховты қатты опындырды, оны ол жанындай жақсы көріп, әуел баста бір сол үшін онкилондармен қалып еді. Енді онсыз кетуге тура келіп тұр. Әй, бірақ сол кетуге көнбей, дабыл қағуы да мүмкін ғой. Асылы, оның жоғы да жөн болар.

	Горохов ұйқыға ерте бас қойып, Пеструханы өз төсегіне алып жатты, енді мұны өзімен бірге алып кетуге болады. Жатқалы жатып ол от басында отырған жауынгерлер естісін деп дауыстап:

	–Раку келмей қалды. Ит ертең мені оятып, ас әзірлеп беретін болады, – деді.

	Түн ортасына таман қатты жер асты дүмпуі қалғып отырған қарауылды да, Гороховты да оятып жіберді. Жертөленің сырғауылдары сықырлап, саңылауларынан балшық саулады. Ұйықтап жатқан жауынгерлер атып тұрып, құлазып қатты күйзелген Горохов та тұрып отырды. Дүмпу қайта қайталанса, Амнундак жертөлесінің бар тұрғыны жүгіріп шығып, от айнала ашық аспан астында түнейді, онда білдіртпей тайып тұру мүмкін емее. Ертерек алас-күлес кезінде кетіп қалу керек.

	Ол ойын шумақтап үлгергенше жер екінші рет сілкініп, жертөле түгел сықырлап, төбеден бір сырғауыл шым-мымымен атып отқа түсті. Горохов апыл-ғұпыл жылы киініп, жауынгерлер жан даусы шығып есіктен бір-ақ атты. Дүмпу толқыны толастап, жертөле орнында қалған соң, әлгілердің біреуі қайтып келіп бірнеше шала алып кетті, Тегі, есік алдында от жағып күзетін жалғастыра бермек ойы болса керек.

	–Сен, ең жақсысы үйден шықсаң еді, – деді әлгі жауынгер өз төсегінде отырған Гороховқа, – басып қалуы кәдік мына үйдің, Амнундак жертөлесінің жартысы құлап та қалды.

	–Жоқ, мен осында қалып алаңсыз ұйықтай беремін, – деп жауап қатты Горохов. – Менің бұрышым опырылмақ емес.

	Жауынгер басын шайқап шығып кетті. Якутке керегі осы еді, ол көрші бөлмеден Костяковтың көрпесін алып жұмарлап орады да, оны алғаш кіргенде кісі ұйықтап жатқандай етіп, өз көрпесінің астына тықты. Сосын өз төсегінің тұсындағы сырғауылдарды суырып, тысқа қоржыны мен мылтығын қойып ап, сосын өзі шығып, Пеструханы алды да, тесікті сыртынан қармен бекітіп тастады. Жауынгерлер жаққан оттың жарығынан түскен жертөле көлеңкесін жамылып, жиырма қадамдай жерде алаңқайдың шетінде жақын тұрған ағашқа жетті. Бұл онкилондар отынға да, құрылысқа да ұқсата алмайтын болған соң аман қалдырған мәуелі алып бәйтерек еді. Пеструха мен қоржынды теректің қуысына жасырып, өзі басына шығып, бір жуан бұтаққа отырып жан-жаққа көз салды. Гороховқа бұл арадан алаңқайда не болып жатқаны алақандағыдай, ал өзін жапырағы болмағанымен қалың бұтақтар көлегейлеп онша көрсетпейді. Алаңқайды баса-көктеп өтуге болмайды деп ойлады ол, себебі ақ қарда мұның қара сүлдесін елеңдеп отырған кісілер бірден көреді. Айналып өту тіпті ұзақ, оның үстіне Горохов жеті қараңғыда базаға емес, басқа жаққа апаратын жолға түсіп, адасып кетермін деп те қауіп ойлады.

	Өзінің бақылау пунктінде отырып ол Амнундактың жертөлесінің жартысы опырылғанын көрді, әйелдер алып шыққан заттарымен балаларының қасында, от басында сапырылысып жүр, жауынгерлер қалған мүлікті сыртқа тасуда. Ұзамай жаңа бір дүмпу ойпатты бойлап дүбірлетіп өтті, ол бәйтеректің солқ етіп, теңселіп кеткенін түйсінді. Амнундак жертөлесінің және бір бұрышы құлап, от айналасындағы адамдар ұлардай шулап, кейбіреуі жығылып-сүрініп жатыр, тағы да айқай-шу, зар қақсау, ал ойпат аңғарынан құз құлаған гүрсіл келеді құлаққа. Сол замат ол осы таяу маңда орман арасынан жердің қақ айрылып жарылған сықырын есітті. Сол жаққа жалт қарап, ол аппақ қар көрпесінің ортасынан орманның қара қойнауынан бөлініп шыққан қоңыр жолақты көрді, барған сайын далиған сол жолақтың бетінде аппақ дақтар көзге шалынды.

	«Көлдің мұзы бұзылған ғой! – деп ойлады ол. Енді тура жүре алмайсың! Мына қырсықты қарашы!»

	Жердің гүрілі мен құздың құлаған гүрсілі басылған шақта Гороховтың құлағы жаңағы шапшаң далиып бара жатқан қоңыр жолақтан судың сылдырын шалды.

	–Су көлдерден асып кеткені ме? Осы арада бізді қарық қылмаса игі? Мына кесірді қара: отты сөндіріп, адамдарды қараңғыға тастайды-ау! Маған бұлардан аулақ қашу абзал. Ал өзге алаңқайларды да су осылай басса, қалай жүрмек керек. Мына бақытсыздықты қарашы! Не үшін ғана мен осы жерде қалдым екен? Шіркін, қайық болса!

	Осы сәтте оның есіне су қатар кезде онкилондардың екі қабық қайықты көлден алып келіп, жерде қалдырса, қыста бұғылар қажалап, түтіп тесіп тастайды деп жертөленің сыртына әкеп қарға көмгені түсті. Олармен жазда өзі талай рет балық аулағаны бар. Бұл болса да оның көңілін сәл орнықтырайын деді – қайық жақын, тек мұнан бұрын онкилондар алып кетпесе жарар еді.

	Қара жолақ әп-сәтте далиып, оның шеті отқа отыз қадамдай ғана қалды, қарды жұтып жайылған су арнасын кеңейтіп барады. Оны енді онкилондар да көрді. Біреуі жолақ шетіне жүгіріп барып, оның жайылып келе жатқан су екеніне көзі жеткенде жан даусы шықты.

	–Құтыла көріңдер, су жайылып, топан басқалы тұр!



	Адам айтқысыз абыржу енді басталды: айғай-шу, жылау-сықтау, сапырылыс. Біреулер «Ағаш басына!», «Ағаш басына!» деп айғайлайды. Енді бірі «Қайық қайдалап» жүр, екіншісі

	«Сиқыршылардың жертөлесіне паналайық!» дейді. Жауынгерлер жиһаздарға, әйелдер балаларға ұмтылды.

	Амнундак жатжерліктер жертөлесінің алдында от басында отырған қарулы жауынгерлерге жүгіріп келіп айғай салды:

	–Ақ сиқыршы қайда? Алып келіңдер. Не ол суды тоқтатсын, не біз қазір оны жарып өлтіреміз.

	Кенет осы кезде биіктен бір әмірлі үн шықты.

	–Онкилондар! Жедел терістікке қарай жүгіріңдер, онда су жоқ. Терістікке, терістікке тартыңдар, сонда ғана құтыласыңдар. Мұны айтып тұрған мен – аспан иесімін.

	Қорқып құты қашқан адамдарға осы сөз әрең әсер етіп, бірінен соң бірі қайталай жөнелді.

	–Терістікке, терістікке қарай тарттық, тез!

	Ауыр жүк арқалаған жауынгерлер, бала құшақтаған әйелдер бұғы табынымен араласа орманның бауырына қарай басты. Су жақын жердегі оттарды өшіріп, ащы түтін қолқаны алып, пысылдап шалалар сөніп, жарық жоқ болды.

	Амнундак жатжерліктер жертөлесінің жанында әлі тұр. Гороховты алып келу үшін ішке кірген жауынгерлер үрейленіп ата шықты.

	–Ақ сиқыршы түндіктен итін алып ұшып кетіпті, үй қаңырап бос тұр! – деп мәлімдеді.

	Амнундак қолын бір сермеп қасына қарауылдарды ертіп алып бағыныштыларының артынан терістік бауырға қарай тұра жүгірді. Алаңқай бос қалғанда барып ағаштан түскен Горохов жертөленің жапсарындағы ескегі байланған бір қайықты аршып алып қарын қақты да, бәйтеректің түбіне әкеп бір басына Петруханы отырғызып, ортасына қоржыны мен мылтығын салып, өзі жайғасты да, қолына ескекті алып тың тыңдады. Онкилондардың шуы шалғайға сіңіп, алыстай берді, соңғы оттар да сөніп, су жертөлелердің табалдырығына жетті.



	«Өй, қайықпен әлі де біраз кәкір-шүкір әкетуге болады ғой, – деп ойлады Горохов, – тым құрмаса бірер тері көрпе әкетейін де, менің төсек-қабымды жолдастар Аннуирге берген шығар және түнде жүрсем суық».

	Ол жертөлеге жүгіріп келіп еді, кірер ауызды су алып кетіпті, ізінше өзі жасаған тесікке қайтып келіп, өкшелей қуған сумен ұшып отырып қайығына келді.

	«Осылай дұрыс болар» деп ойлады ол, көрпенің жартысына өзі отырып, жартысымен аяғын жауып жатып. Қайықтың айналасында қарды жұтқан су пысылдап, төңірек түгел қарауыта түсті, қап-қара дүниеде тек жертөле ғана. Міне, қабық қайық та жүріп кетті, көл жаққа құлаштап

	Горохов та ескегін есе жөнелді.

	–Хош бол, тұрағымыз! – деді ол, жертөленің жанынан өте беріп. Сенде қыстап шығу бізге бұйырмады, жалпы енді ешкім де қыстай алмайды – су бәрін шірітеді!

	Екі басты ескекпен оңды-солды ескен соң жеңіл қайық қара суда ұшты да отырды; көз қараңғылыққа үйреніп, кейін ысырылған қара орманды да, төбесі аппақ жертөлелерді де ажырата бастады. Алда ерек екпінмен су лықсыған ашық алаңқай. Осы жазықтың ортасынан Горохов төмпе көріп, ескек есу қиындай түскенін аңғарды. Ол көл ортасынан судың жалдана шығып жатқанын сезіп, ағынмен алысып, оны айналып өтуге тырысты. Оны айналып өткен кезде ағын енді өзіне көмектесе бастады. Ұзамай ол қарама-қарсы баурайдан барып шықты. Енді түстікке тартатын жолды тауып алу керек, қара орман сәулесінде ағараңдаған жертөлелер бағдар алуға мүмкіндік берді, ол осыдан қай бағытқа жол шығатынын ұмытқан жоқ.

	Міне, ол сол сүрлеуді тауып, екі орман арасындағы жіңішке каналға түсіп алып жүзе жөнелді, қараңғылық қоюланып, қабық қайықтың жұқа түбін тесіп алмас үшін абайлап жүзуге тура келді. Горохов есуді доғарып, жеңіл қайықты бірауық ағынның ырқына қоя берді. Аздан соң ағыс саябырлап, ескекті

	қайта қолға алуға тура келді, тереңдікті өлшеп Горохов судың тізеден сәл ғана асатынын анықтады.

	Қарсы ағынға ол құлаштап енді есе бастап еді, су шолпылдап, осқырған, пысқырған, мөңіреген шу шықты – шамасы, сүрлеумен жабайы өгіздер келе жатқан тәрізді, ал олармен ұшырасу – үлкен қатер. Көп ойланып жатпай Горохов қайығын орман қабырғасына ысырып, жолдан екі-үш қадамдай бір ағаштың түбіне тіреп, бір қолымен ескекті судың түбіне қадап, бір қолымен ағаштан құшақтап, қатып тұрды да қалды. Шу-сыбдыр шапшаң жақындап, міне, ыңыранып, осқырып, пысқырып, селден қорқып, бірін-бірі баса-жаншып кимелей терістікке ұмтылған кесек хайуандардың алпамсадай тұлғалары қозғалып келеді, олар қарнымен су сызып, бүлк-бүлк желіп, суды фонтандай атып, орман баурайына дейінгі жерді толқындатып жіберді. Горохов ағаштан ұстап, ескекті жерге шанышпағанда қайығы төңкеріліп қалатын еді, не керек, өстіп хайуандар әбден өтіп боп су сабасына түскенше якут бірнеше қатерлі минутты бастан кешірді.

	Осыдан соң ол жүз метрдей жүзіп үлгермей әлгі сыбдыр мен шу қайта естіліп, тез таяла берді, шоққа тағы да тығылуға тура келді. Бұл жолы бірнеше мүйізтұмсық өтті жөңкіп, олар көтерген толқыннан Горохов аударылмай шақ қалды, су фонтандары оны көміп кетті.

	–Қарғыс атқыр, қолапайсыз хайуандар, қарасан келсін сендерге! – деп бұрқылдады ол бетін сүртіп тұрып. – Бүйтіп қарға адым жер ұзарсың ба, суды қайтып төкпек керек, оның үстіне тас қараңғы.

	Мүйізтұмсықтар көтерген толқын сап болмай жатып жылқы үйірі жетті, бірін-бірі басып озғалы арындап аспанға атып, осқырынып кісінеген олар өгіздерден тез қозғалып, суды бұрынғылардан да күшті толқындатып жіберді.

	Келесі алаңқайға жетпей, Гороховтың тағы бір тығылуына тура келді, бұл жолы өгіздер мен жылқылар аралас жөңкіп, олардың ізімен он шақты аю қорбаңдап жөнелді. Ақыры, ол алаңқай көлге де жүзіп шығып, суы жал-жал болып бұрқырай шығып жатқан орта тұсынан айналып өтпек болған сәтінде су кенет көпіршіп көтеріліп кетті де, толқындар оны төңкөріп тастай жаздады. Ойпат жағалауын бойлап өткен гүріл мен гуіл жердің жанадан тағы бір дүмпігенін байқатты. Толқындармен жағаласып, Горохов келесі баурайға жетті де, каналды тауып алып, әрі қарай жүзді, алайда көп ұзамай ақылы алтау боп аңтарылып тұрып қалды, канал осы тұстан үш тармаққа бөлініп кетті, түнде қажет бағытқа таңдап түсер еш мүмкіндік жоқ – ойпат аңғарларын ажырату оңай емес, компас жоқ, жұлдыз көрінбейді.

	–Енді еш амал жоқ, таңның атуын күту керек, – деп түйді ойын Горохов. – Алыс қалмаған шығар, таң атуы керек: суда сергелдеңге түскеніме қанша уақыт, түн ортасынан бері безек қағып жүрмін.





БАҚСЫНЫҢ СОҢҒЫ СӨЗІ




	Горохов каналдан алысырақ жаққа қарай бұрылып, алаңқай мен айдынның толқыны жетпейтін, жетсе де әлсіреп жететін шоққа келіп, қайығын бір ағашқа байлап, көрпеге оранып түбіне көсіліп жата қалып, толқынмен сәл тербеліп ұйықтап та кетті.

	Ол Пеструханың ұлыған даусынан кеш оянды. Көзін ашып ол түнде су көп көтеріліп, қайықты ағаштың бұтақтарына апарып қысып тастағанын көрді. Иттің қысылғаны сонша, ол сорлы тіпті қозғала алмай қалыпты Оны босату үшін бірқатар бұтақты пышақпен кесіп түсіруге тура келді. Горохов судың тереңдігін өлшеп көрейін деп еді, түбіне жете алмады, ескегі мен қолын қосқанда екі метрден кем емес-ті.

	«Топан су деген осы! – деп ойлады якут. – Жолда енді еш жануарды кездестірмейсің: қашып құтыла алмағандары қарық болды».

	Тұтқыннан босанған Пеструха иіскелеп, құйрығын бұлғаңдатып, иесіне тілене қарады.

	–Ашықтың ба, бейшара! – деп оны бірден ұқты иесі.

	–Ас ішетін уақыт та болды, тек бізде тамақтың өзі аз, шай қайнатуға болмайды. Аң-құс жоқ!

	Ол қоржыннан шелпек пен кептіріп жертөле шатырының астына жайып қойған қыруар қаз етінен бағанағы алас-күлесте ала салған бірер мүшесін алып, сүйек-саяғын итке тастап, тәуірін өзі жей бастады.

	–Эх, Пеструха, ақырғы қаз еті осы! – деді ол итке қарап. – Біздің сақтық етіміз ғой қарық болды, ешкім оны алған жоқ, қандай өкініш!

	Сол сақтық ет оның ойына Ракуды, оның қамкорлығы мен шаруақорлығын түсіріп, көңіліне мұң ұялатты. Ол Казачьедегі кәрі, ұрысқақ қатынын да еске алды, соның қазымырлығынан бұл көршілеріне қонып не саудагерлерге каюр болып жалданып, алыс сапарға жиі кетіп қалушы еді. Ракуды алып кетуге әлі де әрекет жасауға болар деп ойлады ол. Шамасы, онкилондар алғашқы кездескен құрғақ алаңқайға тоқтап, түнгі сергелдең мен босқыннан кейін тынығып ұйықтап жатқан шығар. Соларға жақын жүзіп барып, бұтаның арасына кіріп тақау жерден Ракудың көрінгенін күтіп, іле шақырып алып, қайыққа салып ала тартпақшы. Суда онкилондар қуып жете алмайды. Серіктері бүгін кешке дейін күтуге тиіс, тіпті кетіп қалғанның өзінде алғашқы күні онша ұзай алмайды, қуып жетуге болады. Горохов түні бойы тек келесі алаңқайға дейін ғана, яғни ең әрі кеткенде үш-төрт шақырым жүздім деп ойлады, демек, қайтып оралуға онша алыс емес.

	Ертеңгі ас үстінде осы байламға тоқтаған якут қайығын шешіп алып терістікке қарай тартты. Күн шыққалы қашан, бұлт арасынан сығалап қойып, жылу да себездеп кетеді. Күндіз топан су түндегідей үрейлі әсер тастамайды. Су жалтырап, беті сәл діріл қағып, айнасына орман баурайы түсіп тұр. Гороховты таңдандырғаны тек суда, әсіресе, орман мен канал тұсында қоқыстың көптігі, жан-жақтан су келіп құйылып жатқан алаңқай аумағы ғана таза. Тұрақ тұрған бір алаңқайға шығып, азық-түлігін үстеу үшін жертөлеге жүзіп келіп, шатырына шығып, шаңырағына қолын тығып жіберді де, кептіріп қойған бірнеше құсты суырып алды, қуанғаннан бір үйректі тұтасымен Пеструхаға тастай салды. Риза болған ит рахаттана ырылдап, жата қап оны кеміре бастады.

	Содан соң ол түнде онкилондар кеткен бағытты ұстап жүзе жөнелді. Ормандағы каналда киіздей боп ұйысқан жапырақ, бұтақ тәрізді су бетіне шығарып тастаған не түрлі қоқыстың арасымен жүзуге тура келді. Жол-жөнекей өлі құс, кішігірім төртаяқтылар кездесті, бір ағаштан жасырынған сусарды көріп қалып, аңшылық құмарлығы қозып кетті де, оны ескекпен ұрып алды.

	–Жазғы тері болса да құлақшынға жарап жатыр, бәрібір аштан өледі, – деп міңгірледі ол олжаны алып жатып.

	Терістікке таман жақындай түсіп ол көлдердің онша көпіршімейтінін, судың да онша терең емес екенін байқады, ескек түбіне жетіп тұр.

	–Қап, Матвей Ивановичтің жоғын қарашы, ол болса ғой, осынша су жердің қай тұсынан шығып жатқанын түсінер еді. Діни жазбаларда айтылғандай, жер тұңғиықтың тігісі сөгіліп, дүниені топан басты. Құдай-ай, тәубе, әйтеуір аспан тұңғиығы аман тұр, жоғарыдан ол сөгілсе – одан сұмдық не бар.

	Түс ауған соң алаңқай мен каналдардағы су мүлдем таяздап қалды, кішігірім бұталардың басы қылтиып, көл жағаларының қамысы көрінді, қайықты сөгіп алмас үшін ақырын жүзуге тура келді. Сосын қайықтың түбі тиіп, ақыры тоқтап қалды. Горохов түсіп, қайықты жаяу сүйреді. Ұзамай су сәл ғана жасырып тұрған шөппен қайықты сүйреу оңай болсын деп, Пеструханы да түсіріп, қоржынды өз арқасына асып алды. Ақыры ол дымқыл шабындық сияқты бір алаңқайға шықты, су кейбір шұңқырда ғана жалтырайды. Алаңқай табын-табын өгіз, үйір-үйір жылқы, желі-желі бұғыдан сыңсып тұр, аулағырақ бірнеше ұя мүйізтұмсықтар жайылып жүр, кейбіреуі шалғында жусап жатыр, бұта арасында дымқыл топырақты қопарып қабандар қорсылдайды.



	«Мыналардың қаншама жиналғанын қарашы, ғажайып! – деп таңданды Горохов. – Бейшаралар түні бойы суда шылпылдап, тыным көрмей әбден болдырған ғой. Міне, олардың аңшылары да келе жатыр!»

	Орман жиегін жағалай бұта сыртында төрт тағандай еңбектеп вампулар жылқы үйіріне жақындап келе жатқанын ол байқап қалды. Жылқы жануарлар көптігіне сене ме, әдеттегіден бейқам тәрізді, вампулар оларға жақындап та қалды. Горохов олардан жиырма адам санады. Бағанадан үріп қолұшын бермесін деп Пеструханың бетін басып, бақылап тұрған ең жақын вампуы бұтадан қырық қадамдай.

	«Бәлем, бұларды бір қорқытайын! Нажағай мен жасын әлі де бар екенін біліп қойсын!» деп вампудың басынан жоғары алып басып қалды. Түтін тарағанда бірде-бір вампу көзге түскен жоқ, тек бұта бастарының қимылы ғана олардың орманға тығылғанын әйгілеп тұр, о жақта шыққан дауыс бірте-бірте ұзай берді. Мылтық үні алаңқайда да алакүлік сапырылыс туғызды – жатқан жануарлар атып-атып тұрып, бір табын бері, бір табын әрі шапқылады.

	«Вампулар мұнда болғанда онкилондар онша жақын жүрмеуі керек, – деп түйді Горохов. – Ал бұларды шошытқаным жақсы болды, әйтпесе оларға өзім тап болуым кәдік еді!»

	Ол қайығын әрі қарай сүйреді, алайда ұзамай жер құп-құрғақ болып кетті, сүрлеуден тастар кездесті – бүйте берсе, түбін тесіп алуы хақ. Келесі алаңқайдың шетінде көзге ерек түсетін, жоғары жағы екі айырық бір бәйтерек бар екен, қайықты ол сонда қалдыруға шешті. Қайығын екі тармақтың арасына қойып, оған қоржынын салып, Пеструханы үстіне отырғызып, қарғысынан байлап қойды, әрі қарай өзі салт бас кетті. Алда екі шақырымдай жерден ол адамдар даусын естіп, түтін иісін сезді. Бауырға дейін ептеп басып барып Горохов бақылауға кірісті. Алаңқайдың әр жерінде от алаулап, оның басында жатқан, түрегеп тұрған онкилондар көрінеді, отта қуырылған еттің иісі якуттын танауын қытықтап барады.



	Шамасы, бұл араға бүкіл ру, немесе, топан басқан жерден босқан тайпаның басым бөлегі жиналған. Әдеттегідей әр ру бөлек оттың басында отыр. Бақылап тұрған жерінен қиғашырақ бір оттың басына жұрт тіпті көп топырлапты, соған қарап Горохов Амнундак тұқымы осы болар деп түйді, Ол жиек жағалай жасырынып келіп отыз қадамдай жерден рубасыларының ортасында отырған Амнундакты таныды. Олар ойпаттың осы тұрған қу тақыр терістік жағына жағалай қонып, қыс жақын болғандықтан жаппай жертөле салмақ керек пе, әлде судың тартылғанын тосып бұрынғы жайларына көшпек керек пе деген мәселені талқылап отыр екен.

	«Міне, ақымақтар, – деп ойлады Горохов. – Бұлар әлі су бір жаққа сарқады деп дәмеленіп отыр. Ойпаттың түстігі түгел шүпілдеп аузы-мұрнынан шыққан су екенін білмейді екен ғой». Су кездеспеген жаңағы жердегі сияқты бұл арада да бір шөкім қар жоғына якут тағы да назар аударды. Тегінде қар еріп кетсе керек, себебі мұнда тіптен жылы – топан су ойпатқа жазды қайта алып келген сияқты.

	Оттың екінші жағында әйелдер мен балалар отыр. Горохов Аннуэнді және басқа келіншектерді таныды, бірақ Раку көрінбеді.

	«Жесір ретінде ол өз руына қайтып келген жоқ па екен?

	–деп ойлап, от бастарында отырған басқа әйелдерге көз тастай бастады ол, көсем тұрағына тақау Раку шыққан рудың адамдары әне отыр, алайда арасында ол тағы жоқ. Қайда ғана ұшып кетті екен ол? Бір жаққа кетті ме, әлде ұйықтап жатыр ма? Күте тұрайын. Ұзамай олар ауқатқа отырады, сонда бір жиналуы керек».

	Аздан соң ет әзір деп әйелдер айғай салды да, барлығы ру-руына тарап, от басына жайғасты, қыз-келіншектер істікке шанышқан ет пен шелпекті үлестіріп тұрды. Ал Раку не Амнундактың, не өзінің тұқымына келген жоқ. Бұл Гороховты алаңдатайын деді, көсемнің тілін алмағаны үшін онкилондар Ракуды өлтіріп тастады ма екен осы деп ойлады ол. Әйтпесе оның ұшты-күйлі жоқ болуын қалай түсінуге болады, әлде ол жер сілкінген кезде құлаған жертөленің астында қалып, қазаға ұшырады ма?

	–Жолы болмаған деген осы! – деп міңгірледі ол. – Әрлі-берлі босқа сенделіп жүрген екенмін. Ұзамай кетуім керек, күн батысқа еңкейіп те қалыпты.

	Сол сәт, әлгінде орманнан өзі жасырынған жерге жақын маңнан шыға келген қарулы он жауынгер, оның назарын аударды. Жауынгерлер Амнундакқа келіп, оның аяғының астына вампулардың бірнеше шоқпары мен найзасын тастады.

	–Ұлы көсем, сен бізді әлгі бір әзірде нажағай шатырлаған маңды тінтіп қайт деп жіберген едің, – деді жасақ басы. – Сен ақ сиқыршылар оралған деп ойлап едің. Бірақ біз ол арадан қисапсыз көп ірі хайуанаттар көрдік те, мыналарды таптық, – деп ол шоқпарларды нұсқады. – Ақ сиқыршылардың не өзін, не ізін ұшырастырмадық.

	–Қалай дегенмен де олар бізге жақын жерде қаңғырып жүр, – деді Амнундак. – Вампуларда нажағай жоқ. Ал нажағай шатырлағанын жұрттың бәрі жақсы естіді.

	«Бұларда ит жоғы абырой болды! – деп ойлады Горохов.

	–Әйтпесе тіміскілеп мені бағана тауып алады ғой!» Алайда оны көсемнің келесі сөзі қатты қобалжытты.

	–Рубасыларыңа айтыңдар, барлық жауынгерлерді осы қазір айналамыздағы ормандарды сүзіп шығуға жіберсін. Ақ сиқыршылар жақында жүр және жаңа апатты жіберген де солар. Жауынгерлер бұйрықты таратып от жағалап кетті. Ұзап алыс кете алмайтынын сезген Горохов ағаш басына шығып алып, тұзақты тақау маңнан күтуге бел байлады. Ол табан аузында орманға сүңгіп, бір ыңғайлы ағашты таңдап басына шықты, бір жақсысы, бұта арасынан бүкіл алаңқай көрінеді екен. Тармаққа отырып алып ол от басынан жан-жаққа жауынгерлердің қару асынып тұра-тұра жүгіргенін, бауырға келіп қатарласа шашырай тұра қап, орманға кіргенін көрді. Бұл отырған ағаштың оңынан да, солынан да жауынгерлер өтіп жатыр, бірақ бәрі жерді тіміскіп, бұтаның түбін, шоқтың арасын қарап, найзаларымен де түрткілеп жүр. Ол болса қоңыр киіммен биікке шығып, ағашқа жабысқан да қалған, жапырағы жоқ болса да қалың бұтақтар, ағаш басында барын біліп әдейі іздеген болмаса, көлегейлеп көрсете қоймайды. Торға түсіреміз деп төңіректі тінткілеу екі сағатқа созылып, шаршап-шалдыққан жауынгерлер қолына түк те іліктіре алмай қайтып кеп, өз отының басына тыныққалы жайғасқанда күн таудан асып та кеткен еді. Горохов ағаштан түсіп, білдіртпей кеп тағы да көсем тұқымының тұсындағы бауырға жасырына қойды. Бақсының қасында отырған көсемге іздеудің нәтижесіз болғанын баяндады біреу. Ол оған риза болмай, шамданып қалды да, сөзді бақсы алды.

	–Барлық рубасыларын бәтуаға жина деп әмір бер! – Амнундак әмір берді де, жаршылар от басын аралай жөнелді.

	«Кәрі қырт сиқыршы тағы да қандай зұлымдық ойлап тапты? – деді іштей Горохов. – Ал Раку әлі күнге жоқ. Әйелдердің барлығы орын босатып, от басынан көтеріле тұрып кетіп барады, Ракуден басқасы төрт көзі түгел осында. Бақытсыз сорлыны жазым етпесе жарайды ғой!».

	Күллі рудың өкілдері келіп от басына отырғасын, бақсы орнынан тұрып, басын қақшитып, қолын алға жайып жиналғандарға мынадай сөз арнады:

	–Біздің тайпаға адам айтқысыз алапат бақытсыздық тап келді. Біз бұрын бейқам тыныш тұрып жатқан жерімізге ақ сиқыршылар келгелі жер қаншама сілкініп, қаншама жертөле құлады. Олар келді де, қары кетпейтін, күні жылытпайтын өздеріндегіден мұнда өмір сүрудің жақсы екенін көрді. Мұнда қалың орман, әр алуан шөп, жақсы жайылым барын, жабайы жануарлардың жыртылып-айырылатынын, біздің бұғымыз көп екенін көрді. Көрді де тайпамызды түгел қырып, жеріміз бен малымызды иемденіп алуды көкседі. Сол үшін олар қасиетті көлді суалтып еді, қанды құрмалдық беріп, суын қайтарып алдық. Олар әдейі суық болсын деп, қысты табандатқан бір ай бұрын түсіріп, қарды ерітпей қойды. Ондағысы біз үсіп-жаурап өлсін дегені. Үсіп-тоңғанымыз

	жоқ, үйімізге от жағып, өзімізді-өзіміз жылытып, ол ойларын да орындатпадық. Сосын олар топан су жіберіп, бізді тұрағымыздан қуып шығуға кірісті, жер қайта сілкініп, жер астынан сел қаптап, баспанамыз бен даламызды алып кетті. Одан да аман құтылдық: аспан иесі – рухтар суы жоқ осы жаққа бағыттап жіберді бізді. Алайда үйлеріміз құлап, малдарымыз бытырап кетті. Бұл қорлыққа қашанға дейін төзуге болады? Қыс жақын, біз құримыз, ак сиқыршылар жерімізді басып қалады. Олар осыны күтіп отыр. Осыны күтіп олар анау мәңгі қардың етегінде отыр да, әлгі қалған біреуі, біз қайда барсақ сонда барып, ізімізді аңдып жүр. Ол осы маңда, бірақ оны таба алмай қойдық.

	Бақсы тоқтап тыныс алды, жұрттың бәрінін назары соған ауып, бірдеңені тықыршып күтетін тәрізді.

	–Ақ сиқыршылардың жоқтауын бір-ақ асыратын шақ болды. Біз оларды құрметті қонақ ретінде қабылдап, басына жақсы үй, қойнына жас келіншек салып, дәмімізді алдына тосып жүр едік. Олардың сыйымызға сыйлағаны көз көріп, құлақ естімеген алапат апат болды… Осының бәрі ақиқат емес пе, онкилондар?

	–Шын, шындық осының бәрі! – деген рубасыларының даусы шықты.

	–Біз берген қыздарымыздың бірін, олармен анау қарға қашып кеткен қарбаша сияқты тайпаға опасыздық етпек болғаны, ақылға бағынбағаны үшін аяусыз жазаладық та. Сиқыршылардың жерден қасақана шығарған суына батырғанымызда ол көмекке шақырып қанша шырылдаса да, сиқыршы ақ күйеуі қорғаған да, қолұшын берген де жок. Енді біз барлық ақ сиқыршыны ұстап, жеріміздің мейірбан рухына құрбандықка шалуымыз қажет. Ертең тандаулы жүз жауынгер мәңгі қарға жорыққа аттанады. Олар сал жасап, басы көсеміміздің өзі болып судан жүзіп өтеді, бәрінің де найзалары мен жебелері, ал көсемде ақ сиқыршыдан алынған нажағай мен жасын бар. Енді бізде де тең қару бар және біз көппіз, ал олар тек төртеу ғана. Жүз жауынгердің қалайша

	оларға шамасы, жетпейді? Тең жартысы осылардың майдан алаңында қалсыншы-ақ, тек жеріміз сақталып, бұрынғыдай өмір сүретін болсақ жетіп жатыр бізге! Ақ сиқыршылар құрбандыққа шалынбай тұрып, су жер астына қайта сарықпайды, үйіміз опырылып, малымыз бытыраған қалпында қалады. Айтарымды айтып болдым!

	–Әп, бәлем, кәрі қырт, қаскөй төбет! – деп бұрқылдады бақсының сөзін есіткен Горохов. – Сен менің Ракуымды суға кетірдің, енді өзімді ұстап алып, бұғы сияқты бауыздағың келеді екен ғой. Әуелі ата-бабаларыңның жанына өзің аттанарсың!

	Ол мылтығын кезеп, оттың арғы жағында басын қақшитып, қолын көтеріп, сәуегейсіген күйде жалынмен жүзі алаулап, өзіне тұп-тура қарсы тұрған бақсыны көздеді. Нажағай гүрс еткенде бақсы отқа бетімен етпетінен түсті. Үрейден құты қашқан Амнундак пен рубасылар тас боп тұрды да қалды, бақсының елтірі бөркі отқа түсіп, лап ете қалды да, үрпие қарап тұрған әйелдер дауыс салып қоя берді. Кенет, бейнебіреу белгі бергендей от басында отырғандар қолдарын аспанға жайып, бәзбір көмек жайында зарлана бірдеңе айтты да бетін басты, осы аянышты көрініс үш мәрте қайталанды. Сосын Амнундак орнынан тұрып, салтанатты бір мақаммен былай деді:

	–Ақ сиқыршылардың жасын оғы бақсымызды жайратып салды, себебі бізді бұл оларға қастандық жасауға шақырған еді. Ақ адамдардың құдіреті күшті, оларға қарсыласып күресу біздің қолымыздан келмейді. Бабаларымызды осынау жерге бастап келген ұлы бақсы тап осылай деп көрегендікпен айтқан. Қане, өлікті оттан алыңдар!





ҮРЕЙЛІ КӨРШІЛІК




	Ата салысымен Горохов онкилондар абдырап бірден қуғын ұйымдастыра қоймайды деген оймен тұра қашты, түн оның бой тасалауына мүмкіндік туғызады, тақа болмаса тағы да ағаш басына жасырынады. Бұта-бұтаның арасынан ол күндіз келген сүрлеуіне жүгіріп шығып, мүлкі мен итін тыққан терегін тапқанша кідіріп тұрып қалды. Қуғын көрінсе-ақ қоржын қалған ағашқа шығу керек, көрпе мен азық-түлік аш-жалаңаш болмай, түнді жоқ-жітіксіз өткізуге жағдай жасайды, ал жүкпен әрі қарай шапшаң жылжи алмайсың, суға дейін әлі екі шақырым жер бар.

	Ол тоқтап тың тыңдады, әуелі бәрі тып-тыныш еді, артынан дабыра дауыс шығып, алыстан алаулар жалтылдады. Тегі, онкилондар шырақ ұстап, мұның соңына түссе керек. Көп ойланып жаппай, Горохов ағаштың басына шықты да, өз мүлкін жоғарырақ көтеруге кірісті. Кездескен тармаққа дұрыс отыра алмай, бәрінен бұрын Пеструха көп әуреге салды, қайықты бір жуан екі бұтақтың арасына орналастырып, қоржынды соған салып, итті үстіне отырғызуға тура келді. Осы шаруаны әрең ыңғайлап біте бергенде, терекке жақын сүрлеуден алау ұстаған бірнеше онкилон шыға келді, оңнан да, солдан да басқалары тағы да көрінді. Ағаштан өте беріп, дымқыл жер мен шөпке қайықтан қалған айқын ізге түсіп қуана айқай салған онкилондар қалғандарын шақырып, қашқынды қуып жетпек дәмемен ізді қуалай тұра жүгірді. Құстың сүр етімен Горохов кешкі ауқатын жасап, итін азықтандырып, қорқорын сорды, ал онкилондар болса нәтижесіз қуғыннан әлі қайтқан жоқ. Ұйқы басып ол ай туғанша көз іліктіріп алғысы кеп, өзін бұтағында отырған ағашқа

	таңып байлады да, мызғып кетті.

	Ол ағаштың қатты шайқалғанынан оянды. Бағана таңып қоймағанда құлап та кетуі кәдік екен, өзін-өзі ол әрең ұстады, жалма-жан екі қолымен жүгі бар қайығын да сүйемелдеп жатыр. Не болып жатқаны Гороховтың ойына кіріп-шығар емес, төңірек түгел гүрілдеп-гуілдеп тұр, мана туған айдан аспан жап-жарық, жел жоқ. Әудемнен соң ғана ол жер сілкініп жатыр екен деп ойлады. Терістік жакқа жалт қарап, онда, тіпті жақын жерден сұмдық бірдеңе болып жатқанын көрді: орманның арғы жағынан шудаланған ақ және қара түтін аспанға көтеріліп, сол тұстан құлақ тұндырған гүрсіл естіліп, ыстық жел есіп, тынысты тарылтты.

	–Оу, аспан падишасы, анау не?! Жер жарылып, от атылып жатыр ғой! – деп жалбарынды Горохов. – Суға, суға жүгіру керек!

	Ағаш ылғи шайқалып тұрғандықтан қоржынды, қайықты және итті кезек-кезек жерге әрең түсірді. Жерде аяғымен тік басып тұрудың өзі қиындап қапты. Мас адамдай теңселіп Горохов қайығын жермен, сосын саяз сумен зорға сүйреп келеді. Ауық-ауық ағаш бұтағын сындырып, бірде оң, бірде сол жағынан суға бірдеңелер түсіп жатыр. Гүріл тынбай, ауа тымырсықтанып, ыси түсті.

	Ақыры, су қайыққа отыратындай болып, қашқын опат құшағынан бірте-бірте алыстай берді. Үлкен алаңқайға шығып ол шудаланған түтін мен бірде онда, бірде мында сумаңдаған нажағай салған от іспеттес шапақ көрді.

	«Мына тозақ отында онкилон сорлылар құритын болды ғой! – деп ойлады ол. – Тағы да бәрін ақ сиқыршыларға жауып, бақсымызды өлтіріп, сосын бүкіл жұртымызды қырғынға ұшыратып жатыр дейтіні даусыз».

	Саяз су баяу толқып, тереңдеген сайын толқын күшейіп, қайықты оңды-солды лақтыра бастады. Он шақырымдай жүзіп әбден шаршаған Горохов таң атқанға дейін тынығып алар жер қарастыруға айналды. Толқыны әсіресе қатты шулаған үлкен алаңқайдың шетінен ол судан шығып тұрған жертөленің қалқасын көрді, жер сілкінуі сел басқанға дейін оның жақтау қабырғаларын құлатып, ал орталық төрт аша жерге қағылып, үргімен ұстастырылған қалпы жапқан шатырымен дін аман тұр екен. Қалқаның өзі судан бір метрдей биікте болатын, толқын жетер түрі жоқ.

	«Тынығып алатын жер тап осы!» деп ойлаған қашқын қайығын тура солай қарай есті. Әупірімдеп жүріп заттарын жоғары шығарып, итті мінгізіп, өзі көтерілді де, қасына қайығын алды. Көрпесін дымқыл шымға төсей салып, терістіктен естіліп жатқан гүрсіл мен толқын шуына қарамай ұйықтап та кетті.

	Таң ата оянған ол жүзуді әрі қарай жалғастыру үшін бағдар алғалы жан-жағына қарады. Түнде толқын басылып, су бетінде айдын айнасын шайқап сәл діріл ойнайды. Жасыл төбе тәрізді әне бір аралшық және тұр. Жанындағы биік бәйтерекке қарап Горохов оның өздерінің жертөлесі екенін таныды, терекке қашқан түні паналап шыққан-ды, ал бүгінгі түнді Амнундак үйінің шатырында өткізіпті.

	Тамағын асығыс ішіп, қайығын суға түсіріп, алдыңғы жағына отырғызайын деп Пеструханы шақырды. Ит шатырдың орта тұсында түтін шығар шаңырақтан төмен үңіліп, әлденеге ырылдап тұр.

	–Әй, төбет, одан не көріп тұрсың, балық па? – деп сұрады, орнынан қозғалғысы жоқ иттің қасына келіп Горохов. Шаңырақтан ішке көз салып, тұла бойы түршігіп кетті оның. Бір ашаның басында судан адамның екі қолының саусақтары шығып тұр.

	–Құдай сақтай гөр, біреу-міреу суға кеткен бе!

	Бір саусағында жылтыраған күміс жүзік Гороховқа таныс тәрізді көрінді. Онкилондарда күміс жүзік жоқ, күйеулерінен тек ақтардың ғана әйелі сондай сақинаны сыйға алып, оған өте-мөте мақтанып жүретін.

	–Оһ, жендеттер, мынау Раку ғой! Басқа әйелдер анда, әлгі кәрі төбет опасызды суға батырдық деп еді.

	Горохов қайыққа түсіп, қол көрініп тұрған ашаға жүзіп барып еді, білек білезікке дейін діңгекке тас қып байланып тасталған екен. Ол байланған белбеуді кесіп жіберіп, сіресіп қалған саусақтардан тартып еді, су бетіне қолы, содан соң шашы, ақыр аяғында басы шықты, өңі бозарып, көзі ашық қалыпты, жасқа толы көрінген осынау көздер якутқа кінәлай қарайтын сияқты. Ол дауыстап жіберіп, кейін серпілді де, келіншектің саусағы қолынан шығып кетіп, лай суға әуелі басы, содан соң қолы сүңгіп, пәк тұлға су түбіне батып, жоқ болды.



	«Бақытсыз бейшара! – деп ойлады якут. – Олар оны түнде маған қашып кетпесін деп ашаға таңып қойған ғой, ал сосын су келгенде жертөледе ұмыт қалдырып, не қасақана тастап қашқан да, бұл суға тұншығып өлген».

	Жертөлеге су кіріп, талшыбық денемен бірте-бірте көтерілген кездегі Ракудың халін көз алдына келтірді, бар күшімен бұлқынып, жанұшыра көмек шақырғанда ғой, меңіреу қараңғылықта су сыбдыры ғана жауапқа қатып, кеудесіне, тамағына, ақыр аяғында аузына жетіп, ақтық үнін шығарған жұтқыншағына құйылып, тұншықтырып тынды. Ал бұл ғой, онда осы арада жақын жүр еді, алғаш оны онкилондар кетісімен іле құтқарып алуына әбден болады екен. Алайда ол тек су қаптағанда ғана айғайлай бастаған шығар, бұл болса онда көлде жүзіп жүргенді.

	Оның денесін алып бір араға көмгісі де келді, бірақ құрғақ жерді қайдан таппақ, жалғыз-ақ жол ойпат сыртындағы қар ғана. Ақылы алтау, ойы жетеу болған ол шақырғаны үшін ыңғайсыздау жағдайда қалған Пеструханы алып, заттарын салып түстікке қарай тартты. Ол серіктерін әлі де қуып жетермін деген үмітпен ескегін екпіндете есті де, көл мен каналдың терең тұнық суында жеңіл қайық жұлындай ұшты. Міне, қара құздардың саясында ақ күртік пен айшықталған ойпаттың жиегі де көзге шалынды. Ал терістікте бұрынғысынша ақшыл және қошқыл бұлттар шуда-шуда

	шұбап, ауық-ауық жарылыс гүрсілі естіліп тұр.

	Орман да бітті. Горохов күртікті шая бастаған жиектің таза суына да жүзіп шықты. Бұл арада да бәрін су басып кетіпті. Жолдастары қайда? Кетіп қалғаны ма? Әлде суға кетіп, опат болды ма? Күртік үстіндегі алаңда тірі пенде көрінбейтіні несі?

	Әне, жар-құз жотасында көгілдір аспан сүлесінде бір адам қараңдайды. Горохов бар дауысымен барқырай айғай сап, ескегін бұлғады, Пеструхасы абалады.

	Мұны көрді – енді ол құтқарылды!



	Күртіктің етегіне дейін жүзіп кеп тоқтады да, иті мен мүлкін түсіріп, жүгін арқалап алып баспалдақпен біртіндеп жоғары көтерілді.

	Кенет оның қарсы алдынан терең сай шыға келді, әрі қарай жол жоқ. Қараса сайдың арғы жағына Горюнов пен Ордин де келіп қалған екен.

	–Уһ, әйтеуір қуып жеттім-ау сіздерді! – деп айқайлап жіберді Горохов бар жүгін мұздың үстіне қойып жатып. – Ал көрге түспеді демесе, өзімнің де көрмегенім жоқ.

	–Мұздан түсетін және шығатын баспалдақ ойып болғанымызша біраз күтуіңе тура келеді, – деді Горюнов.

	–Міне, ор керек болса! Немене, қуғын кеп қалады деп орлағансыздар ма?.. Иә, бұл ордан өту оңай емес, – деп Горюнов ернеуі де құлама мұз, биіктігі бірнеше метр терең сайға таңырқай қарады. – Ойып жату ұзаққа кетер… Қане, арқан бар ма, маған лақтырыңдаршы.

	Қажет болып қала ма деп ала салған арқан бар еді, соның тас байлаған ұшын олар Гороховқа лақтырды. Ол арқанды өзіне тартып алып, оны екі қабаттап заттарын сай табанына түсіре бастады, сосын жіптің бір ұшын босатып, жүгін төменде қалдырды. Осы әдіспен көрпе мен қоржынды да түсірді, ақыр аяғында арқанды қарғысына іліп Пеструханы да зыр еткізді. Мойнынан ілінген ит алғаш қырылдап тынысы тарылып еді, сай табанына қалай түскенін де білмей қалды. Бәрі көзді ашып-жұмғандай тез өтті. Енді өзі түсуі керек болды. Жар жағасында мұзға ендеп кірген кесек базальт қойтас жатқанды, якут арқанды соған орап, мұз қабырғамен сырғып түсті. Тереңге жеткен соң жіпті бір ұшын қоя беріп тартып қалып еді, арқан оралып аяғының астына кеп түсті. Жоғары көтерілу онша қиынға түскен жок, күтіп тұрған екі адам якутты да, оның заттарын да, итті де әп-сәтте шығарып алды. Әрине, салмағы ауыр өзін көтеру ғана сәл қиын болды. Жоғары шыға сап ол жолдастарының құшағына қойып кетті.



	–Құдая, тәубе, жеттім-ау! Бұл арадан ешкімді ұшырата алмаспын деп ойлап ем.

	Шынында да, Горохов орманнан бірер минут кеш шыққанда ол жолдастарын, сөз жоқ, көре алмай қалатын еді. Қалған екі нартаның екеуі де түстік жақ еңісте тұрғанды, Никифоров иттерді жегіп болып та қалған. Ол жегіп болғанша деп Горюнов пен Ордин жотаға тағы бір қайта оралып шығып, Санников жерінің ойпатына ақтық рет көз тастап тұр еді. Су мен лава тасқыны астында екі аяқты, төрт аяқты күллі тұрғындарымен бірге көз алдында құрыған осынау аралға бұлар қаншама еңбек аптасын сарп етті. Қыруар бағалы байқауларды жиып-ақ алып еді, амал не, барлық еңбектің жемісі арал кемерінде өткізген соңғы сағаттардың ішінде экспедициянын бір мүшесімен бірге опат болды, ал екінші бір мүшесі өз еркімен ойпатта қалып отыр, ойға салса, әрине, ол да аман емес.

	Төмен тұрған күннің шұғыласымен құздың қара кемерінде ойпаттың шалқар көлі күмістей жалтырап, алдында алашабыр аралдар мен қара орманның бұрымы бұлдырайды, ал терістікте бұрқыраған бу мен түтін шымылдығының ішінде Санников жері мен онкилондар тайпасының басына түскен драманың ақырғы актісі жүріп жатты. Ордин аман қалған ақырғы фотопленкасына ғылым үшін ашыла түсіп, ақтық мамонттарымен, мүйіз тұмсықтарымен, алғашқы қауым адамзатының өкілдерімен бірге құрдымға кетіп бара жатқан әлемнін қайғылы көрінісін түсіріп алды. Суретті түсіріп алып, ол аппаратын орап алғалы кетті де, Горюнов сәл тұрып қалды, сол-ақ екен, орманнан жүзіп шыға берген Гороховтың қайығын көзі шалып қалды.

	Осынау кездейсоқ бақыт болмаса, якут серіктерін жуық маңда қуып жете алмас еді.

	Жоғары көтеріліп келе жатып Горохов жердің үңірейген жарығын көрді, Костяковтын қазасын естіп, өзінің сәті түсіп оңай құтылғанын түсінді.



	–Маңдайым жарылып тусам керек, Матвей Иванович,

	–деді ол жотада сәл кідіріп. – Осы екі күнде мен қанша рет қабірдің аузына барып қайттым, ал аман-саумын, сорлы Раку менің қырсығымнан суға кетті, әу баста бір сол деп қалдым ғой мен бейбақ. Павел Николаевич пен оның топырағы торқа болсын!

	Ол бас киімін алып қаншама адамның зиратына айналған Санников жері жағына үш мәрте тағзым етті.

	Бұл күні жиһангездер онша ұзай алмай, аралдың түстік еңісінің етегіне тоқтады. Ашық теңіз жағасына саяхат мұздың былқылдап жатқанын, алғашқы дауылдан-ақ ойран-ботқасы шығатынын аңғартты. Сенімдірек өткел қарастырып шығысқа қарай тарта беруге тура келді.





ТАҒЫ ДА МҰ3, ТАҒЫ ДА ТЕҢІЗ




	Жиһангездер оңтайлы өткел іздеп бір апта бойы шығысқа қарай жылжыды, алайда қайда болсын мұз берік емес, жаз өтіп шуақпен аяз алмасып тұрса да, теңіз толық қатпай, жылыда еріп жұмсарған сіреу сеңдердің де беті тегістелмей қойды. Қыстың басын күте тұруға тура келеді, ал ол үшін Толльдің салған лашығы бар, отқа жағуға жағадан салынды ағаш жинап алуға болатын, тіпті ақ аю мен терістік бұғысын аулап азық-түлік толықтыратын Беннетта аралына жету керек. Бақытқа қарай Санников жері мен арал арасындағы мұз жазда бұзылмай аман қалыпты, соның арқасында терістікке қарай шағын ғана шеңбер жасап, он күнде Беннеттаға да келіп жетті. Никифоровтың жаздай жинаған қорынан иттерге деп алған ет таусылып, соңғы үш күн бойы отын болмай қалған кез еді бұл.

	Түнерген құзтасты қу тақыр Беннетта аралы Санников жерінен кейін жиһангездер көңілін құлазытып-ақ тастады. Алайда олар аралдың күңгейінде, тұщы сулы бұлағы бар шағын алқаптың сағасында тұрған Толльдің тар лашығына да қуанып қалды. Бұл арадан бүкіл аралды алып жатқан үсті тегіс адырға шығып тұруға болатын. Салынды ағаш жеткілікті-ақ екен, алайда аң аулаймыз деген үміт ақталмады. Бұғы жоқ боп шықты, ал аю көзге түспеді. Басқаларын азықтандыру үшін иттерді біртіндеп өлтіре беруге тура келді, бір нарта жоқ болғандықтан бір жегін артық еді, әуелі сол желінді.

	Олар осылай он күн амалдады, алайда жағдай өзгерген жоқ, сентябрь туып қалғанына қарамай жаз қаз-қалпы, мұз бұзылып, еріп жатыр. Адамдардың азық-түлігі де таусылуға тақады. Аннуирді лашық пен иттерді күзетуге тастап, күн сайын төртеуі түгел аңға шығады, ұзындығы он алты шақырым, ені ең кең шығыс бөлегінде сегіз шақырым аралды ерсілі-қарсылы кезгенімен, анда-санда қарға мен шағаланың өзін әрең әкеледі.

	–Мәселе былай, жолдастар, – деді бір күні Горюнов. – Бұдан әрі күтудің жолы да, жөні де жоқ, бүйте берсек, мұз қатып, нағыз қажет кезінде иттердің қарғы бауын ғана ұстап қаламыз. Барометр бірнеше күннен бері керемет жоғары тұр, теңіз тыныш, дауыл күтудің жөні жоқ. Жылы киім мен мылтықтан басқа затымыз шамалы, иттердің жарым-жартысы ғана қалды, ішіндегі ең таңдаулы бес-алтауын қалдырып, өзгесінен арылсақ, бәріміз де байдаркаға сыямыз. Күннің тымығын пайдалансақ, Қазандық аралына екі тәуліктің бағдарында барып та қаламыз, ал онда бәрімізге де жетер азық-түлік бар, ауа райы өзгерсе, қысты да күтуге болады, әйтпесе соны жағалап, тура құрлықтың өзіне қарай жүреміз. Талқылай келіп олар осы жоспар әбден дұрыс деген тұжырым жасады: күн әжептәуір ұзақ – он екі сағаттан артық, ескекті алмаса есіп, теңізбен Беннеттаға ең жақын Жаңа Сібір аралындағы заңғар мүйісіне дейін жетпіс мильді бір күнде, тақа болмаса, арада көшіп жүрген мұз шоқылардың біріне қонып екі күнде жүзіп өтуге жағдай бар. Әрине, кенеттен дауыл көтерілсе, қайықты суға батыруы да ықтимал, ал қатер теңіз жаңа қатқан кезде кейін де төнбей қалмайды, онда октябрь айында тек екі сағаттай күн ұзақ, оның есесіне мұзды қирататын жел жиі болады.



	Сонымен, кешке дейін барометр төмен түспесе, артық иттерді өлтіріп, қалғанын шеңбірек атқыза тойдырып, бөлек-салақ мүлікті лашыққа тастап жолға шығуға келісілді. Осы мақсатпен жүк мұқият қайта іріктелді.

	Кешке қарай барометр тағы да көтеріліп, жүрек сыздап қимағанмен де қаншама уақыт адал қызмет еткен бірнеше итті құрбан етуге тура келді. Әрине, Крот, Белуха, Пеструха аман қалды. Таң қылаң бере жиһангездер меймандос лашықты тастап, ашық теңізге дейін байдарканы мұзбен сүйреп күн шыға бағытты тура шығысқа ұстап жүзіп берді. Қайықтың жүгі ауыр болғандықтан, қарқын ойдағыдай болған жоқ. Күн батқанша орта жолдан сәл ғана асты. Теңіздің ортасында көшкін мұз жиі кездесіп, жүзе беру қатерлі болды. Үлкен бір мұз алаңын тауып, ат басын тіреуге тура келді, сонда түнеп те шықты. Күн ұясына қонар кезде көкжиектен заңғар мүйісі ап-айқын көрінді.

	Таң ата тұрып, әрі қарай тартты. Күн әбден жарық болған кезде Никифоров пен Горохов қиырға көз тастап тұрып қосарлана дауыстап:

	–Мына қызыққа қара – түнде бізді мына мұз бір жаққа біраз апарып тастапты! – деді.

	–Қай жаққа? Қайда? Жер көрінбей ме? – деп сұрады Ордин.

	–Жер ме, жер көрініп тұр ғой, бірақ кешегі көрінген емес.

	–Сонда бізді қай жаққа апарып тастауы мүмкін?

	–Бәлкім, шығысқа қарай сырғытып тастаған болар, онда біз Жаңа Сібірдің шығыс бөлегін көріп тұрмыз, ал батысқа сырғытып жіберсе, алдымыздағы Фадеев немесе Қазандық аралының өзі, – деді Горюнов.

	–Алыстан айқын емес, – деді Горохов, – қай арал екенін айырып болмайды.

	–Мейлі, қайсысы болса, онысы болсын барып жетуіміз керек, барометр түнде түсе бастады, асыққан абзал! – деп ескертті Ордин.



	Күн жоғары көтеріліп, теңіз үстіндегі шарбы тұман айыққанда дүрбісін алған Горюнов әлгі жерді шолып:

	–Ал, қане, қырағы көз Никита! Көз алдыңыздағы қай жер? – деп сұрады.

	Горохов көзін күннен көлегейлеп қарап жіберді де:

	–Қазандық аралы! – деді бірден.

	–Дұрыс! Мұз да бізді арал жағалауындағы қатерлі жерлерден құтқарып кетіпті ғой түнде. Енді біз тура өз қоймамызға барып тоқтаймыз. Шынында да түске қарай көрініп тұрған Қазандық аралы екеніне еш күмән қалған жоқ

	–оның кескінін бәрі таныды, өзгергені тек көктемде қозғалмай жатқан қарының түгел дерлік кетіп қалғаны ғана. Күн батар алдында аралды көмкеріп тастаған мұзды белдеуге кеп тоқтап, сеңгір сеңдер арасымен бес шақырым бойы нарта сүйреп келе жатып, олардың көктем күндерін еске түсіруіне тура келді. Екі іңірдің арасында терістік мүйістегі қоржын тамға да жетті.

	Қоймадағылар түгел емес екен, шамасы, жаз аралда аңшылық еткен кәсіпкерлер, азық-түлікті, әсіресе кепкен сүр балықты пайдаланса керек. Алайда қалған бірді-екілі итке азық шаш етектен еді.

	Келесі күні ауа райы ашық болды, бірақ күннің шұғыл құбылуынан хабар беріп, барометр күрт түсіп кетті. Тағдырды ылғи сынға сала берудің реті жоқ, олар шыдай тұруға бел буды. Айтқандай-ақ түнде дауыл тұрып, ал таңертең қар үрді де салды, ізінше аяз басталып, бірден қыс түсті. Боран жебей соғып, қыркүйектің аяғына дейін созылды, бірақ итке ас-су, адамға азық-түлік, жағуға отын жеткілікті еді, жиһангездер жылы тамда жата берді. Үйге жол алыс әлі, алайда басты бөгет – ашық теңізден бұлар өтіп алғанды.

	Кездейсоқ ашық күндердің бірінде бәрі мүйістегі биікке көтеріліп, көкжиекте әрең көрініп тұрған Санников жеріне қарады. Онда не болды екен? Жарылыс тынды ма? Ойпаттан су қайта сарқылды ма? Әлде жанды атаулының бәрі құрып, бірнеше жылдан соң су мен қардың астында қап терістік мұздарының арасындағы молшылық өмірдің ақтық тірегі – орман да жойылып кете ме? Сонау шалғай жерге, әрқайсысы, әсіресе Аннуир, қымбат қимасын қалдырған жерге, бәрі мұңая қарады. Бойына шап-шақ келген Костяковтың жылы киімін кигенімен, Аннуир дағдыланбаған қатты суықтан жапа шегіп жүрді. Ол артта қалған атамекенін, үйреншікті тұрмыс-жағдайын, опат болған тайпаластарын ойлап жиі мұңаяды.

	–Сонда сіздің жердің бәрі осындай суық па, қалайша қар мен мұздан басқа түк жоқ? – деп ол қасындағылардан талай мәрте сұрады.

	Қазанның басында әбден орныққан қыс сапарды әрі қарай жалғастыруға, әрине, нартамен жалғастыруға жағдай жасады. Ауырырақ нартаны иттер, жеңілірегін кезектесіп екі кісі сүйреді. Күн қысқа, ай жарық болғанда түнде жүруге тура келді. Аюлы мүйісіндегі тамда мұзды бұзып кеткен боранның ақырын күтуге тура келіп, кейін қатерге бас тігіп, Кіші Ляховскийге жұқа мұзбен бару керек болды. Ал Үлкен Ляховскийде боранның ақырын екі дүркін күтуге тура келді. Бар мәзір, азық-түлік таусылуға айналды, оның есесіне нарталар жеңілдеп қалды. Әбден шаршап-шалдыққан, қасында тірі қалған үш-ақ иті бар жиһангездер тек қазанның ақырғы күндері ғана Казачьеге келіп жетті.





АКАДЕМИК АЛДЫНДА




	Алыс жолдың ауыртпалығы мен азабынан айығу үшін жиһангездер Никифоровтың үйінде бір апта бойы дем алды, тек тамақ ішуге ғана тұрып, ұйықтай берді, ұйықтай берді. Оның үстіне қысқы поляр түні мен сақылдаған сары аяз, осынау самарқау өлке тұрғындарын енжар тартқызып, қызу қарекетке мойнын жар бергізбеді де.

	Анқау Аннуирге екі жүзге тарта ғана үйі бар күйкі Казачье керемет бір шаһардай әсер етті, себебі ол шатырлы үйлерді, мұржалы пештерді, терезе, үстел, орындық, кереует дегендерді тумысында тұңғыш рет көріп, жерден басқа орында отыруға, ұйықтауға болатынын, тізерлемей-ақ тамақ ішу мүмкін екенін алғаш біліп отыр, кейбірі күлкілі, тіпті керексіз сияқтанғанмен, үйренуге тура келгеннің бәрі оған таңғажайып тәрізді.

	Қыруар жаңалық ашқан, алайда бір адамы өліп, күллі коллекциясы мен қазбаларынан қапияда айырылып, ақыры қайғылы біткен экспедицияны Казачьеге келуімен тәмамдалды деп санап, академик Шенкке жазбаша толық есеп жіберіп, Горюновтың кез келген жерде қалуына болатын еді. Бірақ белгісіз біреуге, құрғақ қиял сияқты ұсынысқа сеніп, қаншама қаржысы мен құрал-жабдығын тапсырған осынау оқымыстыға Горюновтың сый-құрметі мен ілтипаты ұшан-теңіз болды. Сондықтан оған өзі барып, әңгімесін экспедицияның екінші мүшесінің сөзімен куәландырғысы келді. Және құрал-жабдықтарды қайтарып, нарта, қайық, мылтық, шатыр сияқты бұйымдарды сатудан түскен ақшаны тапсыру қажет. Ол бұйымдардың басым бөлегін жақсы нарта мен мылтықтың нарқын білетін Горохов пен Никифоров алды. Шенк бергеннен қалған азын-аулақ тиын-тебенді қосқанда барлығы мың сомдай ақша жинап, Горюнов, Ордин және Аннуир Верхоянскіні басып Якутскіге жол тартты. Алайда мұнда бөгет тап болды: Ординнің кесімді күні біткен жоқты, сондықтан айдаудағы адамды босатуға губернатор келіспеді, қысқы ұзақ жолға жүрегі дауаламаған Аннуирдің жалғыз барғысы және келмеді. Ординге Якутскіде қалуға рұқсат етілді, бұл қала Аннуирге ғажайып заттардан аяқ алып жүре алмайтын байтақ бір астанадай әсер етті, оған мысық пен сиыр, шанаға жегілген аттан бастап, балға киетін көйлек пен граммофонға дейінгінің бәрі таң, бәрі таңсық.

	Горюнов Аннуирдің денесіндегі өрнек-таңбасын түгел көрсетіп, жалғыз-ақ белдемшемен түскен суретін ғана алып, оған Санников жерінің аттанар алдында жотадан түсірілген бейнесін, біраз тау жыныстарын (арасында Беннетта аралынан да бар) қосып, жалғыз өзі аттануына тура келді. Желтоқсанның аяғында ол астанаға жетіп, бірден Шенкке келді.



	Санников жерінің ашылғаны, оны ашушылардың оралғаны туралы қысқаша телеграммадан біліп отырған академик ғажайып саяхаты туралы баяндамамен академия және оқымыстылар қоғамы алдына шығару үшін Горюновтың келуін сабырсыздана күтіп жүр еді. Алайда Горюнов өзінің ауызша баяндамасын оңаша тыңдауын өтінді.

	Міне, бұдан бір жыл бұрынғы сол баяғы бөлмеде Шенк Горюновтың әңгімесін бір кеш тыңдады. Әңгіме «Тас боп қату дәуірінің» тірі көзі мамонт, мүйізтұмсық, өгіздер жайына ойысқанда жүзі бал-бұл жайнап академик дауыстап жіберді.

	–Әрине, оларды өлшеп, суретке түсіріп, осынау тамаша жаңалықтың белгісі болар бірдеңе әкелген шығарсыз?

	Онкилондардың және палеолит адамының болуы да олардың тұрмысы мен ғұрып-салты жайындағы мағлұматтар сияқты оны баурап алды.

	Санников жері мен оның тұрғындарының ақтық күндері жақындағанда аянышты да ауыр оқиғаны баяндар алдында Горюнов кідіріп қалды. Мұны әңгіменің біткені деп білген Шенк сөзге араласты:

	–Сіздер күнделік, сурет, тіпті хайуандардың бас сүйегі мен онкилондардың, тағы адамдардың үй әбзелдерін ала келген шығарсыздар! Міне, біз баяндаманы осылай құрып, сенбейтіндердің көмейіне су құямыз.

	–Иә, соның бәрі де бізде бар еді, бірақ бәрін де құртып алдық!

	–Не айтып тұрсыз? Бәрің бәрін құртып алдық дейсіз бе? Шенк әңгіменің аяғын толқи отырып тыңдады да,

	суреттерді, тау жыныстарын көріп сөйлеп кетті.

	–Сонымен, көзімен көрген төрт адамның айғағы бойынша Санников жері бар, ол Қазандық аралынан терістікке қарай шамамен жүз шақырымдай тұрады, жақында қайта атқылай бастаған сөнген жанартаудың алып кратері деп білеміз ғой енді оны біз. Осының негізінде академияға қозғау салып, ол жерге жедел барып, зерттеп, тұрғындарынан не қалғанын анықтау үшін таяу уақытта керек-жарақпен, ғылыми күшпен толық жарақтанған экспедиция аттандыруға атсалысамын. Әрине, шарамыздың табысты болуына тәжірибелеріңізбен жағдай туғызу үшін оған сіз екеуіңіз де қатысасыздар емес пе!

	–О, әлбетте ғой! Ал академия мен оқымыстылар қоғамындағы баяндама не болады? – деп сұрады Горюнов.

	–Қазір ол істі тек бүлдірер еді, – деді Шенк. – Сіздің айтқаныңыздың керемет ғажайыптығы, тіпті миға сыймайтындығы сондай, олардың бәріне бұлтартпас дәлел керек екеніне өзіңіз де келісерсіз деп ойлаймын, ал тыңдаушыларға айғақ қып көрсететіндеріңіз тіптен аз. Мынау өрнек-таңбалы келіншектің суретін көрсе, олар бұл эскимос не чукча әйелі дейді. Себебі олар да үйінде жалаңаш жүреді, денесіне осындай өрнек-таңба салады, кескін-келбеттері де ұқсас. Ал мынау Санников жерінің жотасынан алынған базальтқа қараңыз, мұның Беннетта аралынікі, болмаса киелі Тұмсықтыкі емес екенін немен дәлелдейсіз? Анау көлі мен жанартаудың атылғаны түскен ойпаттың суретінен ештеңе айырып білуге болмайды. Коллекция тиелген нарта құлаған жерде суретті көбірек, анығырақ түсірмедіндер ме?

	–Себебі біз барлық пластинканы ойпатта адамдарды, жануарларды, табиғатты түсіріп алу үшін көп жұмсадық та, кассетте кездейсоқ қана біреуі қалыпты. Мына әйелді суретке мен Якутскіде түсіріп алдым.

	–Өкінішті-ақ! Жотадан түсірілген сурет, сондай-ақ Беннетта аралының бедері болса, олар дәлел бола алатын еді. Ал былайша сендерге ешкім де сенбейді.

	–Маған енді сіздің де сенбегеніңіз бе? – деді қапаланған Горюнов.

	–О, жоқ, мен кәміл сенемін, – деді оны жұбатуға тырысып Шенк. Сіз айтқанның бәрін ойлап шығару мүмкін емес. Ал басқалар сенгісі келмей: алжыған ақымақ шал қайдағы бір белгісіз жер ауғандардың бөспе сөзіне сеніп, ақшаны ұстатып қоя берді. Олар болса, ақшаны шашып-шашып, ақыры ақталу үшін қайдағы бір қиял жер, оның ғажайып тұрғындары туралы кішкентай балаларға арналған қызықты әңгіме шығарып, оны аңқау Шенкке әкеп ұстата салды, – деп сан-саққа жүгіртері шәксіз. Жоқ, онан да әзірше үндемей тұра тұрайық.

	–Әзірше? Қай кезге дейін?

	–Сіз қатысатын жаңа экспедиция ол жерге барып, алып кратерді, қарық болған орманды, жаңа жанартауды, адамдар мен жануарлардың сүйегін тапқанша үндемейміз. Тапқан соң документтер, жаңа экспедицияға қатысқандар растайтын баяндамамыз толық сеніммен қарсы алынып, қырсықты Санников жерінің тұрғындары, олардың өмірі мен опат болуы туралы ғылымға тың мағлұмат енгізесіз.

	–Иә, айтқаныңыз дұрыс! – деді Горюнов. – Солай жасау орынды әрі мақсатты болар. Әрине, сізді де, өзімді де ұятқа қалдырғым келмейді.

	–Ал, – деп сөзін әрі қарай сабақтады Шенк, – өткен күн естегіні көмескілендіре бермек. Көргендерің көңілінде сайрап тұрған кезде соның бәрін, саяхаттың барысын мына мен үшін қағазға түсіру керек. Мен оны бір оңтайлы уақытқа дейін сақтап қояйын.

	–Әрине, мен мұны міндетті түрде жазамын. Бұл қасиетті борышым ғой. Беннетта аралында қоржын тамда отырып және Якутскіде аялдағанда азын-аулақ жазғандарым бар. Енді оны жүйелеп баяндап екі-үш аптада алдыңызға алып келемін. Ал мынау – мырзалықпен сіз бере салған ақшаның есебі мен қалған-құтқан тиын-тебен.

	Шенк есепті қарап шығып, ақшаны Горюновтың өзіне қайтарды:

	–Байқаймын, Ордин екеуіңіз де өздеріңізге тәбәрік қалдырмаған сияқтысыз. Бұл дұрыс емес, әрбір еңбектің ақысы болуы керек.

	–Алайда біз сізге қиял-ғажайып әңгіме мен жиырма шақты тастан басқа түк те әкелген жоқпыз ғой, сондықтан сый-сияпат дәметуіміздің өзі ыңғайсыз және оған татымаймыз да.

	–Былай, бауырым, ақшаның қалғанын қайтарып, болған оқиғаны баяндау үшін ерінбей-жалықпай сонау он мың шақырым шалғайдан әдейі іздеп келуіңіздің өзі сендердің шын сырларыңа күмәнім болғанда да оны жойып жіберер еді. Жоқ, сіздер аса қиын міндет атқардыңыздар, оның нәтижесінен айрылып қалуларыңыз да өз кінәлеріңіз емес. Мұндай-мұндайлар талай болған: коллекция мен есеп алып келе жатқан кемелер суға батып, экспедицияға қатысушылар әрең жан сақтап қалған жағдай аз емес. Міне, сіздер де сондай кеме опатына душар болғансыздар. Поштамен жіберген коллекциялардың да жоқ болып кететіні бар. Жо-жоқ, сіздер тарту-таралғы алуларыңыз шарт. Оның үстіне маған деп есеп жазып, осында біраз тұруыңыз керек, ал астананың тұрмыс нарқы қымбат. Ақшаны тым құрмаса сол есебіңіздің қаламақысы ретінде алыңыз.

	Шенктің көңілін қалдырмас үшін Горюновтың ақшаны алуына тура келді. Ұзамай ол есебін тапсырып, жаңа экспедицияға жақсы әзірлену үшін университетке түсті.

	Өкінішке орай, сол экспедицияның сәті әлі күнге түскен жоқ. Жапониямен арада соғыс басталып кетті де, академия қажетті қаржысын ала алмай қалды. Соғыс аяқталысымен жобаны жүзеге асырудың алғашқы адымын ғана жасап үлгерген Шенк дүние салды. Солтүстік Сібірді зерттеуге түрткі салар кісі қайтып шықпай, ол мәңгі ұмытылды. Хабарды Шенктен құр босқа күтіп, Горюнов пен Ордин басқа шаруамен шұғылданып кетті.

	Алайда Академия архивындағы Шенк қағаздарының арасында сақталған есеп осы кітапты жазуға мәйекті материал болды. Бәлкім, бұл жаңа ұрпақтың біреуінің кеудесінде тылсым жатқан Санников жеріне деген құмарлық отын тұтандырып, Солтүстік теңізінің байтақ мұз алқаптары арасынан оны іздеп шығуға құлшындырар.





СОҢҒЫ СӨЗ




	Горюнов пен серіктерінің Санников жерінде бастан кешіргендерімен таныса келіп, жас оқырманның авторға мынадай сұрақтар қоюы заңды: Солтүстік поляр теңізінде жасырынып жатқан осынау жер жалпы бар ма еді? Себебі бұл кітап – ғылыми фантастикалық роман ғой?..

	Оқырманның бұл сұрағына автор: осынау беймәлім жерге саяхат шынында да ойдан шығарылған деп жауап береді.

	Ал осы кезде Санников жері бар ма деген мәселені Арктикада жүргізілген жаңа советтік зерттеулер шешіп берді. Санников пен Толльдің бақылауларына қарағанда, бұл жер жүз жыл шамасы бұрын болған да, бертін келе жойылып кеткен. Біздің поляр зерттеушілер барлаған Мұзды мұхиттың шығыс бөлегі төңірегінде жүзіп жүретін аралдар бар. Совет ғалымдарының соны зерттеулері адмирал С.О.Макаровтың 1899 жылдың өзінде-ақ жасаған Мұзды мұхитта жүйткіп көшіп жүретін мұз аралдары бар деген тұжырымын дәлелдеді. Үлкен Шпицберген аралынан терістікке қарай жүзіп бара жатқан Макаров теңіз мұздарының арасынан белгісіз бір арал көрген. Аралдан адмиралдың серіктері үйінділер мен ұсақ тастар тапқан, аралдың мұзы теңіздікі емес, тұщы судікі болып шыққан. Тегі, бұл Шпицбергеннен бөлініп кеткен мұзарттың пұшпағы тәрізді алып айсберг деген тоқтамға келгенді Макаров.

	Мұзды мұхитта теңізге сырғып жататын мұзарттары бар тау-тасты үлкен аралдардың әжептәуір мол екені бұрыннан белгілі. Айсбергке айналғандары теңіз суына түсіп, жаз мұз ойылған тұста ағыспен бір орыннан бір орынға көшіп жүреді. Мәселен, 1939 жылы Генриетта аралынан теріскей екі ірі айсберг көрінді, ал 1946, 1948 жәке 1950 жылдары жоғары ендіктерден совет ұшқыштары жылжып жүрген үш аса ауқымды мұз аралдарын ашты, олар қар мен мұздың еруінен пайда болған өзендер мен көлдерді және таулар мен төбелерді, мұзарт моренасы – алып қойтастарды көрді. Совет ғалымдары айсбергтердің Франц – Иосиф жері, Солтүстік Жер және Канада архипелагы мұзарттарынан бөлініп, қашан еріп біткенше бірнеше жыл көшіп жүретінін анықтады.

	Санников жерін де Солтүстік жер мұзарттарынан бөлінген сондай бір мұз арал – айсберг деп ойлауға болады. Тегі, ол Новосибирь архипелагынан терістікке қарай теңіздің таяз тұсында қайраңға шөгіп, жетпіс жылдан астам тұрса керек, себебі оны Қазандық аралының терістік батысынан Яков Санников 1811 жылы байқайды да, ал 1886 жылы Эдуард Толль тұп-тура сол тұстан ашық күні үшкір басы діңгектей шаншылған төрт шың мен оған шығыстан жапсарласқан тау сілемін көреді. Бәлкім, екі байқаушының көзіне түскен бір арал емес, әр жылы түрліше кеп сол жердің қайраңына шөккен басқа аралдар шығар.

	Әрине, ондай көшпелі мұз аралдар Шығыс Сібір жағалауларынан чукчалардан қашып шығып кеткен онкилондарға пана бола алмайды.

	Көшпелі аралдарда ешқандай өсімдік болуы мүмкін емес. Ондай аралдар ұя басар құстарды қызықтырмаса да керек. Жазда түстіктен терістік жаққа ұшып келген құстар балапанын басып шығаратын сенімді жер іздейтіні хақ, ал ондай орын Мұзды мұхит аралдарының архипелагында жеткілікті деп айтуға болады.

	Жас оқырманға Мұзды мұхит аймағында осы бертінде болған мына оқиғаны да білу қызық: Еуропа, Азия және Америка жағалауларын көмкеріп жатқан Солтүстік Мұзды мұхит ұлылы-кішілі аралдарға жалпы бай. Сол аралдарда жас жанартау жыныстары жиі кездеседі. Ал Исландия аралы сияқты кейбірінде жанартау күні бүгінге дейін атқылап жатады. Мұның өзі – менің Санников жерін жойып жіберген жойқын жанартау жайындағы топшылауым Жердің осынау өңіріне сыйымсыз бірдеңе емес екенінің дәлелі. Геологиялык зерттеулер Мұзды мұхиттың Таймыр түбегінен бастап Врангель аралына дейінгі шығыс бөлігі мен солтүстік ендіктің 80 градус терістігі түгел жер дамуының төртінші дәуірінің басында Сібірдің солтүстік жиегі болған құрлық екенін ашып та берген. Бұл осы аралдар жынысынан табылған мамонт, мүйізтұмсық, өгіз, жылқы сияқты ірі сүтқоректілер қалдығымен де дәлелденіп отыр. Бұл аралдар жер дамуының төртінші дәуірінің басында Сібірмен біртұтас болмаса, әлгі қалдықтар бұдан кездеспес те еді. Зерттеулер сондай-ақ кейбір аралдарда бір кезде құрлықтың жоғарғы жағын жауып жатқан мұзарттардың қалдығы – мұз қабаттары қалғанын да көрсетіп берді.

	Новосибирь архипелагының бір бөлегі болып саналатын Үлкен Ляховский аралының қазбалы қалың тоңында мамонттардың көптеген тісі табылды, теңіз толқыны шайып мұздан шығарып тастаған сол тістерді жинау үшін ерте көктемде құрлықтан әдейі іздеп кәсіпкерлер келетін-ді. Баяғы кезде Якутскідегі жәрмеңкеге жылына бір-екі мың пұт мамонт тісі түсетін. Бұл жер дамуының төртінші дәуірінде бұрынғы болған құрлықта жүздеген ірі жануарлар өмір сүргенін дәлелдейді. Бұрынғы құрғақ жердің биігірек белесі болған кішігірім аралдарда осыншама мамонттардың болуын олардың бұрынғы құрлық Мұзды мұхит деңгейімен теңеліп, су басқанда бас сауғалап паналағандығынан деп білген абзал. Сөйтіп, Сібірдің терістік құрлығының осынау бұрынғы бөлегінде жанартаулардың атқылағанына, мамонттар табын-табын өргеніне, мұзарттар болғанына біздің дәлеліміз бар, енді сол құрғақ жердің теңіз астына түскен мезгілін де анықтай аламыз. Ол теңіз астына соңғы мұз басу дәуірінің кезінде немесе оның аяғында кеткен. Мамонттардың алғашқы қауым адамдары салған бейнесінің табылуы, ол кезде сол адамдардың өмір сүргеніне дәлел.



	Демек, менің романымдағы Мұзды мұхиттың ортасында бір кезде үлкен жанартаудың кратері болып шыңға ұқсап тұрған оқшау байтақ арал – жылылығының арқасында мұз басу дәуірінен бермен қарай мамонттар мен алғашқы қауым адамдарын сақтап келген жер деген жорамал шындықтан ешбір шалғай емес. Поляр мұздарының ортасындағы сол жерұйық аралдан Америка индеецтеріне тұқымы жақын Аляскадан чукоттардың тықсыруымен Мұзды мұхит аралдарына шығып кеткен онкилондардың пана табуы әбден мүмкін.

	Сібірдің терістігінде бұдан үш жүз немесе төрт жүз жыл бұрын өмір сүрген осы бір жұрттың тарихын анықтау үшін онкилондардың жойылып кетуі мәселесімен СССР Ғылым академиясының Тарих институты не Материалдық мәдениет тарихы институты шұғылданғаны жөн болар еді. Новосибирь архипелагы аралдарынан олардың өзіндік тұрпатта салынған баспана тұрағының қалдықтары табылды. Бұл – осы тайпа өкілдерінің біраз уақыт сол аралдарда тұрғанының белгісі, ал одан басқа ешбір мағлұмат әзір жоқ. XIX ғасырдың поляр зерттеушілері оларды бұл аралдардан таба алмаған. Онкилондардың бәрі әлдебір індеттен қырылып қалды ма, әлде бір аралдан екіншісіне қайықпен жүзіп өтеміз деп жүріп немесе әбден қатып болмаған мұз үстімен жүріп, опат болды ма – ол жағы белгісіз.

	Сол секілді хабары кейде баспасөз бетінен ұшырасып қалатын жыл құстарының көктемде терістікке ұшып, күзде құрлыққа қайтатыны да басы ашылып, айқындалмаған мәселе. Бұл мәселені шешу үшін былай жасау керек:

	1.Батыста Оленек пен Лена өзендерінің сағасынан бастап, шығыста Колыма өзенінің сағасына дейінгі Сібірдің терістік жағалауының күллі тұрғындарынан, сондай-ақ Жаңа Сібір мен Врангель аралдарында қыстаушылардан жыл құстары көктемде терістікке, күзде кері әлі де ұша ма, ұшса шамасы қанша, құрамы қандай, ұшып бара жатқан құс керуенінен қандай тұқымы байқалады, олардың басым бөлігі қайсысы деп бәрін-бәрін мұқият сұрау керек.

	2.Егер құстар күні бүгінге дейін ұшатын болса, онда Солтүстік теңіз жолымен жүзу мәселесіне байланысты мұхит мұздарының мөлшері мен қозғалысын зерттеу үшін жылда жіберілетін барлау самолеттері мұздар арасындағы беймәлім жерлердің бар-жоғын назарда ұстап, кездессе-ақ олардың көлемін, бедерін, бүкіл ерекшелігін анықтауы керек. 1938 жылы Генриетта аралында қыстаушылар байқаған құстардың терістікке ұшуы сол жылы терістіктегі, мұздар арасында олардың жаз жайлап, ұя басуына қолайлы бір жердің болғанын дәлелдейді. Ал бұл аралдың шығыста тұруы ол құстар батысқа таман болуы тиіс Санников жеріне (егер арал 1938 жылы болған болса) бет алды деп топшылауға ыңғай береді. Демек, мұздардың ортасында 1938 жылдың өзінде Де Лонга архипелагынан теріскей құстардың жаз жайлап шығуына жарайтын бір жер болған. Мүмкін, жас оқырмандардың әлдебірі поляр ұшқышы болып шығып, өз алдына осынау жұмбақ жердің құпиясын ақтаруды міндет етіп қояр, тіпті тұман пердесі астынан оны ашып, оған қонар да, зерттеп, бізді бұл жердің қазіргі жай-күйімен таныстырар.

	Қорытындылай келіп, Мұзды мұхитта Таймыр түбегінен терістікке қарай Солтүстік Жер архипелагы бар екенін еске сала кеткен де артық болмас. Оны ең алғаш 1930-1932 жылдары төрт адамнан тұратын экспедиция зерттеді. Соның құрамында болған геолог Урванцев экспедиция мен оның жерді ашуын әсем суреттеген жақсы кітап жазды. Алайда бұл экспедицияның да архипелагты зерттеуі көп мәселенің басын ашық қалдырды. Архипелагты толығырақ зерттеу үшін таяу жылдары сондай экспедицияны қайталаған абзал.



	В.ОБРУЧЕВ





ҒҰЛАМА ҒАЛЫМ, ЖИҺАНГЕЗ ЖАЗУШЫ




	Жасы тоқсанға тақап қалғанына қарамай әлі де қунақ қария жүгіріп кеп амандасып, қол алысқасын-ақ қонағын бөлмесіне бастай жөнелді. Аядай бөлменің бар байлығы кітап қана көрінеді: пештің иығына дейін иін тіресіп тұр. Жиһаз дегеннен бір кісілік кереует пен шағын шәкірт столы ғана көзге түседі. Аты әлемге әйгілі академиктің жұпыны тұрмысына таңырқаған әскери адам ұсынған орындыққа жайғасып жатып, алдында асықтай үйірілген келісті қалың сақалының ұшы бұйралана біткен аққудай аппақ шалға, үсті үйме-жүйме кітап пен жартылай жазылған қағаздан көрінбей кеткен үстелге алма-кезек қарады. Оның ойын сезе қалған сүңғыла қарт: «Ә, бұл үстелдің сатып алынған ағашы қымбат емес, үстінде жазылған қағазы қымбат!» деп жымиып қойып, қағаздарын сәл жинастырды да, көзілдірігін алып, көзін сүзе қонағының Арктика аязы тотықтырған ер кескініне қарады.

	–Тоқта, тоқта, ұмытпасам, сіз осы Отан соғысы алдында маған бір келдіңіз-ау деймін. Мұзды мұхитта көшкін мұздың бағытын барлайтын ұшқыш емес пе едіңіз? – деді ол салған жерден. – Иә, иә, мәңгі мұздардың арасынан Андреев және Санников жерлерін іздеп, біраз жерді шарлапсыздар. Қанша жыл өтсе де ұмытпай жүргеніңіз ғажап! Онда уыз жас едіңіз, енді жігіт ағасы, арыстай азамат болыпсыз.

	–Владимир Афанасьевич, таяуда мен тағы бір қызық сапардан оралдым. Ол енді ерекше бір сәтті сапар болды, соның жайын айтқалы келіп ем сізге, – деді ұшқыш сәл үнсіздіктен соң.

	–Ә, ақыры жұмбақ арал – Санников жерін тапқан екенсіздер ғой, – деп ғалым қуанып кетті. – Қай тұста екен өзі? Романда мен суреттеген сияқты, сөніп жатқан жанартау шығар, шамасы.

	–Өкінішке орай, Санников жерін әзір таба алғанымыз жоқ, – деп езу тартты ұшқыш. – Ол аралыңыз жалпы жер бетінде жоқ па деген де күдік келеді ойға. Гидрологтар ол Арктиканың жылынуына байланысты еріп, теңіз астына түсіп кеткен деп жүр.

	–Иә, олар, ол жерді Мұзды мұхиттың өзіміздің көз алдымызда еріп, суға айналып жатқан басқа да аралдары сияқты, қазбалы мұздан тұрады деп топшылауға бейім-ақ. Ал Санников жеріне орайластыру үшін бұл пікірді дәлелдеу керек қой, дәлелдеу керек алдымен, – деп шапаты денесі шиыршық атып, академик орнынан тұрып кетті…

	Әдебиетті ермек емес, еңбек деп білетін қаламгердің қай туындысы болсын жүрегін жарып шығары шексіз. Алайда ананың өз перзенттерінің арасынан біреуін айрықша жақсы көретіні секілді, шын қаламгердің де сан шығармасының ішінен біріне ерекше іш тартатыны болады. Атақты академик, әйгілі әдебиетші Владимир Афанасьевич Обручев үшін

	«Жұмбақ жер» романы, яғни «Санников жері» сондай туынды болған тәрізді. Оның осынау жұмбақ жер жайына айналып соға беретіні сонан болса керек. Әйтпесе, әдебиетіміздің ғылыми-фантастика жанры қалыптасуына қыруар күш жұмсаған шалқар ойлы шалымды жазушының өзге еңбектері аз емес. «Ғайыпстан», «Күйкі кен», «Шөлейттен алтын іздегендер», «Орталық Азия атырабында» тәрізді ғылыми-ғажайып романдарынан басқа оның жастарға арнап жазған әңгімелері мен повестері қаншама. Жалпы, ол – аса өнікті еңбек етіп, әдебиетке мол мұра қалдырған қаламгер.

	Дегенмен дүйім дүние оны алдымен ғұлама ғалым деп таниды. Ал оның отандық ғылымның алтын қорына қосқан қазынасы шынында да ұшы-қиырсыз. Әлемдік аты бар академик, ірі географ, ұлы геолог, Социалистік Еңбек Ері, КСРО Мемлекеттік сыйлығын екі мәрте алған В.А.Обручев Отандық ғылымды өркендетуге табан аудармай жетпіс жылдан астам жемісті еңбек сіңірді. Оның қарымды қаламынан жалпы көлемі жиырма төрт мың парақтан астам

	ғылыми еңбек туды. «Сібірдің геологиялық тарихы», «Дала геологиясы», «Қазба кен орындары» атты кесек те күрделі еңбектерін оқу құралы етіп, совет геологтарының сан ұрпағы өсіп шықты.

	Әрине, ұлы ғалымдардың бәрі үлкен суреткер де. Ал қиялы қанатсыз адам дұрыс дерек жинай алмайды, жинағанмен де түзу тұжырым жасап жарытпайды. Демек, кемел суреткер болмай, керемет жаңалық ашу да мүмкін емес. Ғылымның өзі сүйген саласында сан алуан жаңалықтар ашып, талай тыңын көтерген Обручевтің бойынан осы суреткерлік, еңбеккерлік, тапқырлық, табандылық сияқты қасиеттердің төрт көзі түгел табылады. Оның өзі де осындай мәрттікті мұрат тұтып, ойы ұшқыр, рухы күшті, сегіз қырлы, бір сырлы адамдарды жырлап өткен. «Жұмбақ жер» романы оған ең алдымен осындай кейіпкерлерімен қымбат.

	Рас, ел аузындағы аңыздан алынып, ғылыми болжам бойынша кітапқа түскен Санников жерінің авторды ғұмыр бойы қызықтырып өткені анық. Соны іздеп экспедиция шығуына да себепкер болды ол. Зерттеушілер Санников жерінің дәл өзі болмағанымен, сол секілді мұз аралдардың бар екенін анықтады да. Бірақ авторға керегі бір бұл емес. Оған ең қымбаты – қиындықтан қыңбайтын, ойлағанын орындамай тынбайтын, қайтпас қайратты, аскақ арманды қаһармандары екені хақ. Салқын ақыл иесі, сабырлы Горюнов, ақ көңіл де алғыр Ордин, қырғи тілді қажырлы Костяковтың тағдыр-талайында, өмірбаянында Обручевпен ортақ жайлар көп. Ал анау мәдениеті аз болғанымен мінезге бай, сауаты шала болғанымен мейірі шалқар бұқара өкілдері: қарапайым кәсіпкерлер Горохов пен Никифоров та автор жанына жақын адамдар. Абзал ниеті үшін айдалып, басы байлауда жүрсе де, туған өлке табиғатының тылсымын ашуды арман тұтып –тайсалмай қиын-қыстау ғылыми саяхатқа шыққан студенттердің қимыл-қарекеті ғалымдық жолын жиһанкездіктен бастаған Обручевтің өз өміріне үңілтеді.



	Орыс армиясының даңқты дәстүрлерінде ізі қалған офицерлер әулетінен шыққан Владимир Афанасьевич Обручев озық ойлы, оқыған ортада өсті. Атасы да, әкесі де кезіндегі көрнекті әскери қайраткерлер. Әкесінің немере ағасы Николай Обручев бас штабтың офицері екеніне қарамай Герцен мен Огаревтің жақын жолдасы болып, революциялық қозғалысқа белсене қатысқан. Ал әкесінің туған інісі Владимир Александрович «Современник» журналының қызметкері, Чернышевскийдің досы еді. Обручевтер әулетіндегі тағы бір айшықты тұлға – болашақ ғалымның әкесінің қарындасы Мария Александровна. Ол – София Ковалевская сияқты алдыңғы қатарлы орыс қыздарымен бірге әйел теңдігі үшін тұңғыш күреске шыққандардың бірі. Жоғары білім алып, қоғамдық іске араласу үшін ол жалған некеге тұрып, орыс әйелдері арасынан алғашқы маман дәрігер болып шықты. Оның алғашқы ері доктор Боков – революциялық күреске атсалысқан адам, ал екінші ері – ұлы физиолог И.М.Сеченов. Мария Александровнаның тұрмыс құру тарихы Н.Г.Чернышевскийдің белгілі «Не істеу керек?» романына желі етіп алынған.

	Туған шаңырағына тән шыншылдық, еңбекқорлық, Отанға, озық идеяға адалдық Володяның барлық тәлім-тәрбиесіне алтын арқау болды. Әкесі, Қырым соғысында аты шыққан жаяу әскер офицері, Афанасий Александрович классикалық білімнен гөрі нақтылы ғылымды артық көріп, баласын реалдық училищеге берді. Ал анасы, кезінде көптеген әңгімелері мен очерктері орысша, немісше жарық көрген нәзік жанды жазушы Полина Карловна бала жүрегіне жастайынан әдебиетке деген сүйіспеншілік ұрығын сеуіп, оның жер көріп, ел тануға, алыс саяхаттарға деген құмарлығын оятты. Анасы оқып берген Купер, Майн-Рид, Жюль Верн романдарын тыңдай отырып, қаршадай бала қиялымен Арктика мұздарынан асып, заңғар тауларды басып, қу медиен шөлде қаталап, жапан аралда жалғыз қап, піл аулап, арыстанмен алысып жүргендей болатын. Кітаптағы қаһарман теңізшілермен қатар оған аңқау, аңғырт оқымыстылар да қатты ұнайтын, солардай болып белгісіз елдерді ашып, өсімдіктер жинасам, биік тауларға шығып, сирек тастарды зерттесем деп армандайтын.



	Осы арман он сегіз жаста училище бітірген В.А.Обручевті 1881 жылы Петербургқа алып келді. Инженер болып еңбек жолын елдің қиыр шетінің қойнауын барлаудан бастамақ оймен ол Тау-кен институтына түсті. Алайда алғашқы курстағы математика мен механикадан оқылған жаңалығы аз, бірсарынды лекциялар жас жігітті жалықтыруға айналды. Оның үстіне тап осы тұста оянған тіл өнеріне құштарлық та оны қатты алаңдатты. Енді оның алдында институтта одан әрі оқу керек пе, әлде басы бүтін әдеби еңбекке көшу керек пе деген қалау аударыспақ ойнап тұрды. Сонда оны студент жастардың сүйіктісі болған қабілетті ұстаз, қабырғалы ғалым И.В.Мушкетов тығырықтан тартып ап, күдік-күмәнін шешіп берді.

	Ғажап геологтың таулардың түзілуін, жер бедерінің жаңғыруын, топырақ қыртысына жел мен судың әсерін әсем жайып салатын лекциялары білімқұмар жастың қиялын қанаттандырып, табиғат тылсымына деген құштарлығын ұштай түсті. Ал оқымыстының оқу бағдарламасына бірінші болып өзі енгізген геологиялық саяхатындағы ұстазымен жақын танысуы оның өмірін геологиямен мәңгі бақи ұштастырды. Ұстазының лекцияларын бір сөзін қалдырмай мұқият жазып алып, әдеби әрлеп отыратын ол оқулықтардан табылмайтын тың деректері мол бұл циклді кітап етіп басып шығарса деген ұсыныс жасады. Профессор шәкіртіне алғыс айтты, бірақ бұл қадамнан бас тартты.

	–Байқаймын, сіз осы геологиямен шындап шұғылдануға бет бұрған сияқтысыз, – деді шәкіртіне бірде Иван Васильевич. – Менің сізді бірсыпыра ғылыми әдебиеттермен таныстыруға жағдайым бар. Бірақ, өкінішке орай, ең қызықты кітаптар неміс тілінде ғана.

	–Мен неміс тілінде еркін сөйлеймін.

	–Ә, солай ма еді! – деді ұстаз разы болып. – Болашақ геолог үшін бұл дегеніңіз аса маңызды. Онда алып оқи ғой. Неміс ғалымы Рихтрофеннің Орталық Азия табиғатын тамаша бейнелеген кітабын Обручев құмарта оқыды. Кітапты қайтармай көп ұстап, ақыры, қимай әкеп тұрып, ол

	профессорға шынын айтты –Менің болашақта айналысатыным, міне, осы – яғни Орталық Азияны зерттеу… Қандай тылсым табиғат… Еліктіріп қойнауына тартып әкетеді екен!..

	Оның осы арманының жүзеге асуына да алғаш атсалысып, қолұшын берген И.В.Мушкетов болды. Бұл Закаспий темір жолының құрылысы жүріп жатқан кез еді. Қарт Каспийдің жағасынан шыққан шойын жол Орта Азияға алты жүз шақырымдай ендеп кіріп, енді Қарақұмды көктей өтіп Самарқантқа тартылуы керекті. Салынған жолды сипап кетіп, адым аштырмай қойған ұшы-қиырсыз шөлдің көшпелі құмын бөгеп, су көздерін табуға геологтардың көмегі қажет болды. Институтты жаңа бітірген жас инженер Обручевқа ұстазы осы үшін ұйымдастырылған экспедицияға қатысып, шөл-шөлейтті зерттеуді ұсынды. Владимир Афанасьевичтің алдында тұрған міндет – су көздерін тауып, құм бедерін барлау, Теджен мен Мургаб өзендері алқабы мен Амударияның ежелгі арнасын зерттеу еді. Осылай ол өзіңің алғашқы саяхатына шығып, жиһангездік ғалымдық жолын бастады.

	Әуелі ол Қызыл-Арват станциясынан Чарджоуға дейін Қызылқұмның бір бөлегін, содан Амудариядан Самарқантқа салынып жатқан жолдың бойын зерттей отырып, бирюза, мұнай, графит кендерін қарағалы тауларға саяхат жасады. Құла тұз, қу медиен тақырмен сапар шегу, әрине, оңай да болған жоқ. Елсіз-күнсіз жонда қатқан нан мен қара шайдан басқа талғажау болмай, тұлдырсыз тұл шөлде аттары арықтап, түйелері титықтап тарыққан да, торыққан да шағы аз емес. Бірақ ол қарақан басының қамын көздеп, өз рақатын іздеген жоқ. Оның есі-дерті Узбой құпиясын ашу болды. Құм басып қалған осынау көне арна туралы, тіпті ежелгі араб пен грек географтары жазған-ды. Ал Бірінші Петр сол Узбойға су жіберіп, Каспийден Азияға жүзіп шығып, Үндістан асуды армандаған. Кейін Амударияны бұрып, Узбой арқылы ағызудың жобалары да жасалды. Бірақ оған дария суы сыя ма, оның үстіне Узбой жері өңдеуге келмейтін Қарақұмды басып өтеді.

	Владимир Афанасьевич Қарақұм құмдарын бұрын айтылып келгендей теңіз табаны емес, Амударияның қайраңы деп тапты. Бір кезде дария Копет-Дагтың батыс баурайын бойлай ағып Каспийге құйған да, сонан соңына тау-төбе құмдар тастап, терістік батысқа бұрылып, бірте-бірте бағытын Арал теңізіне ауыстырған деген тұжырымға келді. Бұл құмдарды бөгеп, бекіту үшін, әсіресе жол жиегіне жақын ағаш отырғызып, тікенді бұталар егу керек деген ұсыныс енгізді.

	Бұл сапардан алып қайтқан бай материалынан «Закаспий ойпаты» атты тырнақалды ғылыми еңбегі мен екі-үш маңызды мақала туды. Жас зерттеуші сол үшін география қоғамының алтын және күміс медальдарына ие болды.

	Ғылымның соқтықпалы соқпақсыз алыс сапарына алғашқы адымы осылай сәтті басталған жас ғалымды ұстазы тағы да қиынға салды. Сібірде Иркутскідегі кен басқармасына бірінші рет геолог штаты беріліпті. Иван Васильевич шәкіртіне осы мүмкіндікті уыстан шығарып алмауды ескертіп:

	–Орта Азияға қарағанда Сібірдің геологиясы әлдеқайда аз зерттелген – деді, – Осыны бір қаперіңізге алып қойғайсыз. Алдыңыздан айдын-шалқар кең мүмкіндіктер ашылғалы тұр. Кәдімгі Сібірдің өзіндей ұлан-ғайыр мүмкіндік.



	Туған елінің ең қиыр шетінің табиғи жағдайын зерттеу құмарлығы оны жедел жолға шығарды. Жас жары Лиза мен туғанына жеті ай да толмаған тұңғышы Воляны алып, Петербургтен Иркутскіге сапар шеккен ол біраз жер пойызбен, пароходпен келіп, қалың жыныс орман арасымен қопалы көлдер жағасымен мың жарым шақырымдай жолды ат-арбамен жүрді. Жол азабын География қоғамының Сібір істері жөніндегі басшысы Григорий Николаевич Потаниннің жылы шыраймен қарсы алуы жуып жіберді. Келе-ақ жас геолог Сібір жөніндегі ғылыми деректермен танысып, ол туралы әдебиеттерді жүйеледі. Ал кен басқармасында Сібір геологиясы коллекциясын тәртіпке келтірді. Ұшан-теңіз табиғи байлығының қаймағы да қозғалмай жатқан осынау өлкені зерттеушілермен жүздесіп, тұрғын халқының әдет-ғұрпына, тұрмыс-салтына зер салды. Ондай адамдар әдетте Григорий Николаевичтің жұпыны пәтеріне жиі жиналатын-ды.



	Азияны көп аралаған, бай мағлұмат жинаған білгір ғалымның қарапайымдығы мен қонақжайлығы Владимир Афанасьевичті қайран қалдырып, қатты қызықтырушы еді. Оның аядай үйінде үлкен ұстаз оқымыстыдан бастап, малшы бурят, аңшы якутке дейін болатын. Атақты ғалым солардың бәрімен ортақ тіл тауып, терезесі тең адамдарындай ашық-жарқын әңгіме-дүкен құратын. Жер шолып, ел тануды мұрат тұтқан болашақ жиһангез ғалымға оның осы мінезі үлкен мектеп болды.

	Жалпы, Г.Н.Потаниннің өмірі өз еліне, еңбекші қалың бұқараға қалтқысыз қызмет етудің өнегесі еді. Ол, әсіресе, Сібірдің келешегі туралы көп толғанып, оның алдағы күндері сәулетті, халқы сауатты болуын армандайтын. Оның өзінікі деген университеті болып, одан тұрғылықты жұрттың жастары білім алып, жаңа зиялы қауым қалыптасуы, журнал шығарып, онда жергілікті авторлардың шығармалары жариялануы, сөйтіп, Сібір дәулетіне сәулеті сай өлкеге айналуы жолында күресетін абзал ойлы достардың ұйымы да құрылды.



	Әрине, мұндай ізгі ниет патша үкіметіне ұнаған жоқ. Пікірлес достар түгел тұтқынға алынып, үш жыл Омбы абақтысына қамалды. Ақыры, бар ауыртпалықты мойнына Потанин алып, ол он бес жыл бас еркінен айрылып, қорғанда отыруға кесілді. Кейін ол мерзім бес, сонан соң үш жылға шегеріліп, ақыры, атақты оқымысты, географ П.П.Семенов-Тян-Шанскийдің ара түсуі арқасында әрең ақталып шықты. Осы бір оқиғадан кейін Григорий Николаевич Монғолияға саяхатқа аттанып, одан Қытай асып, Тибетті басып, Обручевті студенттік шақтан қатты қызықтырған Орталық Азияны зерттеп, жинаған материалдарын жүйелеп өңдегелі Иркутскіге табан тіреген еді. Әңгімелесе қалса, ол жастық шағын жиі еске алып, болашақ белгілі саяхатшы Шоқан Уәлихановпен Омбыдағы кадет корпусында оқыған жылдарын жырдай ғып айтатын. Өз жұртының жарық жұлдызы болған сол ғалым досын алға тарта отырып, зерделі жиһангез халықты бұратана деп бөлмей, білімге жол ашса, орыстан өзге ұлттардың өкілдерінен де небір ғұламалардың шығатынын меңзейтін. Сонысымен-ақ ол жас Обручевті шалғай шетте өнер-білімнен кенде, мәдениеттен кенже қалған халықтарға қамқор көзбен қарауға үйретті.



	Қыс бойы бай дерек жинап, Батыс Сібірмен сырттай танысқан Владимир Афанасьевич 1889 жылғы көктемде осы өлкенің геологиясы мен пайдалы қазба байлығын тікелей зерттеуге кірісті. Ол Ангара бойын барлап, Ока өзеніндегі қоңыр көмір кенін зерттеп, Байкал атырабының сырына үңілді, Ольхон көлінде болды. Оны Батыс Сібірдің таңғажайып табиғаты баурап алды. Айналасы андағайлаған алып тау, кемері тік шаншылған биік құз, терең аңғарда жатқан тұщы сулы Байкалды ол жер қабатының қозғалысынан бертін пайда болған көл деген тұжырымға келді.

	Байкал жөніндегі алғашқы әсерлері оның Сібір геологиясы туралы ойларының өрістеуіне сара жол ашты. Келер жылы ол Лена жағалауының алтын кендерін аралап, Витимнің төменгі ағысына дейін барып қайтты. Жиырма-қырық құлаш тереңдіктегі шахталарға түсіп, мәңгі тоңдарды анықтады. Жол да, жұмыс та оңай болған жоқ. Жүк артқан аттары омбы қарға оппалап, мибатпаққа батып, әрең тартып алған, өздері маса-сонаға жем болып, тамақтан да тарыққан сәттер ұшырасты. Бірақ соның бірі де Обручевтің еңбекқорлығы мен жұмыс қабілетіне әсер еткен емес. Шаршап-шалдығу дегеннің не екенін білмей, ол күндіз шахтаға түсіп, ашық кендерді аралап, тыным көрмегенімен, кешкісін тау жыныстарының үлгісін сұрыптап, олардың сипаттамасын күнделікке жазып отыруды әсте қалт қылған жоқ. Кейін оның атағын айдай әлемге жайған «Сібір геологиясы» осы күнделіктер негізінде туған еді. Ал осынау ұлан өлкенің ертеңін ойлаған адамдардың ол өзі куәсі болған қимыл-қарекеті, жергілікті жұрттың тұрмыс күйі мен әдет-ғұрпы «Жұмбақ жер» романында көркемдік бейнесін тапты.

	1892 жылы көктемде оған география қоғамының президентінен Г.И.Потаниннің Қытай мен Тибетке саяхатына қатысу туралы ұсынысы кеп түсті. Оған да атсалысып жүрген –ұстазы И.В.Мушкетов. Шәкіртінің арманы Орталық Азияны зерттеу екенін жақсы білетін ол Обручевтің Байкал мен Лена аудандарын барлауының нәтижесі жәніндегі есебіне тіпті тәнті болған еді. Бұл жолы Обручев Солтүстік Қытай мен Орталық Азияның бір бөлегінің геологиясын барлап, Григорий Николаевич жұмыс істеп жатқан Тибеттің шығыс шалғайын зерттеп, Тянь-Шань арқылы Құлжаға түсу керек-тін. Тағы да далаға түнеу, ашық аулаға қону басталды: киіз бен аю терісіне оранып, тұлып жамылып жата кететін кәдімгі ат үстіндегі күндер. Жол-жөнекей жұрт назарын ерекше аудармас үшін Владимир Афанасьевич қытайша жеңсіз қара бешпент пен дөңгелек тақия киіп, сұр шапан жамылды. Туған елден үй ішінен жырақта ол жалғыздықтан қатты қамықты да. Алайда жұмысқа деген құштарлық, зерттеуге деген іңкәрлік осының бәрін жуып-шайып жіберді. Көмекші геологы жоқ ол бар жұмысты жалғыз атқарып, жер қыртысын, тау жынысын өзі ғана зерттеді. Әйтеуір ешбір қауіп-қатер, иә кездейсоқ оқиға тап келмей, саяхат сәтті өтіп, сапар кідірткен жоқ. Сол жылы ол Пекинге келіп, ал 1894 жылдың октябрь айында Құлжаға кетті.

	Жиналған материалдың молдығы, қамтылған жердің кеңдігі, жүрілген жолдың ұзақтығы жөнінен В.А.Обручевтің Орталық Азияға саяхатынан асқан сапар әлі болған емес. Екі жыл саяхатта олар аттылы-жаяу орташа күн сайын отыз шақырым жер жүріп, барлығы он төрт мың километрдей жол жүрген. Сапар кезінде Владимир Афанасьевич көз мөлшерімен суретке түсіріп, барометрмен биіктікті өлшеп, тау жыныстарын жинап, күнделік жазып отырған. Тау жыныстары мен қазбалы жануарлардың, өсімдік түрлерінің сегіз мың үлгісі жиналып, ол мың шақырым жер жол-жөнекей суретке түсірілген. Осы еңбегі үшін Орыс география қоғамы В.А.Обручевті үлкен алтын медальмен наградтап, Н.М.Пржевальский атындағы сыйлық берді. Париж Ғылым академиясы да оның еңбегін жоғары бағалады.

	Араға алты-жеті жыл салып, Обручев Орталық Азияға саяхаты күнделігінің екі томдығын жарыққа шығарды. Сол саяхатынан қыруар ғылыми еңбектер туып, кейін кеңінен танылған «Қияқтыдан Құлжаға дейін» атты кітап дүниеге келді. Оның Орталық Азияға саяхаты орыс ғылымын қызғылықты географиялық жаңалықтармен байытты. Орта Азияға алғашқы саяхаты сияқты бұл сапарында да Владимир Афанасьевич салиқалы географ болып көрінді. Оның атағы алысқа кетіп, есімі енді Пржевальский, Потаниндермен қатар аталатын болды. Орталық Азия саяхатынан Сібірге қайтып оралған Владимир Афанасьевич ірі де іргелі геологиялық зерттеулерді қолға алды. Төрт жыл бойы Байкал сыртының түстік батысын барлап, Селенге Дауриясының геологиялық құрылымын, Шығыс Сібірдің жер бедерін зерттеп, қыруар жаңалық ашады. Сонда жиған және Лена алтын кені аудандарын қайта зерттеген кезде алған материалдарын ол кейін Сібірдің геологиялық тарихын жазарда кәдеге асырды. Жиырмасыншы ғасырдың алғашқы жылы Обручев өмірінің жаңа бір белесі болды. Томск технологиялық институтының геология бөлімшесін ұйымдастыруға шақырылып келген ол тоғыз жыл оның геология кафедрасын басқарып, тау-кен факультетінің деканы болды. Томскіде ол кейін елімізге Қаныш Сәтбаев, Михаил Усов тәрізді тамаша геолог, талантты ғалымдарды берген Сібірдің тұңғыш геология мектебін ашты.

	Владимир Афанасьевич алғашқы лекциясына екі жыл әзірлік жасап алып кірісті. Оған әзірлену үстінде ол әуелі геология кабинетін жабдықтап, кітапхана ұйымдастырып алды. Обручев онда төрт бірдей курстан дәріс оқып, сабағын студенттердің тәжірибе жұмыстарымен тығыз ұштастырып отырды. Ал жазғы каникул кезінде ол 1905 жылдан бастап, Жоңғарияға үш рет экспедиция ұйымдастырды. Бұл сапары жайында ол бертін келе былай деп жазды: «Шығыс Қазақстан шекарасына күнгей түстіктен келіп тірелетін Жоңғар өлкесін зерттегенім бар. Алтай мен Тянь-Шаньнің тау сілемдері осы арадан келіп түйіседі, ал менің міндетім солардың шекарасын ажыратып, геологиясы мен географиясын айқындау еді. Бұл өлкені мен үш жыл бойы әр бағытта шарқ ұрып, тау тізбегін, көшпенділердің жаз жайлауын, су көзі мен өзен жағасына жақын жатқан жасыл алқаптарын, тіпті құлазыған құба түз тақырлары мен қираған қаланың орнына ұқсас тұлдырсыз қырқаларына дейін зерттедім».

	Жоңғар сапарына бірер студент пен үлкен ұлы – он жеті жасар Володя мен он төрт жастағы Сережаны ерте шыққан ол шегі де, шеті де жоқ қазақ даласын, оның ұшы-қиырсыз қырқаларын көктей өтіп, көп күн жол жүріп, Аякөзге келіп, азғана аялдады. Жиһангезді балаларының әрнені білуге, табиғат сырын түсінуге құмарлығы разы етсе, студенттеріне жол-жөнекей де дәріс оқып, күнделік толтыруға үйретіп отыруға тура келді. Аякөзден аттанып, олар Тарбағатайдың батыс беткейімен Шәуешекке түсті. Ондағы орыс елшісі хат арқылы алдын ала хабарласқан Обручевтің керек-жарағын қамдап, жол бастап жүретін монғол, қытай тілдеріне жетік Мусин Ғайса деген татармен келісіп қойған еді. Қалада көп жатпай, шілденің басында саяхатшылар керуені жолға шықты. Емілдің лай суын кешіп өтіп, Барлық тауына көтерілді.

	Бұл таудан Жоңғар қақпасының теріскей батысына қарай жатқан Алакөл ортасындағы Аралтөбе қырқасымен алақанға қойғандай көрінеді. Табан суытқан тұста Владимир Афанасьевич осы төңірек жөнінде оқып-білгенін жанындағыларға жырдай ғып әңгімелейді. Жазда онша ысқаяқ болмағанымен, қиыршық тастарды атып, ара-тұра көз аштырмай қоятын шәлкемдігін өздері де көріп келе жатқан ебі желі туралы аңызды айтады ол. Аңызға қарағанда, сұрапыл жел Алакөлдің Аралтөбесіндегі бір үңгірден шығады екен. Адуын желден әбден ығыр болған қазақтар бір күні үңгірдің аузын өгіз терісімен жауып, айналасын таспен бастырып тастап, уһ деп бір дем алмақ болады. Осыған шамданған жынды жел тіпті құтырынып, тастарды жан-жаққа лақтырып, адамдардың өзіне тарпа бас салады да, оларды керуен-көшімен, мал мүлкімен бірге әкеп көлге құлатады.

	Табиғаты осындай қатал болса да, туған жерден табан аударғысы келмеген халыққа шапқыншылар дамыл бермей, ат үстінде күн кешуге мәжбүр етеді. Сан ғасырға созылған жаугершілік олардың отырықшы болуына мұрша бермей келген.

	Осыны айтқанда ол анау сайын дала мен мынау самал тауларды мекен еткен ержүрек елді аяп, оның қонақжай халқына іш тартатыны жастарға айқын аңғарылып тұратын. Шынында да, ол келер жолы келгенде де шұрқыраса қуанып қауышқан Ғайса мен оның баласы Әбубәкірді ала жүріп, қазақтың жайлауларын аралап, әдет-ғұрпымен танысты, көп сөздеріне зер салды. Обручевтің Азия жазбаларында қазақ сөздерінің ұшырасып отыратыны содан. Ол: ақсақал, арасан, баялыш, бұлдырық, құлан, марал, тақыр, таутеке тәрізді атаулардың мән-мағынасын жақсы меңгеріп, оларды орынды жерінде қолданады. Сорго шөбін қазақтардың ғұма деп атайтынын да ол алғаш аңдаған. Жер-су, таулардың атауын титтей де бұрмаламастан, тап бір өзінің туған өлкесіндей суреттейді. «Орталық Азия атырабында» кітабын оқығанда Тарбағатай төңірегін бірге аралағандай болады оқырман. Оған мына бір үзінді-ақ көз жеткізері хақ.

	«…Еміл өзенін жағалап, Дүрбелжіңге даламен тарттық. Жолдың сол қапталында теріскейден Тарбағатай тауы қарауытады, оның жотасы теп-тегіс, түстік баурайы құлама тік жар, төбесінде түйір қар жоқ, қалың жыныс орманмен жап-жасыл боп жатыр. Күнгейде қара орманы сыңсып, текше-текше болып биіктеп бара жатқан Барлық жоталары, оның ең биігі Кертаудың басында алашабыр қар жарқырайды. Осынау екі жотаның арасында еркін көсілген Еміл алқабының көз тұндырған көк шалғыны ат бауырынан келеді. Жазықты және бір жап-жасыл заңғар тау Орқашар тұйықтап тұр. Шақырайған күнге омырауын ашып, кең алқап жатыр, шырылдаған бозторғай әуезіне шайдай ашық аспан ұйып қалған. Атымызды бірде аяңдатып, бірде сар желіп, біз күн ұясына қонғанша жүрдік. Түнеген жеріміз – бастауын Орқашар тауынан алып, Емілге құятын Маралсу өзені. Жағасы шалғынды, шөбі шүйгін. Аттарды шідерлеп өріске жібердік те, тезек теріп, от тұтатып, шай қайнатып іштік».

	Тау суретін көркем сөзбен осылай көз алдына келтіре қоятын ғаламат суреткер ізінше ғалым болып тың тұжырымдар жасайды. Ол Сауыр мен Тарбағатай жоталарын қазақтың қатпарлы тауларының сілемі деп тауып, Барлық, Майлы-Жайыр және Жоңғар Алатауын Тянь-Шань жүйесіне жатқызды. Артынан ол Алтай атырабына қайта оралып, алтын кендерін зерттеді. Өскеменде жер ауып жүрген ғалым, Абайдың досы Михаэлиспен кездесіп, көп әңгімелесті. Сонда оның ұлы қазақ ақыны туралы да естуі әбден ықтимал.

	Орталық Азия мен Жоңғар сапарларынан жазған есебі бірнеше том ғылыми еңбек болып басылған оның алтын шығатын аудандар жайындағы очерктері Обручевті алтын қазба кендері жөніндегі ірі мамандардың санатына қосты. Алайда оған сан-салалы ғылыми жұмыспен жемісті ұштастырған ұстаздық қызметін кілт доғаруына тура келді. 1905 жылғы революция жанышталғаннан кейін қанат жайған қатал реакцияға төзбей, ғылымдағы атқамінерлер мән әкімдерге қарсы үн көтеріп, талай фельетон жазған озық ойлы оқымысты патша үкіметіне ұнамады. Қара жүздік оқу министрі Кассоның бұйрығы бойынша ол 1912 жылы жасы елуге де толмай отставкаға шықты. Сөйтіп, он екі жыл еңбек еткен Томскіні, өзі ашқан геология мектебін, жан-тәнімен сүйген шәкірттерін тастап шығуға мәжбүр болды.

	Енді ер жеткен ұлдарын оқыту үшін ол Москваға көшіп келіп, отставкадағы кен инженерінің зейнетақысымен күн көрді. Бірақ Владимир Афанасьевичтің ширек ғасыр жүргізген зерттеу жұмыстарынан өңделмеген материалдары әлі де ұшан-теңіз еді. Ол алдымен соларды жүйелеп алып, Байкал, Лена зерттеулерін қорытты. Бұл жылдары ол ғылыми білімдерді таратуға көп күш салды. «Природа» журналының белсенді авторы болып, аққан жұлдыз, мұхит тұңғиығы, теңіз қайраңы, жер сілкіну жайында жазып отырды. Оның фантаст жазушы ретінде танылған тұсы да осы жылдар.

	В.А.Обручевтің алғашқы ғылыми-ғажайып романы «Ғайыпстанды» жұртшылық ал беттен жылы қабылдап, ол сан мың оқырманның сүйікті кітабына айналды. Онда автор Жердің бағзы даму дәуірін әдеби бейнелеуді мақсат етіп, ол ойын әдемі орындап шыққан. Ал онан кейінгі «Жұмбақ жер» романы автордың суреткерлік кемелділігін, ғалымдық көрегендігін бар қырымен жарқырата жайып салды.



	Ұлы Октябрь арайы В.А.Обручевтің өмірін де шапағат нұрына орап, жарқыратып жіберді. Әулетімен әділдікке жақ болған оның алдында кімдермен болу керек деген сұрақ тіпті тұрған да жоқ. Себебі ол өзінің ғұмыр бойы кім үшін қызмет етіп келгенін жақсы білетін-ді. Октябрь күндері оған бір таныс профессор жолығып:

	–Енді не істемек ойыңыз бар.Владимир Афанасьевич?

	–деп сұрағанда ол іркілмей:

	–Қашанғымдай Россияға… халықтық Россияға қызмет етемін, – деп ашып айтты.

	Осыдан көп ұзамай ол Жоғары Халық шаруашылық советіне қызметке орналасты. Москва геология академия-сында профессор бола жүріп, Владимир Афанасьевич геология комитетінде, қолданбалы минералогия және металлургия институтында, алтын кені трестерінде аға геолог, бас маман, ғылыми совет мүшесі қызметтерін қоса атқарды. Сөйте жүріп ол ғылыми зерттеулер жүргізіп, еңбектер жазуға да, студенттер үшін күрделі оқулықтар құрастыруға да уақыт тапты. 1926 жылы әуелі неміс тілінде, сонан соң орыс тілінде жарық көрген «Сібір геологиясы атты еңбегі үшін Обручевқа алғашқы Ленин атындағы сыйлық берілді.

	Үш жылдан соң ол КСРО Ғылым Академиясының толық мүшесі болып сайланды. Академияның әуелі геология институтын басқарып, кейін өзі құрған мәңгі мұздарды зерттеу институтына жетекшілік етіп, ұшан-теңіз ұйымдастырушылық қызмет атқарды. Ал Ұлы Отан соғысы жылдары ол жасының ұлғайып қалғанына, ғылыми-зерттеу жұмыстарының бастан асып жатқанына қарамай, Геология-география ғылымдары бөлімшесінің ғалым секретары ретінде көп қажыр-қайрат көрсетті. Ол басқарған бөлімше соғыс жылдары қорғаныс маңызы бар қыруар жұмыс жүргізді, Сібір – В.И.Обручевтің ең сүйікті тақырыбы еді. Оның «Сібірдің геологиялық зерттеу тарихы» атты көп томды ғылыми еңбегі КСРО Мемлекеттік сыйлығына екі мәрте ие

	болды. Ал «Жұмбақ жер» романы да осы тақырыпты толыстыра, кемелдендіре түскен келелі туындысы. Оның мың сан оқырмандардың ғана емес, оқымыстылардың назарын аударғаны осыдан. Романда суреттелген жұмбақ жерді іздеуге кезінде самолетпен ұшқыштар да шыққан болатын.

	…Міне, сол ұшқыштардың бірі Владимир Афанасьевичтің алдында отыр. Санников жерінен сабақталған әңгімені сап тыйып, енді ол әскери адамның аузына қараған да қалған.

	–Біз сіз ойлағаннан әлдеқайда алысқа барып қайттық. Мына мен күн системасындағы планеталарға ұшу сапарына қатыстым.

	–Не дейсіз, шын ба? Қандай снарядтармен ұшып жүрсіздер?

	–Ракеталық снарядпен… ракетамен ұштық. Ұшу сапары сәтті болды, дін аман оралғанымды көріп отырсыз ғой.

	–Ал сонда қай планетада болдыңыздар! Әлбетте Жеріміздің серігі – Айға бардыңыздар ғой әуелі?

	–Жоқ, Ай геологтарға ғана қызық. Онда ауа да, су да, өмір де жоқ. Біз одан әрі асып, Меркурий мен Марс, Шолпанға бардық.

	–Міне, ұшу деп осыны айт! Кәне, снарядтың ұшуын, қонуын, шапшаңдығын және космос сәулесінен қалай қорғанғандарыңызды түгел айтып беріңізші. Қандай аппаратуралар қолдандыңыздар?

	Дүние саларынан алты жыл бұрын 1950 жылы жазылған «Планеталарға сапар» атты әңгімесінен алынған осы диалог В.А.Обручевтің айналысқан ғылымдарының ауқымы қаншалық кең болғанын аңғартса керек. Ол геология мен география ғана емес, ғарыш тылсымына да ден қойған. Алыс планеталарға адам ұшатынын сонда-ақ біліп, пешенесіне сол борышты орындау жазылған жастарға қызыға қараған.

	«Сендердің еншіңе Айға, алыс жұлдыздарға саяхат жасау бақыты тиді… – деп жазды ол жастарға. – Армандай біліңдер! Шындап күрескілерің келсе, үлкен істер үшін күресіңдер. Қабілет те бұлшық ет сияқты шыныққан сайын шыңдала түседі. Екінің бірі ерен жаңалық аша бермейді, ал аша алмаймын деп тайсақтаған адам түк те бітірмек емес. Сендер ата-бабаларыңнан көш ілгері болуларың керек!»

	Осынау мұратты ту тұтқан азамат ғалымның өзі ұдайы асқарға талпынып, алысқа шарқ ұрып, шығармашылыққа толы сан қырлы, саналы өмір кешті, балаларын да солай баули білді. Ұлдары да әке жолын ұстанып, ғалым болды. Он төрт жасында Жоңғар сапарына ертіп шыққан екінші ұлы Сергей Владимирович әкесінің ізін басып, ірі геолог, үлкен әдебиетші болып, академик атанды.

	–Табыстарымның түп төркіні еңбектен ләззат таба білуімде болса керек, – дегенді В.А.Обручев. – Менің өмірімнің мән-мазмұны – тек қана еңбек, шығармашылық еңбек.

	Еліміздің ғылымы мен мәдениетінің, әдебиетінің ұлы еңбеккері болған ғұлама ғалымның, жиһангез жазушының өмірі ұрпақтарға өнеге. Оның ерлікке үндеп, еңбекке баулитын ғылыми-ғажайып романдарың әңгіме, повестерін оқып, талай ұрпақтың жеті қат жер астын үңгіп, ұлы мұхиттарға сүңгіп, шырқау жұлдыздарға ұшуға талпынары сөзсіз.



	Сарбас АҚТАЕВ

	Оглавление

	БЕТАШАР

	СОНДАЙ БІР ЖҰМБАҚ ЖЕР ӘЙТЕУІР БАР

	ЖОҒАЛЫП КЕТКЕН ХАЛЫҚ

	ІС ОҢҒАРЫЛЫП КЕЛЕДІ

	ЖОЛСАПАР

	МАМОНТТАР ҚОРЫМЫ

	ЖАҢА СІБІР АРАЛДАРЫНЫҢ АРАСЫНДА

	ҚАЗАНДЫҚ АРАЛЫН ЖАҒАЛАЙ

	МҰЗДЫ ТЕҢІЗ АРҚЫЛЫ

	ЖЕРҰЙЫҚ ТАБАЛДЫРЫҒЫНДА

	САННИКОВ ЖЕРІНДЕГІ БІРІНШІ КҮН

	ТАҢҒАЖАЙЫП ЖАНУАРЛАР

	КӨПІРШІГЕН КӨЛ

	АДАМНАН АЛҒАШҚЫ БЕЛГІЛЕР

	ОНКИЛОНДАРМЕН КЕЗДЕСУ

	ҚҰРМАЛДЫҚ БЕРУ ЖӘНЕ ҚҰЛШЫЛЫҚ ЕТУ

	КИЕЛІ ТАС

	МҮЙІЗТҰМСЫҚ АУЛАУ

	ВАМПУЛАРМЕН ТҰҢҒЫШ ТАНЫСТЫҚ

	ЖАР ТАҢДАУ ТОЙЫ

	ВАМПУЛАРМЕН ШАЙҚАС

	ОНКИЛОНДАР МОЛАСЫ

	АҢДЫҒАН АЛМАЙ ҚОЙМАЙДЫ

	МЫҢТҮТІН АЛҚАБЫ

	ВАМПУЛАРДЫҢ ҚҰДАЙЛАРЫ

	ҚАСИЕТТІ КӨЛ

	ТҮЛЕГЕН ҚҰСТАРДЫ АУЛАУ

	ҚАУІП-ҚАТЕР ДАБЫЛЫ

	ЖАҒДАЙ ҚИЫНДАП БАРАДЫ

	ҚАРА ТАҚЫР ШӨЛ

	ҚҰРМАЛДЫҚ ШАЛУ

	ОНКИЛОНДАР АРАСЫНДАҒЫ АҚЫРҒЫ КҮНДЕР

	ТОПАН СУ

	ЖЕР БЕТІМЕН ЖҮЗУ

	АПАТ

	НИКИТАНЫҢ БАСТАН КЕШКЕНДЕРІ

	ҚАШЫП ШЫҒУ

	БАҚСЫНЫҢ СОҢҒЫ СӨЗІ

	ҮРЕЙЛІ КӨРШІЛІК

	ТАҒЫ ДА МҰ3, ТАҒЫ ДА ТЕҢІЗ

	АКАДЕМИК АЛДЫНДА

	СОҢҒЫ СӨЗ

	ҒҰЛАМА ҒАЛЫМ, ЖИҺАНГЕЗ ЖАЗУШЫ





