	Қазыбек Нұрқасым

	Ағайын



	Дәулет әкесiнiң бiр қылығына iштей қатты ренжидi. Бiрақ амалы қанша, өгей емес, қағай емес – көнедi.

	Iнiлерi үйелмелi-сүйелмелi өсiп келедi. Өскен сайын әрқайсысынан әр алуан мiнез байқайды. Кейде жағымсыз қылықтардан жасқағысы келiп домбыта қалса:

	– Зекiме балаларға! Олардың сенiмен терезесi тең. Сен шыққан жерден ол да шыққан, – дейдi әкесi. Мұны әсiресе өзiне тете iнiсi Қалдыбай қатты пайдаланады.

	Қалдыбай оныншыны кешкi мектептен бiтiрдi. Сонда жүрiп, ауылдың атышулы «атаманы» Ағабек дегенмен танысыпты. Арақ iшiп, темекi тартады. Көше тентегi болғанына мәз. Атты кiсiнi жаяу қуады... «Барлығын да қорқыттым, билiгiм осы өңiрге жүрiп тұр», – деп ойлайды. Бұған тыйым салғысы келген кiсiге әке әлгiндей деп тойтарыс берiп тұрған соң, неден тайынсын. Ол бiрте-бiрте Дәулетке доң айбат көрсететiндi шығарды. Есейе келе, қалғандары да соған елiктейтiн шығар.

	Қалдыбайдың осы қылығынан әбден мезi болды. Кей күндерi екi қолын төбесiне қойып, үйiнен мүлде безiп кеткiсi келедi. Ел-жұрттан ұялады. Сөйтедi де, жауырды жаба тоқып, iш қыстасы iшiнде жүре бередi. Мұнысын бiлiп жатқан тiрi жан жоқ. Әйтеуiр, оқуын бiтiрсе екен. Биыл КазГУ-дiң математика факультетiнiң үшiншi курсында. Ептеп-септеп үш жылды өткiзсе... Мейлi, бәрi де өздерi бiлсiн. Тiлiн алып, сыйласқанымен туысқан, сыйласпағанымен суысқан болып өмiр сүре бермес пе?!

	Басын осындай ұшы-қиырсыз қиял шарлаған Дәулет жатақханаға қалай жеткенiн де аңғармай қалды. Көшедегi ерсiлiқарсылы сапырылысқан адамдардың бiрде-бiрiн көрмеген секiлдi. Өзiн бiр түрлi жапан даладағы жалғыз жан сезiндi.

	Кiрiп келе жатып, әлдекiммен телефонда сөйлесiп жатқан есiк күзетушi әйелдiң барлыққан даусын естiдi. Оған да елең етпей өтiп бара жатыр едi:

	– Жас жiгiт! – деп әйел өзiне шақырды.

	Бiреудi сұрады. Оны Дәулет бiлмедi. Сөйтiп тұрғанда, кемпiрдiң алдындағы телеграммаларды көзi шалды. Аударыстырып көрiп едi, бiреуi өзiне екен. Жүрегi су ете түстi. Жазулар бiрiне-бiрi қосылып, ұзыннан-ұзақ сызылған қисық сызықтарға ұқсап кеттi. Кiрпiгiн қағып-қағып жiберiп қайта қарады.

	«7 апрель күнi таңертеңгi сағат он екi кезiнде ағаны Жалғызағаш ауруханасынан Алматыға алып кеттi. Санитарлық самолеттiң номерi 0–57–15.

	Қалдыбай. 7 апрель 1964 жыл».

	«Аға» деп отырғаны – әкесi. Өткенде бiр барғанында: «Биыл денсаулығым нашар. Күштi тамақ батпайды. Жөтелемiн. Суықтық iшсем, жалқық құсамын», – деген өзiне ғана оңашада. Телеграмманы көрiсiмен, қатты үрейленген себебi де осы едi.

	«Жан қысылса, жақынын iздейдi» деген тiптi рас.

	Не iстерiн бiлмей, бiрге жататын жолдастарын асыға күттi. Жалғыз барудан қатты қауiптендi. Уақыттың шабандығы күткенде сезiледi ғой. Көзiлдiрiгi шодырайып Әбiлбек келгенше, жылға тең зарықты. Оған телеграмманы көрсетiп, жағдайды толық баяндады. Дәулеттiң қатты абдырап, сасып тұрғанын сезген Әбiлбек бөлмеде аялдамастан, дереу сыртқа шықты. Телефон-автоматтан санитарлық «0–57–15» самолетiн сұрап, әлi келмегенiн бiлдi. Содан соң екеуi «аэропорт қайдасың» деп тартып отырды.

	Екеуi жете бергенде, санитарлық авиацияға арналған шағын алаңның ортасынан жедел жәрдем машинасының қозғалып бара жатқанын көрдi. Тұра жүгiрдi. Бiрақ жете алмай қалды. Сұрастыра келгенде, әкесiн сонымен облыстық ауруханаға әкеткенi анықталды.

	Апыл-ғұпыл такси ұстап, қуа жөнелдi. Қатар жетiптi. Әкесiн машинадан екi әйел сүйеп түсiрiп, iшке кiргiзiп барады екен. Өңi сарғайып кетiптi. Дәулетiн көрiп, жымиып күлдi. Өңiнде қатты қиналыс бар.

	– «Өлiгiме ие болатын адам таппай қалатын болдым-ау», –деп қорқып едiм. Құдайдың мұнысына да шүкiр! Айналайын, адам бола ма деп жалғыз үмiт артарым сен едiң. Сен аман бол. Ана ит қуар немең бүгiн-ақ жүнжiп кеттi. Қайтесiң, туысың ғой, қол үзбей қамқорлығыңа ала жүр. Ал қалғандары жас; өз ырқыңда.

	Дәулет терiс айналып, көзiнiң жасын сықты.

	– Өйтпеңiз, аға! Әлi-ақ жақсы боп кетесiз, – дедi. Даусымүлде қалтырап, алқымына тығылып зорға шықты.

	Ауыл дәрiгерлерiнiң диагнозы бойынша, сырқатты қолмақол қараған уролог жiгiт еш кесел таппапты. Ендiгi тексерудi тағы да басқа бiреулер жалғастырмақшы.

	– Мыналар менi босқа қинап жатыр, балам, – дедi,дәрiгерден сұранып қасына барған Дәулетке, – не болса да менiң iшiмде. Қызып барады. Жидiп кеттi ме деп қорқамын. Не жыны барын қайдам, әйтеуiр сол жаққа соқпай-ақ қойды.

	– Бәрiн қарайды. «Тексеремiз», – деп жатыр. – Шыдаңыз! Асықпаңыз!

	– Шыдаймын ғой, қарағым, шыдаймын. Асыққанмен бiздiңқолымызда не тұр.

	Дәулет түнiмен кiрпiк iлмедi. Манадан берi мұның көңiлiн аулап әңгiмеге айналдырған жолдастарының бәрi қалың ұйқыға кеттi. Ер жеткен iнiнiң сиқы анау, бас ие әкенiң сиқы мынау. Тым болмаса бұл да оқуын аяқтаған жоқ. Шиеттей жан, шикi өкпе балалардың күнi не болмақ?! Әкесi кiшкене кезiнде Шетсайда диiрмен ұстайтын. Диiрмендi қыста да жүргiземiн деп, күнде суға түсiп, науаның мұзын ояды. Сақылдаған сары аяздың күшiмен мұз қолға жабысып, терiсiн сыпырып алып қалатын.

	Оны қойшы, мұз ойып жүргенде суық тиiп, талай-талай қызуы көтерiлiп ауырғанда:

	– Жақсы астың қасында жаман ауру тұрмақ емес, – деп,өзiн-өзi зорлап отырып ет жеп, құрт қатқан сорпаға тойып алып, бүркенiп жатып қалатын. Ендi, мiне, хал үстiнде. Бұрынсоңды дағдысында жоқ мiнез көрсетiп, бақұлдасып қалды. «Балаларға зекiме», – дегенiне қарап: «Солармен тең санайды, менi түсiнбейдi», – деп налушы едi. Онысы бекер екен... Ақылды түсiнбейтiн ақымақ немелер бекер босқа жек көрiп қалмасын дейдi екен ғой. Оның үстiне, ақылды болсын, ақымақ болсын, iштен шыққан шұбар жылан емес пе?! Өлгелi жатып Қалдыбайға жаны ашуын қарашы!

	Кей-кейде күйiп кетiп:

	– Сенiң басқан iзiңе шөп шықпайды. Отырған жерiңнiң топырағын шауып тастау керек. Сен бүйтiп жүрiп көктемейсiң, жуадай солғыр, жуадай соларсың! – деп қарғайтын шешесi. Сонда әкесi көзiн жұмып отырып әндетедi:

	– Бiреу айтыпты: «б... жаман, б... жаман», – деп. Қарға айтыпты: «Бәрiнен де жоқ жаман, жоқ жаман», – деп.

	Қалдыбайдың қылығынан әбден түңiлiп отырған Дәулет әкесi мен шешесiнiң қайсысын құптарын бiлмей дал болушы едi. Кешегi әкесiнiң сөзiне қарағанда, әумесер неменiң ойланып қалған сиқы бар. Әлi жас қой. Алдында әке мен аға, артында iнiлерi болған соң, еркелегенi шығар. Естi тентек болса, түзелiп кетуi ғажап емес. Ессiз тентек болса, әкенiң көзi кеткен соң, одан ары есiре түсуi мүмкiн. Мейлi ғой, өз обалы өзiне! Бiрақ...

	Өстiп өң мен түсi араласып жатып, көзi iлiнiп кетiп-тi. Қанша ұйықтағаны белгiсiз. Әйтеуiр, таңертең басы мең-зең болып зорға тұрды. Қарақұсы талып ауыратын сияқты. Оған да қарамастан ауруханаға тартты. Келсе, әкесi орнында жоқ. Ары-берi арсалаңдап жүгiрiп жүрiп, кешегi шешiндiрiп, жуындырып, киiндiрiп қарауына ала бастаған күтушi қызды кезiктiрдi. Әкесiне операция жасалатын болыпты. Өзi келiсiм берген. Дiлгiрi құрыған Дәулет тым болмаса, операцияға жатқызар алдында бiр рет тiлдесiп қалғысы келдi. «Жаны қиналған адамның сөзiн сөз деп, менi неге күтпейсiңдер. Мен әлi келiсiм берген жоқпын», – деп өзiнше бiраз бүлiндi. Бас дәрiгерге жолықпақшы болып жұлқынды. Мысқылдай езу тартқан күтушi қыз: «Қазiр, қазiр», – деп ана-мына бөлменi аралап, iздегенсiп келдi де, операцияның басталып кеткенiн хабарлай салды. Дәулеттiң төбесiнен жай түскендей болды. Есеңгiрегендей теңселiп барып, ауладағы ұзын үстелге отырды. Қанша көп жасағанмен де, өткен өмiрдiң бiр күнгiдей болмайтынын тұңғыш рет сезiнген секiлдi. Былайынша алғанда, өзi де жас емес. Бiрақ әлi әкенiң аясында келедi. Тауқыметi соның мойнында. Алайда бұл оған не жақсылық көрсеттi? «Бiр әке он баланы бағады, ал он бала бiр әкенi баға алмайды», – деушi едi кей-кейде. Сонысы рас болғаны-ау, сiрә! Жайшылықта көп сөзiне мән бермейдi екен ғой. Қайдағы бiр шариғатты айтты деп ренжiп те қалушы едi. Ренжiмей ше?!

	– Мұса пайғамбар құдайдан сұраған екен, – дейтiн әкесiбұл тыңдамаса да: – «Он сегiз мың ғаламнан бұрын не жараттың!» – деп. Сонда құдай:

	– «Бiр құс жараттым, оған қоса жетпiс мың қала жараттым.Әр қалаға жетпiс мыңнан дән жараттым. Соны аралап жүрiп, күнiне бiр дән жейсiң. Қашан таусылғанда өлесiң», – дептi.

	Құсқа мұнша ғұмыр таусылмастай ұзақ көрiнiп кетедi. «Тiршiлiктен жалығатын шығармын», – деп күпiрлiк ойлайды. Сөйткен құс байғұс күндердiң күнiнде жалғыз дән қалғанын бiр-ақ бiледi. Ендi соны жұтысымен жанын алмақшы болып Әзiрейiл келсе, құс өлiмнен қорқып, ең соңғы дәндi жұтпай отырып алады. Бұл хабар кешiкпей құдайға да жетедi. Сонда құдай: «Жанынан қорыққаны үшiн тағы да жетпiс мың жыл өмiр сыйладым», – деген екен дейтiн.

	Шынында, адам нанғысыз өтiрiк. Егер құдай бар болса, адаммен, Мұсамен сөйлесiп, оның сұрағына жауап берiп қайтсiн. Сөзге құлақ аспайтындарға құдайдың атын, беделiн пайдаланып, өмiрдiң қысқалығын түсiндiрiп алудың қамы екен ғой! Кеше ғана шауып жүрген адамды бүйтедi деп кiм ойлаған. Мәңгi бiрге жасасатындай көрiнбеушi ме едi. Ендi, мiне, қыл үстiнде жатыр. Ары да, берi де жақын!.. Әлгi торғайдың аузындағы жалғыз дән секiлдi бiрдеңеге ғана сүйенiп тұр.

	Жемсауға қарай құласа, бiттi.

	Шыдамы таусылып, орнынан тұрды.

	Операция бөлмесiнiң алдына келдi. Осы уақыт дегендi «ұзын, қысқа» деп өлшеу қиын. Дәулетке жылдай көрiнiп едi, операция елу-ақ минут жасалыпты. Қол арбамен баяу жылжытып алып келе жатқан тағы да әлгi күтушi қыз.

	– Бәрi сәттi аяқталды. Осыдан әкең аман-есен жазылатынболса, менiң сүйiншiмдi ұмытпа! – деп күлiм қағады. Басқа ешкiм жоқ. «Хирургi қайда жүр? Мынаның шыны ма, алдағаны ма? – Әкесi көзi жұмулы, сұлық жатыр. – Әйтеуiр, түсi жылы, бетiнде қызыл бар».

	– Қой, ұят болады! Жiгiт адам жылай ма екен?! Дәулет қосжанарынан үзiлiп түскелi тұрған тамшыны ендi байқады. Өзiнше тез сергiгенсiп, саусағының ұшымен қағып-қағып жiбердi.

	– Көмектесiңiз, мен сiзге қарыздармын!.. Арбаға iлесiпжүре бергенi сол едi:

	– Әй, жiгiтiм, берi қарашы, – деген әйел даусы естiлдi. Iрiденелi, толық сары келiншек мұның қарамағанына қойған жоқ, бiлегiнен ұстай алды. Ұстай алды да: «Кейiн қайт», – деп бұйрық бердi. Амалсыз салы суға кетiп тұрып қалды. Содан соң жаңағы арбаны алып бара жатқан медсестраның жолын күттi. Кезекшi соның өзi екен. Жалынып жүрiп, кешкiсiн жұмыс аяғына қарай келiп, әкесiн бiр түн күзетiп шығуға келiсiмiн алды.

	Күтушi қыз Дәулеттiң иығына желең жауып жатып:

	– Маған ендi анық қарыздар болдың, – дедi әзiлдеп. Содансоң жеңiл күрсiндi. Әлде шаршағандығы, әлде өз кәсiбiн әлiмсiнбегендiгi – ол арасын ажырата алмады. – Сөйдегендердiң көбi кетерiнде «қош» деуге жарамайды. Онда тұрған ештеңе жоқ, ауруды күту: өз мiндетiмiз. Әкеңдi қатты жақсы көредi екенсiң. Соныңа жаным ашыды. Осы жерде қозғалмай отыр. Дәрiгерлер көрiп қойса, ұрсады. Өзi оянғанша қозғама.

	Дәулеттi қайтып сөйлеткен жоқ. Әкесiнiң қасына кiшкентай көк орындықты қойды да, шығып кеттi. Бiрақ Дәулет әлгiндегi сөзiн бiреуге қайрылысар халi де, жақсылық жасарлықтай қауқары да жоқ екенiне қарамастан, шын көңiлiмен айтқан. Күтушi қыздың сөзi шынға айналатынын бiлмедi. Алайда әкесiнен жиi еститiн бiр ертегiнi есiне түсiрiп кеттi.

	Ерiккен хан елiне жар салады. «Мен түс көрдiм. Қандай түс көргенiмдi кiм тапса, соған алтын-күмiс, қазына сыйлаймын. Егер таба алмаса, басын аламын», – деп.

	Жұрт күнде сабылады. Талайдың басы жазықсыз кесiледi.

	Бiр күнi қалбаңдап жұрттың соңынан iлесiп бара жатқан Жәудiр шалға жол жиегiнен қара шұбар жылан кезiгiп, iстiң мән-жайын сұрап бiледi. Бiледi де: «Ханыңыз түсiнде Түлкi көрiптi. Бiрақ менi олжаңнан құр қалдырма», – дейдi. Шал: «Ойбай, мақұл. Теңдей бөлiп аламыз», – деп, жолға түседi.

	Айтқанындай-ақ хан түсiнде түлкi көрiптi. Жәудiр шал олжаға батып қалады. Ендi оған қайдағы бiр жыланды қайдан ортақ етсiн. Қайтарында жыланның iнiне соқпай, басқа жолмен кетедi.

	Күндердiң күнiнде ерiккен хан екiншi түсiн көрiптi. Жәудiр шалдың жыланды көруге бетi жоқ, сенделiп келе жатады. Бұл жолы жыланның өзi шалдың алдынан әдейi тосып тұрып: «Ендi алдамағын. Ханыңыз түсiнде Қасқыр көрiптi», – дейдi. Жыланның айтқаны келедi. Жәудiр шал мол байлыққа тағы да кенеледi. Бiрақ жасырынбай, жолмен тура тартады. Мұның ештеңе тастамай кетiп бара жатқанын көрген жылан өзiнiң үлесiн сұрайды. Жыланның бұл қылығына ашуланған шал қамшысын ала ұмтылады. Жылан қашып, iнiне кiре бередi. Шалдың орай тиген қамшысы құйрығын бөлiп түседi.

	Күн артынан күн, ай артынан ай туып, уақыт жылжи бередi. Хан үшiншi түсiн көредi. Бетi әбден күйген Жәудiр шал өлсе де, жыланға көрiнбей кетуге бекидi. Сөйтедi де, жылан iнiнiң тұсынан терiс қарап өтiп бара жатады. Бiрақ амалы не, бұл жолы да жыланның өзi тоқтатады. Құйрығы тыртық болып жазылыпты. Олжаңнан бер, берме демейдi. «Ханың түсiнде қой көрiптi», – деп iнiне кiрiп кетедi.

	Олжаға үшiншi рет шашетектен батқан шал қайтып келе жатып ойлайды: «Апыр-ай, ә! Әуелi алдап кеттiм. Содан соң ұрып, денесiне жара салдым. Сонда да кек сақтамады. Ендiгiм нысапсыздық болар. Мынаны түгел соған берейiн».

	Шал көтерген алтын-күмiсiн жыланның алдына әкелiп, төге салады. Сонда жылан тұрып шалға: «Ей, бейшара, сенiң еш жазығың жоқ. Ханың түлкi болып тұрған кезде алдап кеттiң. Қасқыр кезiнде зорлық жасадың. Құйрығымды үздiң. Ендi, мiне, қойдай жуас кезiнде, алдыма әкелiп төгiп тастадың. Бәрiн де өзiң жиып ал. Маған алтын-күмiстiң керегi жоқ», – дептi.

	Мына жатқан әкесi жаңағы күтушi қыздың сөзiн естiсе ғой, онда осы ертегiнi айтар едi. Әрине, Дәулет: «Аға, мұныңыз әшейiн ертегi ғой» – деп таласар едi. Сонда әкесi: «Ертегi деген – шындықтың шындығы. Қиялшыл адамдардың өмiрде болатын немесе бастан кешiрген жайларды қорытып, кейiнгi ұрпаққа қалдырған мысалы», – дер едi...

	Дәулет өз қиялынан өзi шошып кеттi. О несi, тiрi жатқан әкесiнiң қасында отырып, ол туралы естелiк ойлай бастағаны.

	Жаман ырым.

	Дәулет осылайша әкесiн күзетiп ұзақ отырды. Ол бiр кезде көзiн ашып, әлсiз ғана кiрпiк қақты. Жарықты тосырқап қалғандай.

	– Менi неғып күтпедiңiз? – дедi Дәулет үлгермегенi үшiнақталғысы келгендей қысылып.

	Ол әуелде баласын анық танымаған секiлдi, ендi шырамытып, жас балаша езу тартты. Жанарынан күлкiнiң табы бiлiндi. Содан соң сыбырлай сөйлеп:

	– Сенiң қолыңда не тұр. Үкiмет өзi самолетпен әкелдi. Өзiқарап, өзi күтiп жатыр. Маған алаңдама. Ана балаларға бас-көз бол.

	Осыларды үзiп-үзiп зорға жеткiздi.

	«Бас-көз бол», – дейдi. Қайтiп бас-көз болады. Қазiрше өзiне де бас ие керек емес пе? Тым болмаса, оқуың бiтсе екен. Жаман айтпай, жақсы жоқ. Егер осыдан ол олай-былай боп кетсе, зорға түскен оқуы жолда қалмай не болды? Шиеттей жан шикi өкпе қолына қарап қалмады ма. Сөйте тұра қайрат айтқысы келiп:

	– Аға-ау, әуелi өз жайыңызды ойласаңызшы. Тiрi жантiршiлiгiн етедi де, – дедi.

	Әкесi езу тартты – күлгенi. Адам өлгелi жатып та күле алады. Басы ашық жалғыз бақыты сол. Мейлi, Дәулеттiң балалығы үшiн күлсiн. Қиын кезде ұнатпаған iсiн күлкiмен қарсы алу да ерлiк емес пе.

	Дәулет ертесiне сабаққа бармады. Салып ұрып ауруханаға келдi. Кешегi жүз таныс болып қалған күтушi қызды кезiктiре алмады. Сасып-салбырап жүрiп аты-жөнiн сұрамапты. Ендi кiм деп iздемек? Кiрген-шыққан бiреулерден әкесiнiң халiн бiлiп едi, сөздерi әр түрлi. Бiреуi: «Бала, қапы қалма, жағдайы қиын», – дегендi аңғартты. Екiншiсiнiң айтуына қарағанда, тәуiр сияқты. Екеуiне де сенедi. Алғашқысы жаны ашып, шынын айтып тұрған болуы мүмкiн. Бiрақ түнде жатақханада осы төңiректе бiраз әңгiме болған. Сонда бiр кәрiқұлақты студенттердiң аузынан естiген – жұлдыз толғаннан қалса, жақсы болғаны. Мiне, ол кезден өттi.

	Сыртқы есiктiң босағасында iлулi тұрған аурулардың тiзiмiн қарады. Өмiров Ж. 38°. «Демек, қызуы әлi түспеген», – деп түйдi iшiнен. Өстiп әрi-сәрi тұрған ол қасынан өтiп бара жатқан күтушi қызды байқамапты.

	– Иә, жiгiт келiп қалғансың ба? Шал ничего, – дегенде бiр-ақ көрдi. Қыз түнгi кезекте болған. Ендi үйiне қайтқан бетi. Желеңiн тастағансын өзгерiп кетiптi. Киiмi қонымды. Бұған әдемi қой көзiн ойнақшыта күлiмдей қарады да, тез тайдырып әкеттi.

	Қапелiмде Дәулеттiң аузына сөз түспей қалды. «Қарындас» деп шақыруға – өзiнен үлкен. «Әпке» деуге – ренжуi мүмкiн. Ренжiмеген күнде де ыңғайсыз секiлдi. Мұның жасындағы күйеуге тимеген қыздар аз ба?

	Қақпаға iлесе шықты. Артына бұрылып қарамағанмен, Дәулеттiң ерiп келе жатқанын сезiп, әлдеқандай секем алды бiлем, жүрiсiн тездете түстi. Дәулет амалсыз жүгiрiп, алдын орап тоқтатты.

	– Кешiрiңiз, атыңыз кiм?

	Қыз өңiн суыққа салып тұр.

	– Оны қайтейiн деп ең?

	Дәулет желкесiн қасыды. Күтушi қыз:

	– Зина, – деп күлдi,

	– Зина, сiз кешiрiңiз, менiң айтайын дегенiм мүлде басқа,жаңа сiздi iздегенде атыңызды бiлмей қатты қиналдым.

	Зина: «Мынау шынында да бiрдеңе бермекшi болып жүр екен, – деп топшылады. – Жап-жас боп қалай жаман үйренген.

	Сөйтiп бiреудiң көңiлiн алғысы, жұмсағысы келедi. Оңбаған!» – Неге iздейсiң менi?

	– Әкемнiң анық жағдайын бiлейiн деп ем. Кiрген-шыққан аурулардан сұрап ем, әр түрлi сөйлеп есiмдi шығарды.

	– Қорықпа, әкең өлмейдi. Оның үстiне... сенiң жасыңдағыжiгiт жетiмге саналмайды. Бiзде жүрмiз ғой, мiне, әке дегеннiң не екенiн бiлмей-ақ. Соғысқа кеткеннен жоқ.

	– Өзiне былай бiрдеңе керек пе, тамақ-памақ демекшi!

	– Әрине, тауық сорпасын әкелсең, артық болмайды.

	Аялдамаға автобус келiп тоқтады. Адам лық толы. Зина жұртпен қабаттаса отырып кеттi. Қайрылып қараған да жоқ.

	Дәулет сiлейiп тұрып қалды. «Жетiм қозы тас бауыр» деушi едi шешесi, сол дұрыс шығар. Әлде әбден етi үйренiп кеткендiкi ме екен? Нәп-нәзiк жан. Аяушылық дегендi бiлмейдi. Болмаса өзi боркемiк пе? Күн көрмей, керегеге сүйенiп, iргеде өскен шөп қанша бойласа да бозарған, әлсiз болатыны анық. Өстiп мазақ боп тұруымның өзi соның салдары. Осыншама жүдегенiм не?»

	Осылайша өзiн бекiтiп, есiн жиған Дәулет қайта айналып аурухананың ауласына ендi. Көше бойлай ұзынынан-ұзын салынған бiр қабат сары үйдiң ауласы тас қабырғалармен қоршаулы екен. Бүгiн байқады. Айқыш-ұйқыш салынған жаяу жолды жағалай бұтағы жайыла өскен нар-нар қара ағаштардың түбiне орнатылған орындықтар бос тұр. Таңертеңгi дәрiгерлiк тексеру басталып кеткен сияқты, тым-тырыс.

	Бос орындықтардың бiрiне келiп отырды. Ауылға барып, ағайындарға хабарлап қайтуға бекiдi. Қалтасын қарастырып көрiп едi, бiр сомға жетер-жетпес қара бақыр шықты. Бесалты сомы бар едi, кеше таксимен шапқылап жүрiп, бiтiрiп алыпты. Ақша деген сол – су секiлдi. Ағып кеткенiн бiлмей қаласың. Стипендияға дейiн әлi талай уақыт. Қазiр әкесiнiң жағдайын бiлген соң, бiрдеңе етiп ауылға тартып кеткенi жөн. Онсыз iс бiтпейдi.

	* * *

	Таулы жер емес пе, ауылы әлi салқын екен. Денесi тiтiркене бастады. Автобустан түстi де, үйiне тiке тартты. Тез-тез басып келедi. Әуелi үйiнiң көше жақтағы терезелерiнiң алдында жағалай өсiп тұрған төрт-бес ақ терегi көрiндi. Оның ар жағында үйiнiң шатыры шошаяды. Ертеректе салынған. Есiк алдындағы қораның да кетеуi кетiп тұр. Қоңыр сиыр мен қара биенiң астын да уақтысымен тазалайтын адам жоқ. Әбден күйi кетiп, саз боп жатқан шығар. Ертең үйлене қалса, бiреудiң қызын үйiм деп осы молаға қалай әкелмек? Қысқа жiп күрмеуге бiр келмей-ақ қойды-ау! Ендi тiптi...

	Қораның iргесiнде кiшкентай кенже қарындасы ойнап жүр екен. Әуелi бет-аузы шаң-шаң болып бұған аңқия қараған ол:

	– Апа, көкем келе жатыр! – деп үйге қарай жүгiрдi.Жүгiрiп бара жатып есiк алдындағы дөңбектей тасқа сүрiнiп жығылды. Тұра салып қайта жүгiрдi.

	Дәулет сүрiне-қабына шығып келе жатқан шешесiмен ауыз үйде ұшырасты.

	– Иә, айналайын ата-бабамның аруағы, өзiң жар бола гөр!– деп күбiрлеп сөйлеп келедi. Екi кезi жасаурап, жаулығы желкесiне түсiп, шашы дудырап кетiптi. Бурыл. Ұйпа-тұйпа.

	Дәулетке бәрi де күнi кешегiдей ап-айқын. Шешесiнiң қос бұрым етiп, шашбаулап өрген қолаңқара шашы тобығына түсетiн. Ендi мынау, бет-жүзi шимай-шимай. Қабағы кiртиген, көз етi қанталап тұр. Соңғы күндердiң азабы ма, жоқ әлде бұрын да осылай ма едi?!

	Әлгiнде есiк алдында аяғына оралып, басына шапшыған Лайка бұларға ашық есiктен құйрығын бұлғақтатып қарап тұр. Жағын кере есiнеп, сала құлаш тiлiн жалаң-жалаң еткiзедi. Ауық-ауық қыңсылап қояды. Қожасының амандығын бiлгiсi келiп, ынтығып тұрған секiлдi.

	– Қарашығым-ау, амансыңдар ма? Тiрi ме әлгi әкең? Халiне боп жатыр о байғұстың?

	– Жақсы, жақсы. Өз халдерiңiз ше?

	– Бiздi қойшы, қарағым, денi сау адам су iшсе де өле ме. Өзiңнiң оқуың қалай? Мына әкең байғұс та кедергi болды-ау саған, оқуыңнан қалдырып. Түрiңнен айналайын сенiң!

	Дәулеттi асыла құшақтап тұрып, екi бетiнен кезек-кезек сүйдi. Кемсеңдеп жылап, әр нәрсенi бiр айтып сөйлеп жүр. Ара-арасында шүкiршiлiк етiп қояды. «Сендер аман болыңдар», – дейдi. «Жақ жүнiң үрпиiп азып кетiпсiң», – дейдi. Екi көздерi төрт болып қала жақта жүретiн көрiнедi. «Барып жағдайын бiлiп келiп бер», – деп сиыршы iнiсi Оданды жұмсаған екен, «Қолым тимейдi», – дептi. Соған қатты ренжiптi. «Басыңа iс түскенде қол ұшын бермеген ағайынның барынан жоғы. Жомарттың адал еңбегi – бұзаулы сиырымды берсiн! Жаман күнiнде жар болып едi, құдайын ұмытқан екен. Ендi босағамды аттамасын», – деп бiреуден сәлем айтып жiберiптi.

	– Әркiмнiң шаруасы бар. Оны босқа қинап қайтесiз? Нетұр оның қолында. Әлгi Қалдыбайдың жайы қалай? Бұрынғы орнында iстеп жүр ме? Жоқ, әлде...

	– Қалдыбайдың аты өшсiн, атың өшкiрдiң! «Қарғайын десем жалғызым, қарғамайын десем жалмауызымның» дәл өзi болды ғой ол жуадай солғырың!

	– Не боп қалды? Қарғамай-ақ, айтсаңызшы! Дәулетке жауап қайтармастан самаурынды көтерiп, далаға беттедi.

	Шешесiн баса сөйлегенiмен, өзiн де ашу кернеп зорға отыр. Оқуға түсетiн жылы көктемде бiр тракторшыға екi жарты бердi де, анау бөктердегi алабота, қалақай басып жатқан кең қойнауды жыртқызып тастады. Содан соң: «Үй iргесiндегi жерiм азып кеттi, биыл пайдаланбаймын», – деп ауыл советтен рұқсат алды. Алды да, кiшкентай үбiр-шүбiр iнiлерiн ертiп жүрiп, топырағын майдалап, қалақайдың түбiрiн қолмен тергiзiп жүрiп картоп егiп тастады. Тiкен сыммен қоршады. Шөбiн отады, түбiн босатты. «Келесi жылы оқуға кетiп қалсам, бала-шаға киiм-кешек, iшiпжемнен қиналып қала ма», – деп жанталасты. Сонысы дұрыс болған екен. Бұл оқуға қабылданған соң, бiр ай темекiде iстеп, демалысқа ауылына келсе, үйi картопты игере алмай жатыр. Бара салысымен ешқайда сүйрелемей-ақ егiс басынан колхоздың картоп дайындаушыларына өткiзiп жiбердi.

	Бұл әкелi-балалы үшеуiнiң жалақысымен қосылып, үлкен табыс болды. Сол жылы тұрмыстары едәуiр оңалып қалған. Қара бие мен қоңыр сиырды сатып алды. Барлығы түгел бiр қабат киiндi. Үй iшiнiң кем-кетiгi бүтiнделдi. Әсiресе Қалдыбай қатты шiренiп киiндi. Сонда Дәулеттiң жыны келген. Келмей ше?! Бұл майда-шүйде iнi-қарындастарымен бiрге тырбаңдап жер тырмалап жатқанда, бiр сағат келiп, қол ұшын берген емес. Iшiп алып, селкiлдеп көшеде жүрдi. Кейде «менi не қыласың» деген кiсiше әдейi келiп, қарап тұрып-тұрып кететiн. Сондай сәттiң бiрiнде Дәулет: «Көрдiңдер ғой, Қалдыбай темекi тартып, құрғақ әңгiме айтып бiр сағат бос тұрды. Ал мен сондай уақыттың iшiнде мұнша жерге тұқым сiңiрдiм. Кiмнiң уақытты пайдалы өткiзгенiн күзде көресiңдер», – деп әлгi жердiң көлемiн белгiлеп қойған. Қалаға жүрер алдында Дәулет оның осы қылығын айтып, дым татырмай қойғысы келгенде: «Ойбай, естiрте көрме! Ұсақ-түйекке бола араларың суып кетедi. О жүгермектiң көзiне бiз-ақ шұқиық! Ағаң да оңдырған жоқ. Бала ғой әлi ақыл кiрер. Артыңнан ерген немелерге...» – деп шешесi шыж-быж болған. Үйге сондағы алынған заттардың да, балалардың киiм-кешегiнiң де түйiрдейi жаңармапты. Түгелдей тозып, жүдеу тартқан. Манадан қасына келiп, селтиiп тұрған Самалды тiзесiне отырғызып, шашын сипады. Ұйысып қалыпты, таралмаған да, жуылмаған да.

	– Қалдыбай не iстеп жүр? – дедi оған. Дауысы жұмсарып,бiр түрлi дiрiлдеп шықты. Әлгiндегi ашудың дымы қалмай, ерiп кеткен секiлдi. Жүрегi езiлiп бара жатқандай едi.

	– Мас боп жүр, – дедi Самал аузын бұртитып. – Бiздi,апамды, бәрiмiздi ұрсады.

	– Қап, есек-ай, ә! Мен оған көрсетейiн ендеше! – Көке, олсенен қорықпаймын деген.

	Дәулет үндемегенiмен, iштей сескенiп қалды. Өйтуi мүмкiн. Бұл оқуға түскенге дейiн әкесi үшеуi орман шаруашылығында ұста дүкенiнде темiршi болып iстедi. Көбiнесе аттың тағасы мен шегесiн соғатын. Жұмыста тұрып Дәулет еңгезердей бiреумен әлденеге ерегiсiп қалды. Ойда жоқта екеуi опайтопай ұстаса кеттi. Әуелде Дәулеттiң құлағына бiреулердiң: «Тиме-тиме! Өздi-өзiн жiбер, жекпе-жек», – дегенi шалынған. Бiрақ анау мұның алқымын сығып, тынысын тарылтып бара жатқан. Сол сәт Дәулеттiң қолы босай бердi. Бақса, Қалдыбай екен, әлгi жiгiттi қап көтергендей арқасына қағып салып, сереңдетiп қақпаға қарай көтерiп барады. Тамашалап қарап тұрғандар қарқылдасып күлiп жатыр. Қалдыбай ананы ұрмайсоқпай, жайымен қақпаның сыртына шығарып тастады да қайтып келдi. Ол сол бетi оралған жоқ. Сәл қызу болса ғой, оның көкесiн әбден танытатын едi.

	Денесi шойыннан құйғандай жұп-жұмыр, бiрақ шағын ғана дөңгелек қара. Әке-шешесi: «Бүкiл дене бiтiмi, жүрiс-тұрысы, мiнезiне дейiн аумай нағашы атасына ұқсайды», – деп отырады. Алайда ол кiсi мұндай тентек атанбаған сияқты. Өйткенi, ол кезде арақ деген бәле болмаған ғой. Ал мынада қара күш те бар, арақ та iшедi. Ақылы тапшы байғұсқа екеуi де сор болды.

	– Әпке, сөйтiп, Дәулет келдi деңiз. Е-е-е! Қашан келдi?Жомарттың жағдайы қалай екен?

	– Осы, мiне, әзiр өзiңнiң алдыңда ғана кiрдi. Сұрапүлгермедiм.

	– Е-е-е, солай деңiз.

	– Әлгi қисық бас жетпегiрге барып келе ғой деп ем, колхоздың сиыры онсыз бiр-екi күнге қырылып қалатындай боп қапты маған.

	– Оны не құдай атты екен! О да бiр қырсық.

	Тотияның сөйлесiп келе жатқаны – немере iнiсi Хаби. Ол жасынан бұл үймен әлгi «қисық бас» деп кейiп жүрген туған iнiсi Оданнан гөрi аралас-құраласы жиi болатын. Бiр жағынан Жомарттың бауырындай. Қолында өскен. Екiншi жағынан жездесiнiп қалжыңдай бередi. Дәулеттiң орнынан тұра бергенi сол едi:

	– Ассалаумағаләйкүм! О, Дәукен мырза, аман ба? Жомартұстаның жағдайы не боп жатыр? – дедi қуақылана.

	– Әликiсалам, нағашы! Төрлетiңiз. Аман-сау барсыздарма? Жомарт ұстаңыз сәлем айтып жатыр!

	– Саламат болсын. Не науқас екен өзi?

	– Iшегi түйiлiптi. Бiр қарыс жерiн кесiп, қайта жалғады.

	– Астапыралла, не дейдi-ей!

	– Сорлы-ай, «Iшiм қызып барады. Iшкен-жегенiм арыжүрмейдi», – деп зар қақсап едi, сол екен ғой.

	Тотия сөзiнiң соңын кемсеңдеп зорға айтты.

	– Ой, әпке-ай, қойыңыз жаман ырымды бастамай!

	– Қоям ғой, шырағым, қоймағанда не iстейдi дейсiң!

	Тегiсiн айтамын да... Пышаққа түскен қай жақсылық дейсiң!

	Қайта босады. Дәулет ернiн тiстеп әрең отыр.

	– Жомарт ұста, Жомарт диiрменшi, Жомарт үйшi, Жомарткүзетшi, Жомарт молда – бәрiн жинақтай келiп, Жомарт «ол оңай» деп мазақтап жүрушi едiк, байғұс-ай, ә! – дедi Хаби күрсiнiп.

	Әкесi өмiрi бiр iс қолымнан келмейдi демейтiн адам. Самолет жаса десе де: «Ой, ол оңай, қазiр», – деп дегбiрсiзденiп, құлдыраңдап кететiнi есiне түсiп, Дәулет күлiп жiбердi. Көзiнiң жасын қолының сыртымен сүрте отырып, шешесi де езу тартты.

	– Ол сондай бiр ақ көңiл сорлы ғой, ешкiмнiң көңiлiн қалдырмасам дейдi. Бiрақ сонысы кейде орнына келмей жатады, – деп қойды.

	– Ой, ол орнына келмейдi емес, келер едi-ау, асығып кетедiғой, асығып. О кiсiге: «Хан сарайын сал», – десең де, таңертең қолға алып, кешке қарай дайын етуге асығады ғой, – дедi Хаби өзеурей. Содан соң қайтадан басалқы сөйледi. – «Қарала шатпақ» деп ұрсушы едiңiз – қалай екен, бәлем?! – Самалды мүсiркеп, маңдайынан сипады.

	– Айналайын, балақаным! Әкең аман-есен жазылып шықса,бәрi бiр күнгiдей болмайды. Әй, айналайын үкiмет-ай, десеңшi, осынша халықтың бәрiне бiрдей қамқорлығы жетiп жатқан. Бұрынғы уақыт болса, әлдеқашан өлiп қалатын адам ғой.

	– Ойбұй, оның рас! Осы күнi соны көтере алмай талтаңдапкеттi ғой, түге! – деп Тотия сөйлей бергенде, сырттан дыбыс естiлдi.

	Келе жатқан Қалдыбай болатын. Үйдегiлер оның салдыргүлдiр жүрiсiнен-ақ қызу екенiн сездi. Тотия әлденеден секем алғандай абыржи бастап едi, Хаби әдейi соған естiрте даусын көтерiп, өңiн суыта сөйледi.

	– Сонша неге шошисың, әпке? Кiсi жер деймiсiң! Жесежесiн, отырмыз ғой, мiне. – Қамшысын екi бүктеп тiзесiне басты.

	Қалдыбай үйдегiлердiң қабағынан бiр түрлi салқындық сезiндi. Оны: «Шешем бауыры мен баласына менi жамандап отыр екен», – деп жорыды. Сөйтiп, әуелде сеп-сергек кiрiп, аман-сәлем жасаған Қалдыбай ендi бұларға әдейi тиiсе бердi. Алдымен Хабиға:

	– Иә, желге пышақ ала жүгiргеннiң ұрпағы, сен немене, а!Жарып тастайтын жел таппай отырсың ба, а?! – дедi аузын қисаңдатып. – Таппасаң, мына менде бар. Мiне, көрiп ал! – Кеудесiн қағып, тiстенiп төне түстi.

	Тотия шыдамады.

	– Ей, жетпегiр тыныш отыр, өзiңнен үлкен адамға тиiспей. Маза бер! Қараңды өшiрiп, жат ана үйге кiрiп.

	Дәулетке мұның әкесiнiң халiн сұрауды ұмытып шатысып отырған қылығы ұнамады. Өзiнше бiр ағалық жасап, дұрыстап тәртiпке шақырғысы келiп:

	– Мә саған, көрiп ал! – деп, Қалдыбайды итерiп жiбердi.

	Қалдыбай бүйтедi деп күтпеген.

	Сөйткенше, Хаби ағайынды екеуiнiң арасына тұра қалған.

	– Сабыр, сабыр, Дәукен, сенiң ақылың бар емес пе? Итпенит болып... – дейдi дегбiрi қаша ентiгiп.

	Дәулет езеурей ұмтылған жоқ. Қалдыбай қарсылық жасамады. Бiрақ Дәулетке көзiн аларта бiр қарады.

	Есiктi тарс жауып, шығып кеттi. Үйдiң керегесi солқ етiп, терезе сылдырап басылды.

	– Көрдiңдер ғой, әне, бұл көгермегiр сондай қара саналыболып барады. «Әй дейтiн әже, қой дейтiн қожа» жоқ, әбден еркiнсiп алған. Қарашы ей, мұны, «қыз екеш өзi ұялмай, қатын екеш менi ұялттының» керiн келтiрiп бара жатқанын. Бетi қалың мұның, түйенiң төс табанынан қалың! – деп Тотия быжылдады да қалды. Өстiп отырғанда, есiне самаурын түстi. Абыр-сабыр болып жүрiп ұмытып кеткен екен, жүгiре жөнелдi. Бiр демге үй iшiне өлi тыныштық орнаған. Нағашылы-жиендi екеуi қайта жайғасты.

	– Ақымақ! – дедi Хаби отырып жатып тiстене.

	Самаурынды үрлей-үрлей көзi жасаураған Тотия қайта кiрдi.

	– Мына түбiңе тас түскiр әлi қайнамапты. Пай, пай-пай,құдай-ай! Ұрыспай-ақ айтсаң қайтетiн едi. Ерегiсiп кеттi ендi ол. Ойбұй, ойбұй, айналадағы ел күлмей ме әуелi: «Әкесi жоқта балалары төбелесiп, тоз-тоз боп жатыр», – деп.

	– Тайдай тал түсте iшiп алып, аузы-басын қисаңдатыпотырса...

	– Заманында шыққан бәлесi. Өзiндей немелердiң бәрiiшедi, қайтедi ендi.

	Хаби шоқ басқандай секiрiп түстi.

	– Қойыңыз, әпке! Өйтiп жынды неменiң қолтығына өзiңiзсу бүрiксеңiз, одан ары есiрiп кетпей ме? «Баласын тек демеген, итiн кет демеген» дейтiн сөз осындайдан шығады. Сауап оған.

	Әңгiме осы төңiректе бiраз өрiстедi. Дәулет шешесiнiң әлгiнде қарғап-сiлеп отырған Қалдыбайды табан астында қызғыштай қорып шыға келгенiне таң. Өзiнiң әлгiндей-әлгiндей сөздерi дүмпу болмағанда, қол жұмсамауы да мүмкiн едi. Ақыры келiп айыпты болды. Көрiктiң ысын жұтып, күйелеш-күйелеш болып темiр соғады. Шаршайды, содан соң бiр уақыт бой жазғысы келедi. Мұның бәрi шешесiнiң дәлелi. Жеткiлiктi-ақ.

	Дәулет үндеген жоқ. Бiрақ шарасыздығын бiлдiре ауыр күрсiндi.

	Өзiне-өзi сөйлеп, бұрқылдап жүрген Тотияны Хаби тыйып тастады.

	– Ой, әпке, қойсаңызшы ендi! Бүлiнiп кеткен ештеңе жоқ.

	«Иттi күшiгiм, күшiгiм десе, аузыңды жалайды» деген сол.

	– Жоға, мен тегiсiн айтам-ау!..

	– Өйтiп тегiсiн айтпаңыз! Жомарттан кейiнгi үйдiң иесiосы. Онан да Жомарттың жайын айтшы! Қалаңда не жаңалық бар? Картоптың килосы қанша екен?

	Алғашында әкесiнiң хал-жағдайын баяндап, содан соң өзiнiң неге келгенiн айтайын деп ыңғайлана берiп едi, Тотия бетiн тыржыңдатып, iштей күбiрлеп сәл тұрды да, шығып кеттi. Бұл екеуiнiң әңгiмесi әлi жараса қоймаған. Ол iле-шала қайта кiрдi.

	– О, қырсыққанның дүниесi! Бәсе, неғып қайнамайдыдеймiн! Қараң қалыпты, ана қараң қалғыр. – Бұлар байыбына бара алмай аң-таң. – Осылар-ақ есiмдi екеу, түсiмдi төртеу ғып болды. Су құйдым екен десем... Суы жоқ. Оттығы саудырап бос тұр. Қалайысы түбiне ағып түсiптi.

	– Ой, құдай-ай, сол ма! Мен де басқа бiрдеңе боп қалғанекен десем... Балаң ұста, шалың ұста...

	– О, бала болмай балбырап қалсын, бұлар! Дәулет сырттаөстi. Он жылдықты интернатта оқып бiтiрдi. Содан соң үш жыл армияда болды. Ендi шаруаға араласа бастаған кезiнде оқуға кеттi. Осы аз уақыттың iшiнде «аға» боламын деп, көп қателестi. Қателескен жоқ-ау, мұның iсiн қатеге саятын. Кейде: «Сөйтуге өзiм де себепшi шығармын», – деп ойлаушы едi. Дәл қазiр қылдай кiнәсы жоқ. Бiрақ «бұлар» болып, Қалдыбайдың қосағында кеттi.

	– Бұ неменi ертерек үйлендiрiп құтылу керек. Өзiмен-өзiбоп... мыжып жүрсiн.

	– Хаби-ау, сен де баланың сөзiн айтқаның не? – дедi Тотияжақтырмай, – қайбiр оңған қыз бар осы күнi. Мұны солар құртып жүр. Қаптап жүрген өңшең бiр тыртиған немелер. Әнебiр орталықтағы қалың талын «пәрк» дей ме, «сәрiк» дей ме – сонда отырып алып, ұлдармен қосылып iшедi.

	– Әпке-ау, екi кiсiнiң басы қосылса, iшедi дейтiн болғансыз ба! Олар мектептiң оқушылары ғой, сонда отырып сабаққа дайындалады.

	Дәулет әлгiндегi шешесiне iштей ренжуiн бекерге шығарды Өзiн ойына келгенiн iрiкпейтiн бала сияқты сезiндi. Шешесi мұның сол ойын дәлелдей түскiсi келгендей-ақ бүйiрi сәл қабысып, шынысы шытынаған көк шәугiмдi сыртының суын сорғалатқан бойы пешке қойып жатып:

	– Осы әкең өмiрiнде бiр-ақ рет мас болды, – дедi Тотия. –Содан қайтып аузына алған пенде емес. – Бұл Дәулеттiң сан рет естiген әңгiмесi, дегенмен, үнсiз тыңдады. – Мас кiсiнiң қай-қайдағыны есiне түсiретiн ауруы болатын сияқты ғой. «Қасымбай бiр қарын сары майымды бер», – дейдi қойтан жылғы дауын даулап, Қасымбай деген үлкен, ибанатты кiсi едi. Хаби сен бiлесiң ғой, баяғы Гүлайым деген қызды. Соның қайын атасы, құдамыз болатын.

	– Иә, иә, естуiм бар, Гүлайымды бiлемiн ғой.

	Екеуi қайтадан жайбарақат әңгiмеге көштi. Тотия пешке қарағайдың ұнтағы аралас бiр леген ұсақ жаңқа әкелiп төктi. Содан соң оның үстiне жер май шашып от алдырып едi, лап етiп сыртқа шалқыған түтiн аралас жалын самайын шалып кеттi. – Күн жылынғасын жөндi тартпай қалыпты қағынып, – дедi кейiн шалқая берiп.

	«Қап, мына Қалдыбайдың қылығын-ай! Әбден бетiмен кеткен екен. Бұдан қайыр бола қоймас. Ертең қайтудың қамын жасайын. Сонда не iстемекпiн? Не iстейтiн дәнеңесi де жоқ. Хаби нағашымды құдай айдап әкелген. Кезiнде әкемнiң талай жақсылығын көрiп едi ғой. Соның қайтар кезегi ендi келiп тұр. Оның үстiне, жағдайды көзiмен көрiп отыр. Бiрдеңе дер, әйтпесе емеурiн бiлдiрермiн. Бiз де тiрi жанбыз ғой, асса, жайланып алған соң қайтарармыз».

	Өстiп отырғанда Хабидiң өзi түрткi болды.

	– Мына неме берекемiздi алып жiбердi-ау ә, сонымен «Олоңай»: «Өзiм-ақ жазыламын», – деген жоқ па? – деп күлдi. Содан соң жирен мұртын екi жағына жақыза салды.

	– Әйтеуiр, алғашқы қауiптен аман қалды. Ендi қалай боларын... Өзiңiз бiлесiз етi жақсы адам ғой, – дедi Дәулет.

	– Иә, иә!..

	Лапылдақ жалынға шай тез қайнай қойған жоқ. Бұлар өткенкеткендi әңгiмелеп едәуiр отырды. Жомарттың жасаған жақсылықтарын да еске алды. Дәулет осындай бiр сәтi келген тұста:

	– Операциядан шыққан адамға тауықтың жас сорпасы керек екен. Оған бiз сияқты студенттiң қалтасы таяздық еттi. Содан соң ел-жұрт бар ғой деп ауылға тартып кетiп едiм...

	Дәулет ар жағын әдейi айтқан жоқ едi, Хаби бұған жөндi мән бермедi. Аңғармаған сыңай танытып:

	– Жұрт түскi тамаққа кетiп жатқан кезде бiреу келiп:«Жөке, атымның тасырқап тұрғаны, артық-ауық тағаңыз бар ма?» – десе, «Мiне, қазiр дайын болады», – деп қойып, балғаны гүрс-гүрс соғып жатушы едi.

	– Елге ұқсап «ертең кел», «бүрсiгүнi кел» дегендi бiлмеушiедi ғой, сорлы. Сөйтiп, ашты-тоқты боп жүрiп, өзiн-өзi құртты да тынды, – деп Тотия Хабидiң сөзiн бөлiп, кемсеңдеп жылап қоя бердi.

	– Ой, әпке, қойыңыз жаман ырымды бастамай! Әлi-ақтәуiр болады. Жан аман болса, әлi талай таға соқтырып аламыз, – деп көлгiрсiдi Хаби.

	Мына сөз қамшы болды да, Дәулет ендi ашығырақ түсiндiргiсi келдi.

	– Студенттiң стипендия деп аталатын жалақысы болады,Хаби аға. Оның мөлшерi отыз бес сом. Ал мен тәуiр оқығаным үшiн қырық бес сом аламын.

	Хаби әрең отыр едi, «қырық бес сом» деген сөз аузынан шығысымен, iлiп әкеттi.

	– Тү-у-у, қысы-жазы тыным таппайтын бiзден сендердiңжалақыларың мол екен. Бұл колхозы түскiрiң биыл тiптi құрып қалды. Жетпiс мың тонна ма, жетi жүз тонна ма – колхоздың бүкiл картобын сақтай алмай, шiрiтiп жiбердi. Шет жағасын өзiң бiлесiң, оның үстiне, биыл малда шығын көп болды. Көктемде соның орнын толтырамыз деп бiрдi-екiлi тайыншаторпағымызды сыпырып алды.

	Нағашы ағасы ақыр заманды орнатып бара жатқан соң:

	– Әлгi бiр жарым, екi жылға жететiн жемшөп қоры қайда?

	Сол тұрғанда колхоздың малы неге қырылады? Есек арбамен там-тұмдап жиған шөбiмен-ақ жетелiктiң жоны таймайды ғой осы, – дедi Дәулет жақтырмаған сыңай танытып.

	Тотия кiрiп-шығып жүрiп-ақ бұлардың әңгiмесiне қатыстықатыссыз талай нәрсе айтып үлгердi. Пешке әкелiп бiр-екi рет қарағай ұнтағын төктi. Бiрақ көк шәугiм iңiрдiң масасынша ызылдап тұрып алды. Нағашы-жиен екеуiнiң әңгiмесi едәуiр ұзаққа созылды. Қыза келе әлгiндегi ағайын арасында болатын ұсақ кикiлжiңдi ұмытып, жер мен ел тағдырына ойысты. Дәулет Хабиды: «Қырықтан асқанша қылжақтап, ананы-мынаны мазақтап күлiп отыратын бiреу»,– деп ойлайтын. Мына сөздерi өзгешелеу. Әсiресе Ақши, Сарықамыс туралы айтқандары көкейiне қонды.

	Жылда колхоздың бүкiл сиыры Ақши мен Сарықамысты қыстап шығатын. Бiр түп ши бiр сиырға күндiк азық едi. Қысқасы, колхоз содан айрылып қалып, аймандай болыпты.

	Жаны бар сөз. Қарабас шалғыны мен қияқ сары шөбi ат бауырынан келетiн тау бөктерiндегi жайлауларды да арпа айдаймыз деп дал-дұлын шығарып, жыртқызып жатса керек. Бәрiбiр, пiспей үсiп кетедi екен. Демек, онысы да бекершiлiк сияқты.

	– Бұл түбiңе тас түскiр қайбiр қайнай қоюшы едi. Әлгi жолына жуа бiткiрлер де кешiктi. Ендi сирағымды жақпасам, ештеңе қалмапты...

	Екеуi әңгiмеге айналып отырып байқамапты. Көк шәугiм ызылдан айрылып мелшиiп тұр. Жалпылдақ отын таусылған. Тотияның ендiгi қарғанып-сiленiп күтiп жүргенi Нұран мен Тұран. Орта мектепте оқитын iнiлерi. Түстен кейiн оқиды екен. Солар келсе, қарағай ұнтағын әкелуге жiбермек.

	– Апа-ау! – дедi Дәулет бiр түрлi кейiстi дауыспен. – Олардың аты оқушы ғой. Кеткiсi келгенде кетiп, келгiсi келгенде келе салатын еркi жоқ. Сабағының бiтуi бiледi.

	Тотияның аузына қапелiмде ештеңе iлiкпей қалды.

	– Кiсi күйiп кетедi екен, тегi, – дедi.

	– Оған несiн күйесiз, әпке-ау! Қайнаса қайнар, қайнамасақояр. Бiз сiздi сөгедi дейсiз бе? Әншейiн, мұнда бiр жұмысым болып келiп едiм. Ақыры келiп қалған сон Жомарттан не хабар бар екен, бiле кетейiн деп бұрылып едiм. Жақсы, ендi мен жүрейiн, – деп Хаби қипақтай бастады.

	Дәулет ыза болып, орнынан, қарғып тұрды.

	– Апам сiздiң құр ауыз аттанатындығыңызға емес, өзiнiңберекесiз тiршiлiгi үшiн кейiп жүр. Отырыңыз, ол шайды қазiр мен қайнатамын.

	Есiк алдына шығып, былай-былай қарманып едi, қолына оңай-оспақ ештеңе iлiге қойған жоқ. Анадай жерде ауланы қоршаған қаданың бiреуi қисайып жатыр екен. Түбi морып жығылыпты. Соны жұлып әкелдi де, әп-сәтте жарып, пешке салды. Бұл кiргенде Хаби үн-түнсiз жамбастап жатыр едi, дереу басын көтердi.

	– Е, отын бар екен ғой. Әпкемнiң өзi жара алмаған соң...

	– Осының бәрi әкемiзге сенiп алғанның кеселi, – дедi Дәулет Хабиге тiкелей жауап қайтармай. – Көрдiңiз бе бұларды, бiр айдың ар жақ, бер жағында азып-тозып болғанын.

	– Ойбай-ау, о не дегенiң, бас иенiң жөнi бөлек емес пе, –деп, Хаби бұзау кiрпiгiн қағып-қағып жiбердi. Екеуiнiң жанары ұшыраса қалған. Сол сәт Дәулеттiң жүрегiн тiлмен айтып жеткiзуге болмайтын бiр салқындық шым еткiздi.

	Дәулеттiң есiнде күнi бүгiнгiдей сақталған. Мұның кiшкентай кезi. Қалдыбай атымен жоқ болатын. Шешесi үшеуi ғана. Әкесi бiр терең сайдың iшiндегi су диiрмендi ұстайтын. Сонда осы Хаби да, оның кәрi әке-шешесi де үйiрiлiп босағадан кетпейтiн. Дорбаларын ұнға, талқанға толтырып алып жатып: «Ашаршылықта жеген құйқаның дәмi ауыздан кетпейдi» деген. Осы жақсылығыңды ұмытпаспыз. Құдай тiлеуiңдi берсiн! Бiзден қайтар, бiзден қайтпаса, баламыздан қайтар», – дегенiн талай естiген. Бұл Хабидiң да өз құлағымен естiген сөздерi болатын. Ендi, мiне, сол әкесi айтқан күннiң күтпеген жерден туғанын аңғарып, тұра қашуға сылтау iздеп отыр. Бiр бұлар ғана ма? «Ақ көңiлдiң аты арып, тоны тозбайды», – деп қойып, әркiмдер-ақ аузын аппақ қып кеткен. Жомарт сонда да алданып қалдым деп бiрде-бiр рет ойлаған емес. «Дәулетiм жалғыз атанып жүргенде, Қалдыбайды құдай сол ниетiме берген. Жарық дүниеде ешкiмдi-ешкiм алдай алмайды. Жаратқан иемнiң қазынасы кең, тек, бiрiнен екiншiсiне ауыстырады», – деп ұғады. Оның осы көзқарасын бiлетiн Хаби дәл қазiр қарыздармын деп отырған жоқ. Асса: «Құдайдан бiр кездегi рызығымызды Жомарт арқылы алған шығармыз. Беретiнiн онсыз да бермес пе едi? Несiн мiндетсидi», – дегелi отырған секiлдi. Өйтуi де әбден мүмкiн. Бiрақ сол кездiң куәсындай болып Хабидiң аузында «әпке» деген жалғыз сөз қалыпты. Оған да тоба!

	Сүйектi отын шайды лезде қайнатты. Дастарқанға қазанға қарып пiсiрген жарты нан туралды. Сүтсiз қара шай құйылды. Хаби көңiлсiз ұрттай отырып:

	– Әттеген-ай, балаларға зәрулiгi өтiп-ақ қалған екен! – депжанашырдың сөзiн айтқансыды. Содан соң: – Жұмыс орны көмектесiп тұрған жоқ па? – деп Тотияға қарады.

	– Қайдам, жаңағы жетпегiр алып жүрмесе! Өзiң бiлесiң,құдайдан сұрап алып едiк, айналып келгенде, апарып беруге құдай таппай қалдық.

	Манадан берi әкесiнiң жұмыс орны Дәулеттiң ойында жоқ едi. Есi шығып кеткен-ау, сiрә. Әйтсе де Хабиге ашық ниет бiлдiрейiн, бермесе өзiнен қалсын деген қорытындыға келдi.

	– Оған сену қиын болып отыр ғой, Хаби аға, ешкiм алмағанкүнде бюллетень тапсыр деп жүрмесе. Сонда табан астынан оны қайдан табамыз. Ол қайда кетедi дейсiз, бүгiн болмаса, ертең алынады. Соған дейiн өзiңiз бiр жүз сомдай тауып бере тұрыңыз!

	Дәулет қанша майдалағанымен, Хабидi жiбiте алмапты.

	– Ой-хой, дегенiң-ай: «Бар болса, мына шарамен сен деiшсең, мен де iшсем!» – дептi ғой бiреу. Сол айтпақшы, бар болса – кәнеки.

	Дәулет мына сөзден кейiн нағашысына сыр бермеуге бекiндi.

	Хаби суып қалған шайды керенау ұрттады да, болғандығын бiлдiретiн ишара танытып, алақанымен шынысының бетiн басты. Ықылассыз бетiн сипап, дастарқанға бата жасағансыды.

	Аттандырып тұрып Дәулет те салқын қоштасты. Хаби сыр бермеуге тырысып:

	– Жомарт ұстаға сәлем айт! Жомарт молда деймiз бе, Жомарт үйшiге. Айтпақшы, «ол оңайға!» – деп әзiлдеген болды. Бiрақ онысы жараспағанын сездi. Сездi де, қипақтап, дұпдұрыс тұрған ерiнiң оқпанын көтердi. Төс тартпаға қол сала бергенде-ақ құлағын жымыра бастаған қара қызыл дөнен бар пәрменiмен қарынын қабыстыра айылын тартып қалғанда, Хабидi қара саннан сақ еткiзiп тiстеп алды. Қапелiмде мықшиып отыра кеткен Хаби сәл есiн жиысымен:

	– О, сенiң, Қамбар ата болған киеңдi... – деп сауырлатакөсiп-көсiп жiбердi. Қара қызыл дөнен шылбырын жұлқа тартып шыр айналды. Атқа әбден түзелiп отырып алған соң да әлi тарқамаған ашудың екпiнiмен қамшыны бауырлата басып-басып алды. Құйрығын шыжбаң еткiзiп, артын бiр-екi көтерiп тастаған қара қызыл дөнен бүлкектеп желе жөнелдi. Дәулет нағашысының қиқиған қарасы үзiлгенше, қозғалмастан қарап тұрды.

	Сағатына қарады. Бес жарым болыпты. Жұмыс аяғына жарты сағат бар. Нұрлан ақсақал кейде жұмыс соңына қарай жалғыз өзi отыра берушi едi. Жағдай айтқанға қайта сондай оңашасы жақсы.

	Тұрып-тұрып осы қорытындыға келген Дәулет орман шаруашылығы мекемесiнiң директоры Нұрланның кеңсесiне қарай беттедi. Кеңсе онша алыс емес-тi. Тез-ақ келдi. Директор өзiн де терiс көрмейтiн. Сонда жеткенше жүрегi сан рет қобалжыды.

	Ойлағанындай-ақ директорда ешкiм жоқ екен. Есiктi ақырын ашып қарады. Тұқиып бiрдеңе жазып жатыр. Желкесi шодырайып шығып кетiптi.

	– Рұқсат па екен? – дедi Дәулет iшке кiрiп. – Ассалаума-ғаләйкүм!

	Басын көтерiп, көзiлдiрiгiнiң үстiнен сүзе қарады. Содан соң қаламын жазып отырған қағазының үстiне қойып:

	– Ой, сенбiсiң? Кел, айналайын! Жөкеңнiң халi қалай? –деп хал-жайын егжей-тегжейлi сұрады. Ол жауап берiп отырса да, көңiлiнен жаңағы шодырайған желке шықпай қойды. Мойны-басын әрең көтерiп тұрған сияқты.

	– Қазiрге жаман емес секiлдi, әйтеуiр, пышақтан аман-есеншықты. Ендi оның…

	Ары қарай Дәулеттi сөйлеткен жоқ.

	– Басқа кеселi болмаса, әкең одан өлмейдi, – дедi сенiмдiтүрде, – мына мен де тiрi жүрмiн желкесi жоқ. Хирургия – бiздiң медицинадағы ең жетiлген сала. Жетiлмей қайтсiн, менiң желкеме дейiн тәжiрибе жаса! – Өз сөзiне өзi қарқылдап күлiп алды. Содан соң, – жүр аналар кетiп қалмасын, – деп орнынан тұрды Сөйтiп, бухгалдердi есiгiн жауып жатқан жерiнен ұстап, Дәулеттiң шаруасын бiтiрiп бердi. Ол қуанғанынан толқып тұрып:

	– Рақмет, аға! Рақмет сiздерге! – дедi.

	– Жә, жарайды! Ешкiм қалтасынан берген жоқ Жомарттыңөз еңбегi – табан ет, маңдай терi. Ас болсын! Бiзден сәлем айт, – дедi қолын қысып тұрып. Әлгi осында iстейтiн iнiңнiң аты кiм едi? Е, Қалдыбай! Сол бала маған ұнаңқырамай жүр.

	Ақылыңды айтып кет.

	Дәулет:

	– Мақұл, аға, – деп бас изедi. – Бiрақ бетi ду ете түстi.

	Қалдыбай бұл күнi үйiне оралмады. Дәулет ұйықтамай ұзақ күтiп жатты.

	* * *

	Дәулет автобустан түскен бетi базарға беттедi. Тауық алды. Өйтiп-бүйтiп жүрiп ауруханаға кешкi сағат бесте зорға жеттi. Сорпаны мөлшерден тыс мол әкелiптi. Тамақ қабылдап алушы әйелдiн айтуына қарағанда, үш-төрт күнге жететiн түрi бар.

	Фамилиясын, аты-жөнiн жазып алды. Әкеме сорпа керек болып жатыр деп ауылға шабатындай дәнеңе жоқ екен ғой тәйiрi. Мейлi ендi, ақша керек болмас деймiсiң. Бiрақ көрiп кеткенi жөн. Бала-шағасының амандығын айтады.

	Аурулардың бiреуiн жұмсап, желең таптырып алып, iшке ендi. Әкесi көзiн ашып-жұмып, ұйқылы-ояу халде жатыр екен.

	Дәулеттiң келгенiн бiлген жоқ.

	– Аға, халiңiз қалай? Мен ғой, Дәулет! – дегенде ғана барып көзiн ашты.

	– Түрiңнен айналайын, – дедi әлсiз дауыспен. – Қорықпа!Сендердiң алдарыңда өлсем, арманым жоқ. Бiрақ тым құрығанда бiреуiңнiң үйленiп, адам болғаныңды көре алмай кетем бе деп қорқамын!

	Екi бетiнiң ұшы албырап қызарып жатыр. Қызуы әлi түспеген.

	– Ауылға барып, мана сағат он екiлерде келдiм. Балалар аман-есен. Нұрлан ақсақалға жолықтым. Сәлем айтып жатыр. «Қалаға барғанда жолығамын», – дедi. Мен барған күнi Хаби да келiп қалған екен...

	– Е-е-е, – деп жатып көңiлi босады бiлем, бiр тамшы жассамайына қарай домалап түстi. – Апаң байғұстың халi қалай екен? Ауырып-сырқамап па әйтеуiр? Әлгi Қалдыбай тентегiң жұмысын iстеп жүр ме екен.

	– Бәрi жақсы, Қалдыбай әзiрге сiздi жоқтататын емес.Кеше төрт аттың тағасын соқтым деп бөсiп отыр,– дедi Дәулет өп-өтiрiк.

	Әкесi қуанып қалды.

	– Шырағым естi тентек қой. Әшейiн, бәрiн еркелiкпенiстейдi. Алдында әкесi тұрған соң, ағасы тұрған соң!.. Бiрiңдiбiрiң ренжiтпеңдер! Жаман болады. Сендерге не жетпейдi?

	– Жарайды, аға, шаршадыңыз бiлем, мен кетейiн! – дедiДәулет. Жомарт сәл ғана басын изеп, «бара ғой» – деген ишара бiлдiрдi.

	Жатақханаға келсе, жiгiттер күтiп отыр екен. Дәулет үш жүз он алтыншы бөлменiң есiгiн ашысымен-ақ, кеу-кеулеп әкеттi. «Ал ендi, шалдың халi жақсы болса, тездет, киiн! Ерiктiң үйлену тойына барамыз. Өнер институтының қыздарымен танысамыз. Ой бiр бүгiн... »

	Бәрi алақанына түкiрiп жұлынып тұр. Дәулет аң таң. Не киiп, не қояды – он екiде бiр нұсқасы жоқ. Арып-ашып ауылдан келген бетi ауруханаға баруға дайындалды. Бұлар сабақта жүргенде солай кеткен. Содан қазiр оралып отыр.

	Ерiк екеуi онжылдықты бiр мектепте, бiр партада отырып бiтiрген. Ол қазiр химия факультетiнде оқиды. Мыналардың бәрiмен өзiне келiп жүрiп танысқан болатын. Соған бола түгел шақырыпты. Азамат. Бұл ең алдымен өзiн сыйлағандығы. Және де үйленетiндiгiн айтып, алдын ала ақылдасқантұғын. Аурудың әлегiмен жүрiп ұмытып кетiптi. Қысқасы, Ерiктiң ешқандай кiнәсы жоқ, бармай қалуға болмайды. Оның үстiне, жiгiттер бұған тиеселi ақшаны қалталарынан жиыстырып қосып қойыпты.

	Дәулеттiң есiне көршi бөлмедегi курстасы Әндiрбай түсе кеттi. Әйтеуiр, байланысы көп, қолы ұзын жiгiт. Ташкеннен алдырған балони сулығы, ақ нейлон жейдесi бар. Бере қойса жарайды, бүгiн базар бұзады. Мұндай киiм мұнан басқа ешкiмнiң үстiнен табылмайды. «Мен, мен» деген дөкейдiң балалары таба алмай, зыр жүгiрiп жүргенi белгiлi.

	Қазақ ежелден мүсiркегiш халық қой. Қиналып жүрген жiгiттiң көңiлiн қайтармайды. Әндiрбай да сол қазақшылықтан аттай алмады бiлем: «Әдейi киiнген соң бiрiне-бiрi сай келсiн», – деп галстугын, бiз тұмсық қара бәтеңкесiне дейiн бердi. Ренжiсiп қалғанда «ала көз» дейтiн жолдастарының сөзi талайға дейiн көкейiнен кетпейтiн. Айнаға қарайтын. Айнасы түскiр де солардың сөзiн растап тұрғандай сезiлушi едi. Қазiргi халi тiптi бөлекше. Танадай көзi жалт-жұлт еткен, бидай өңдi, сымбатты жiгiт.

	Iштей көңiлi көтерiлiп қалды. Бұл сәт есiнде тойдан өзге ештеңе жоқ едi. Қошемет шiркiн бәрiн де ұмыттырған.

	Ол кезде студенттердiң үйлену тойын пәтер жалдап, дастарқанды қыздардың өздерi жасайтын. Бұлар да сөйтiптi. Күтушi де, тойлаушы да өздерi – қыз, жiгiтi аралас алпыс-жетпiс адам болыпты. Қыздар жағының көбi өнер институтынан. Музыкалық аспаптардың түр-түрi әкелiнiптi. Не керек, той дүрiлдеп, қызып жүрiп бердi. Әсiресе өнерлi қыздар үйленген құрбыларының тойын барынша көңiлдi өткiзуге тырысып жүр. КазГУлiктер де сөз жағынан дес берген жоқ. Бiрi атып, бiрi қағып – қыздарды әбден елiктiрiп алды.

	Басқалардың iшiнде не жатқанын кiм бiлсiн, Дәулет үшiн осы той өте көңiлдi өттi. Өйтпей ше, жiгiт тарапындағы алғашқы сөйлеушiлердiң бiрi болып тост көтерттi Не айтқаны есiнде қалмапты, бiрақ жұртты ду-ду күлдiрдi. Кейде тiптi сiлтiдей тұндырды. Қызды-қыздымен сәл ұзақ сөйлегенi анық. Тыңдаушы жалықпаса, оның не айып-шамы бар?! Той басқарушы да әбден өңешi қызарғанша мақтап едi, соған орай тәуiр сөйлеп кеткенiне өзi де қуанышты.

	Алданбаған сияқты, қыздардың назарына iлiге бастады. Оларға тост айту кезегi тиген сайын Дәулеттiң сөзiнен мысал келтiрушiлер көбейдi.

	Мақтау сөз бен шараптың желiпне елiккен Дәулет ойына келген әзiл-қалжыңын iрiккен жоқ. Бұрын-соңды өзiнде кездеспеген батылдық пайда болған. Оны арагiдiк өзi де байқап қалады. Бiрақ көбiне-көп қыздар кимелеп кетiп, әңгiменiң жылуы соларға бағышталып жатты. Сөйтiп отырып байқамапты, қасындағы сүлiктей қара торы қыз:

	– Ағай, «шам жарығы түбiне түспес» деп, бiзге ауыспайтын болдыңыз-ау! Кәне, алып қойыңыз! – деп шарап құйылған рюмкасын жоғары көтердi. «Соғыстырайық» дегенi. Дәулет те ұмсына бердi. Шынылардың шық еткен дыбысы естiлдi. Ендi аялдатпай қағып салған. Кыз тiске басар ұсынып тұр екен.

	– Рақмет – дедi тұншыға. Сөйттi де, шанышқының ұшындағы қиялай кесiлген қиярды құшырлана шайнады. Жұтып үлгерместен кешiрiм сұрады.

	– Ғафу етiңiз, қарындас, атыңыз кiм?

	– Балжан.

	Қапелiмде аузына сөз түспей:

	– Жақсы екен, – дей салды.

	– Жақсы екенiн қайдан бiлдiңiз?

	– Менiмше, балдың жаманы жоқ.

	– Бiрақ бәрi бiрдей емес.

	Манадан жассынып, назар аудармай отырғаны рас едi, бүрiп барады. Содан соң дұрыстап танысқысы келдi.

	— Қайда оқисыз?

	— Сауда техникумында.

	— Е-е-е.

	– Жаратпай қалдыңыз ғой. Өзiме ұнайды.

	– Жоқ, олай ойламаңыз! Мен жай, әншейiн.

	Қыз Дәулеттi састыра түскiсi келiп:

	– Мен үшiн әншейiн емес, – дедi. – Егер көңiлiңiзденшықпай отырсақ, алаң болмаңыз. Ұнатып отырған қыздарыңыздан айрылып қаларсыз.

	Асаба үзiлiс жариялады. Жан етiн жеп, құтырына қисаңдайтын би жаңа-жаңа шығып жатқан. Өнер институтының екiақ қызы билейдi екен. Бұлар қыр көрсетiп, бiрден содан бастап едi, өзгелер түгел иiрiлiп тұрып қалды. Бiр бөлмеге одан артық адам сыятын да емес. Әлгiлерге Дәулет iштей таң қалып тұрған. Иығынан әлдебiр әлуеттi қол салып қалды да, өзiне қарай жұлқып бұрып алды. Мұқан екен. Жайшылықта ит қуғандай болып жүретiн Мұқан тiптi елiрiп алыпты.

	– Не бiтiрiп тұрсың, ей, екi көзiң боталап. Қасыңдағы анаужас қыздар қандай екен? Көрдiң бе, былай, нетiп, тамырын басып, – деп жұлынып алақанын ысқылады. Онсыз да қызыл бетi бұрынғысынан бетер алаулап, жанып тұрған сияқты. Шығыңқы бет сүйегi екi ұртын онан сайын қушитып, суалдырып көрсетушi едi, қазiр сәл көбеңсiгенi байқалады.

	– Мен нетiп, тамырын баспай-ақ менi нетiп, тамырымдыбасып отыр. Әр нәрседе ойы бар, сөздерi тым ширақ.

	– Онда не тұрыс, жүр кеттiк! Өстiп, музыка ауысқан кезденетiп...

	Асыр салған жұрттың ығында ұйлығып тұрған екi қызға бұлар да бiрiн-бiрi жетелеп, алды-жұтты жетiп барды. Қыздар да қылымсыған жоқ, вальс ырғағымен баяу толқып жүре бердi.

	Дәулет әлгiндегi өзiне тиiскен қызды шақырған. Жоны балықтай жұп-жұмыр екен. Тартыншақтамай, ежелгi танысындай-ақ бауырына кiре түстi. Әлгiндегi шешендiгi мен батылдығы қайда кеткен?! Аузына жөндем сөз түспедi. Билегенi болмаса, жақ ашпай қайтып оралды, Ал Мұқан таныстықты едәуiр тереңдетiп тастапты...

	Мына сөздi естiп тұрғанда Дәулет iшiнен сыбағасын ит жегендей өкiндi. Өзiнiң жасықтығына налыды. «Қыздар қашан да өжеттiктi, батылдықты жақсы көредi. Сөйтiп, тентектердiң қолына тез түседi», – деп ойлады. Момындықтарына бола, жастары жетсе де, үйлене алмай жүрген бiраз жақсы жiгiттердi есiне алды. Бәлендей жасы өтiп бара жатқан дәнеңесi де жоқ, дегенмен сол топқа өзiн де қосты.

	Кейде өзiмен бiрге оқитын қыздарға ыза болатыны барды. «Бәлен – джентельмен», «Түген бiр шөлмектi бiрақ iше салып, жүрiп кеттi», – деп дарақылау бiреулердi, немесе қайдағы бiр қыңыр сөйлеп, қылымсып мұртын жалап жүретiн жiгiттердi мадақтайтынына төзбейтiн. «Ақымақсыңдар! Әлi ұйпа-тұйпаңды шығарып алдап кететiндер де, маскүнем болып мазаларынды алатындар да – солар. Онан да мына мен қайырлымын. Өлеөлгенше басы бүтiн өзiңдiкiмiн», – дейтiн әзiл-шынын араластырып. Ал ендi мына Балжанның өзiне көргеннен-ақ тартыла қалуына қайран! Қалайда қарбанып қалғаны жөн. Кiм бiледi, жұғысқан өзi – арзан қол бiреу ме әлде?! Осы тұста бiр ақынның «Марстағы махаббат» деген өлеңi есiне түсе кеттi. Ол өлең:

	«Махаббат Марстағы мүлде бөлек,

	Болмайды онда қызға гүл де керек.

	Киноға, театрға шақырады,

	Әкелiп қыздар өзi күнде билет», –

	деп басталатын. Бұл сол кездегi студенттер арасындағы аты шулы өлеңдердiң бiрi едi. Шынында да космос дәуiрiнiң салты өзгерiп бара жатқан сияқты. Қазiр кiр жуып, киiз қағатын еркектер де көбейiп келе жатқан жоқ па? Басын шайқап, жымиғанын байқаған жоқ. Iшiп отырғандiкi ме, бұл ойдан да тез арылды. Есiнде тек кезектi отырыста орнына кетiп бара жатқан Мұқанның:

	– Қара басып, қыздардан айрылып қалма! Бүгiн осыекеуiн қайтсек те шығарып салуымыз керек, – деген сөзi ғана қалыпты. Сөйтiп, бұл да қыздарды соған бейiмдей сөйлеп отырған.

	Той таң ата тарқады. Дәулет екi қызды ертiп есiк алдына шыққанда, жерге алагеуiм жарық түсiптi. Әлдекiм төсек үстiне үйiлген киiмдердi аударыстырып кетiптi. Мұқан сулығын таба алмай көп кешiктi. Қыздар оны күткен жоқ. Дәулет жалғыз тосып тұрған.

	– Қыздар қайда? – дедi Дәулетке шүйiле төнiп.

	– Кетiп қалды.

	– Неге жiбересiң? Тұмсығыңды бет қып жiберейiн бе? .

	Жұдырығын төндiрiп кеп қайтарды. Перi соққан неме ұрса ұрып жiбере ме деп, әуелде жасқанып қалған Дәулет:

	– Некелi әйелiңнен айрылғандай-ақ елеуредiң ғой, тiптi, –деп мысқылдай күлдi. Мұқан сонда барып сабасына түскен.

	Бұл тойдың желiгi көпке дейiн басылған жоқ. Әркiмнiң өз қызығы өзiнде. Қалт етсе бүйттiм, мынау сөйттi деген қызу әңгiме басталады. Мұндайда әсiресе Мұқан қатты желiгедi, Дәулеттi тапап тастайды. Тым болмаса, қыздардың адресiн алып қалмағанына өкiнедi.

	Арада күндер өтiп жатты. Аурудың десi қайтып, әкесi орнынан тұрыпты. Дәулет соны көрiп, ауруханадан көңiлдi оралды. Бөлмесi оңаша екен. Сәл отырып едi, шаршағанын сезiндi. Демалғысы келдi. Шешiнiп, төсегiне қисайды. Бiреулер келсе, оятпасын деп есiктi ашық қалдырып жатқан. Көзi iлiне бергенi сол едi, әлдекiм тыныс жүргiзбей, танауын қыса қалды. Ышқына булығып, басын төсектен жұлып алды. Алақтап жан-жағына қарады. Мұқан екен.

	– Ей, мәжнүн, сүйiншi! – деп ыржаң-ыржаң күледi. Дәулетжақтырған жоқ. Кекете сөйледi.

	– Немене, әйелiң ұл тапты ма?

	– Ей, өзiң еркексiң бе, әлде... ұрғашы болсаң оныңды айт,былай нетiп... – деп алақанын сарт еткiздi.

	– Әй, әдепсiз!

	– Әдеп-сәдептi қайтесiң, мынаны көрдiң бе, мынаны!

	Қалтасынан хат алып көрсеттi. Жасыл сиямен екеуiнiң атыжөнi, жатақхананың адресi әдемi әрiптермен мұқият жазылыпты. Қыздың қолы. Дәулеттiң iшi қылп ете қалды. Танысқанның жайы осы деп, өздерiнiң аты-жөн, адресiн а дегенде-ақ толық айтып салған. Қу қыздар соны көңiлдерiне түйiп қалыпты. Содан соң бұл, сiрә, оларға сөз кезегiн бермеген немесе адресiн сұрамаған. Бiрақ ол кемшiлiгiн мына әумесердiң алдында мойындаса, екi аяғын салақтатып мойнына бiржола мiнiп алады. Сол үшiн үндеген жоқ. Ештеңе сезбегенсiп, есiнеп-құсынап отыра бердi. Оның бұл монтаны қылығын топастығы деп түсiнген Мұқан онан бетер күйгелектенiп, хатты әкелiп көз алдына тосып тұрып, дауыстап оқыды.

	«Дәулет, Мұқан, сiздермен кездескiмiз келедi. Жексенбi күнi күндiзгi сағат екi кезiнде «Қазақстан» кинотеатрының алдында күтемiз.

	«Балжан, Мәруа».

	Мұқан желөкпеленiп жүрiп, оған мән бермеген екен. Хатты ары-берi төңкерiп, қашан жазылғанын бiле алмады. Тек почта бөлiмшесi соққан мөрдiң болымсыз табы түсiптi. Соған қарап жорамалдағанда, алдағы жексенбi – ертең. Бiрақ Дәулеттiң көңiлi сене қойған жоқ Барғысы келмей, әр түрлi сылтау айтты. «Ауруханаға барамын», – дедi. Бәрiбiр Мұқанды көндiре алмады.

	– Өстiп өзi құлап тұрған қыздарға барудан ерiнсең, өмiр бойы бойдақ өтесiң. Сен сияқты бойкүйез, сал бөксе жiгiтке қыз жолаушы ма едi? Бармасаң қой. «Оның ауылда әйелi бар. Сол жаман кемпiрi iздеп келiп, шыға алмай қалды», – дей саламын. Айтпады деме, өсек таратып жiберемiн. Содан соң, кiмнен анықтама әкелiп ақталар екенсiң.

	Дәулет аузының қағындысы бар немеден мұндай бәленiң шығатынына сендi. Амалсыз келiстi.

	Сол күнi түнге қарай алай-түлей дауыл тұрып, аспан аяқ астынан бұзылды. Дауылдан соң жаңбыр жауған – таң ата толастапты. Күн бұлт. Тау басына қар жауса керек, ауада ызғар бар, өңменiңнен өтердей зәрлi. Мұнысы тәуiр болды. Қалың киiндi. Әйтпесе үстiнде әнеу күнгi тойға киiп барған киiмiнiң бiрi жоқ едi. Басқасын былай қойғанда, болони сулығы мен бiз тұмсық қара бәтеңке түскiрi көзге ұрады ғой. Сымпиып қалай көрiнедi.

	Ал мына қоңыр пальто Қалдыбайдыкi. Ұзын. Бiрақ амалы қанша? Былтыр бiр ақшаның орайы болған кезiн пайдаланып, ауылдың магазинiнен алған. Сонда бұл: «Саған үлкен. Асықпай қаладан алайық», – деп құдайдың зарын қылды. Тыңдамады. Ақшаны қызғанғандай боп көрiнетiн болған соң, еркiн бiлсiн деген. Кейiн Дәулеттiң алып киген пальтосын көрiп, жатып жабысты. Оған да шақ екен. Көңiлiн қимаған. «Етегiн қысқарттырып ал», – деушiлер де болып едi, бiрақ соның шарты келмеген. Ендi, мiне... Қашанғы елден сұрай бередi.

	Дәулет iштей ыза болды. Өзiне ме, Қалдыбайға ма – ол арасын ажыратқан жоқ. Басында жасанды терiден тiгiлген көнетоз қара құлақшын, аяғында қыстық бәтеңке. Өңi кемiнде бес жасқа есейген. Бiрақ дәл қазiр амалы қанша! Әйтеуiр, ауа райы сылтау. Бар медетi сол.

	Шолақ жасыл пальто киген Мұқан жалаң бас, пальтосының белдiгiн қайта-қайта жөндеп қояды. Мұның қасында жiптiктей, жұтынып тұр. Дәулет өз олқылығын сезiнсе де, үндеген жоқ. Екеуi уәделi жерге қарай жаяу тартып кеттi.

	Келе театрдың iшi-сыртын бiр сүзiп шықты. Ешкiмкөрiнбедi. Жоспарлары – дереу билет алып, қыздарды киноға кiргiзу едi. Ол да бұзылды. Ендi көшеде ары-берi жүрiп күте бастады. Дәулет: «Мазақтаған екен», – деп ойлады. Мұқанның әлi дәмесi бар. «Бүйтсе сөйтемiз, сөйтсе бүйтемiз», – деп сапылдап сөйлеп жүр. Күн барған сайын суыта түстi. Қар жауардай түнерiп тұр. Дәулеттiң iшi-бауыры қалтырады. Кеше ғана жарқыраған жаз едi. Әнебiр ауладағы өрiк ағаштары аппақ гүл шашыпты. Үсiк жүрсе, ерте гүлдегенмен не пайда. Қарсыдағы әйнек үйдiң бұрышында кофе iшiп тұрғандарды көрдi.

	– Ауыз жылытып алайықшы!

	– Немене, өлiп барасың ба?!

	– Ендi босқа теңселгенше... Қу қыздар бiздi сырттан бақылап, мәз боп тұрған шығар. Қайта кофе iшкенсiп бой тасалағанымыз жөн.

	Мұқан иланып қалды.

	Түрегелiп тұрып iшетiн дөңгелек тас үстелдiң үстiне бiр-бiр ыстық самса мен кофе әкелiп, ендi ауыздарына апара бергенде:

	– Ойбай, әне! – дедi Мұқан шошып кеткендей. Дәулетжалт қарады. Екi қыз қолтықтасып өтiп барады екен. – Бол! Таста! Кеттiк!

	Мұқан ата жөнелдi. Дәулет:

	– Мен қазiр. Сен айналдыра тұр, – деп асығыс кофесiн iшебастады.

	Соның арасынша қыздар тығылып қалыпты. Мұқан арсалаңдап ары жүгiрдi, берi жүгiрдi – таппады. Қайтып келiп әлi үстел басынан қозғала қоймаған Дәулеттi келiстiрiп бiр сыбап алды.

	– Олар осы маңда тұрады, – дедi ашуға булығып, – таппайкетпеймiз. «Совет көшесi» дегендерi құлағымда қалыпты. Пәтершi жiбередi-ау дейтiндей аулаға түгел кiрiп сұраймыз.

	Жын боп кетпесе, табылады.

	– Мынауың қызық екен!

	– Несi қызық! Жатақханаға барып, бықсып жатпақсың ба?

	– Жатпасаң, сен iзде.

	– Салып кеп жiберiп, тұмсығыңды бет қылайын ба? Шынымен-ақ ұратын кiсiше оқталып келiп, ауаны есiп-есiп жiбердi. Дәулет жасқанып қалды. Ол ыржалақтап күлдi.

	Ақыры, екеуi осылайша тартыса, табыса жүрiп, Совет көшесiнiң соңына дейiн барып, шаршап-шалдығып қайтып келе жатты. Жолшыбай Мұқан ҚазПИ-де оқитын жолдасына соқты, арық қара жiгiт екен. Мұқаннан бетер маңғазданып, керi сөйлейдi. Көрген бетте-ақ Дәулет өзiн менсiнбегенiн сезген. Сезген де тоң-торыс отыра берген. Әңгiменi баяғысынша Мұқан бастады. Сонау тойдан, қазiр осында келгенге дейiнгi оқиғаны дымын қалдырмай, лепiрте баяндап шықты. Әбден тыңдап болған соң, ешкi бас қара мысқылдай күлдi. Онысымен де қойған жоқ:

	– Қызға ертiп жүрген жiгiтiңнiң түрi мынау ма?! – дедiМұқанға.

	Манадан ауыздыға сөз, аяқтыға жол бермей, самбырлап отырған Мұқан кәдiмгiдей қызарақтап едi:

	– Пальтосының етегiн кесу керек ең алдымен, – дегендiқосып қойды.

	Дәулеттiң аузына сөз түспедi. Қызарып кеткен-ау, сiрә, бетi дуылдады. Ендi болмаса шыға жөнелгiсi келiп отыр едi:

	– Сен қайта бер. Менiң осында аялдайтын жұмысым бар, –дедi Мұқан, бұдан былай мұнымен бiрге жұруге намыстанып отырғанын анық байқатып.

	«Жығылғанға жұдырық» деген осы. Ыза буғанда транспортқа отыру Дәулеттiң есiне де келмедi. Екi етегi далақтап кең көшемен тартып отырды. Содан Комсомол мен Бейбiтшiлiк көшелерiнiң қиылысындағы автобус аялдамасына жетiп бiрақ тоқтады.

	Асықсаң автобустың кешiгiп келетiн әдетi ғой, ұзақ тосты. Бiр кезде iшi адамға бөгiп алған көк ала автобус ыңыранып келiп, күрсiнiп тоқтады. Мiнушiлер де, түсушiлер де бiрiн-бiрi күтпей, жамыраса лап қойған. Сол лекпен бiрге Дәулет те ұмтылып едi, ар жағынан iздеп жүрген қыздары құлай-мұлай түсiп келедi екен. Дәулет қапелiмде қатты састы. Балжанмен төстескен бойы кейiн шегiндi.

	Әуелде Мұқанның бөлiнiп қалғанына өкiне бастап едi, қыздардың өңi суып бара жатқанын байқап, ол ойынан тез қайтты. Алайда ұялған тек тұрмайдының керiн келтiрiп:

	– Сәлемет пе, қыздар? Бiз бүгiн сендердi күнi бойы iздеп...– дедi де, сөзiнiң соңын жұтып қойды. Екеуi мүлде бейтаныс адамша мұның бас-аяғына сұқтана бiр қарап, бұрылып алды да, қарайламай жөнелдi. Автобус әлдеқашан қозғалып кетiптi. Иен далада соқа басы қалғандай көңiлi құлазып сала бердi. Сәлден соң мас кiсiше теңселе басып жүрiп кеттi.

	Келе жатып: «Бiр сомға лотерея ойнасам, – деп ойлады, – бiрiншiсiнiң ұтысына сүттей ақ «Волга», екiншiсiне – бес бөлме үй, үшiншiсiне – соның iшiн толтыратын жињаз сатып алсам». Онысы киiм-кешегi мен былайғы мырзалығына жетпейдi екен. Содан соң тағы екеуiн артық алғысы келдi. Ендi Әндiрбайды ертiп жүрiп киiм алады. Әнеугүнгi тойдағысынан да асып киiнедi. Таңдап жүрiп бiр сұлуға үйленедi. Бұл жас зайыбын машинасының есiгiн ашып, отырғызып жатады. Балжан бұларды сыртынан көрiп, күйiктен өле жаздайды...

	Әдеттегiдей бөлмеде Тiлеу жалғыз екен. Сабаққа бармайды, стипендия алмайды. Төсегiне жатып алып, күнi бойы өлең жазады. Бiрақ әлi еш жерге басылған емес. Бар қорегi таңертең, кешке жақын балалармен бiрге шай iшедi. Қарны ашса керек, Дәулеттiң келгенiн бiлiп, балдағын тықылдатып орнынан тұрды.

	– Дәке, мен «Батырдың өсиетi», «Түс» деген өлең жаздым,тыңдайсың ба, оқып берейiн, – деп Дәулеттiң қасына келiп отырды.

	– Айналайын, өлең тыңдайтын халiм жоқ, басымды ауыртпашы!

	Ол үндемей қалды. Өлеңiн оқып, түсiн жылытқан соң, шай iшелiк демекшi едi. «Мынау сонымды бiлiп, жақтырмады», – деп ойлады. Сөйттi де, өзiне-өзi сөйлеген болып:

	– Осы адамдарға ерегiскенде, бiр тиын үлестiрсем деймiн,Дәке! – дедi.

	– Қайтiп, қалай үлестiрмексiң?

	– Бiр қалта қара бақырды салып аламын да, осы жерденбастап ақырын-ақырын университетке қарай төгiп жүрiп отырамын. Содан соң сендер соқаның соңына iлесiп, борозда бойлап құрт терген ұзақ қарға секiлдi шулап ересiңдер!

	– Түсiң емес пе?!

	– Түсiм емей-ақ, қиялым. Ертең үлкен ақын болғанда, бiрдорба қара бақыр таппас деймiсiң менi.

	Дәулет ерiксiз күлiп жiбердi. «Адам тек қолында жоқ кезде ғана ақшаны шашып-төгiп жұмсағысы келедi екен-ау, – деп ойлады. – Егер шын мәнiнде көп ақшасы болса, тiстей қатар едi».

	Бақса, өзiнiң де iшегi шұрқырай бастапты. Содан соң магазинге барып, жарты бөлке нан, қант әкелдi. Екеуi ұзақ отырып шай iштi.

	* * *

	Дәулет: «Әкемдi бүгiн-ертең шығарып қалар», – деген оймен ауруханаға келген. Қасында жататын ұзын қара жiгiт аулада кездестi. Әкесi көрiнбедi. Бар хабарды содан естiдi.

	– Шал мазасыз адам. Сен айтпасаң болмайды. Кеше көп жүрме десем, тiлiмдi алмады. Әлдекiмдерге көмектесемiн деп көп жүрдi. Бiреулерге сонау асханаға барып, шай әкелiп бердi. Сөйтемiн деп өзi тұра алмай жатыр. Қарнының тiгiсi қайтадан ыдырап кетiптi.

	Жүрегi су ете қалды. Ендi айтқанмен не пайда, хабар шын екен. Бүгiн таңертеңгi тексеруде бас дәрiгердiң өзi көрiп: «Қайта операция жасамай болмайды. Бiрақ оны қазiрше көтере алмауы мүмкiн», – деп кетiптi.

	Амал қанша, әкесiнiң сыры өзiне мәлiм – тынымсыз адам.

	Әлгi Қалдыбай сорлының да кейде күйiп кететiнi осы қылығы ғой. Бiр дем тыныш отыра алмайды. «Жiгiт адам жұмысқа тоя ма екен? Апырып-жапырып тастау керек қой. Сендей кезiмiзде дем алған дегендi бiлмеушi едiк. Менi Бекерiм марқұм Тынбайым дейтiн», – деп, оны да отырғызбайды. Алда-жалда жұмыс таппаса, бiреуге барып көмектеседi. Тым құрыса, онысына көк тиын енбек ақы алса екен. «Мұның не?» – деп ұрысса: «Қарап отырсам, ауырып қаламын», – дейтiн. Ендi, мiне, қарап отырмаймын деп ауырып қалыпты. Бұған не дер екен!

	Ыза буған Дәулет ренжи кiрдi.

	– «Көп жүре бермеңiз, көтере алмайсыз», – дедiм ғой сiзге!Сiздiң де бiр тiл алатын кезегiңiз келiп едi.

	Әкесi жауап қатқан жоқ, көзiн жұмып, басын шайқады. Жақтырмаса, сөйтетiн әдетi.

	– Қайтем, балам, ажалым осы аурудан болса, өлермiн!..

	Құдайсыз қурай сынбайды.

	– «Құдай да сақтансаң, сақтайды» деушi едiңiз ғой.

	– Мен өзiме-өзiм қастық, ойлады дейсiң бе? Бiр адам жүреалмай, кәрiп боп жатқан соң көмектесемiн деп...

	Бiразға дейiн үнсiз қалды. Ойланып жатыр. Дәулет те қайтып ештеңе демедi. Қайта ойын бiлгiсi келген сыңайын танытты. Жомарт та соны аңғарғандай, баласына шағына сөйледi.

	– Қарағым, ендi менiң пышақ көтерер халiм жоқ. Жасыкелген адамға қиын екен. Әйтпесе бұл да жара ма, тәйiрi.

	Өлсем, арманым жоқ. Сол дәрi-дәрмегiмен-ақ көрсiн!

	– Менiң тiлiмдi алады дейсiз бе?

	– Неге алмайды, сен сырқат иесiсiң.

	– Өздерi де: «Ендi операцияны көтермейдi», – дептi ғой.Ұзақ жататын болдыңыз.

	Жомарт тағы бiрдеңе айтқысы келдi де, iркiп қалды. Онысын Дәулет жорамалдап iштей түсiндi. Бiрақ әдейi түсiнбеген сыңай танытты.

	Дәулет қайтуға ыңғайланды. Жомарт баласына бiр түрлi жаудырай қарап жатты да:

	– «Қайта шапқан жау жаман, қайтып келген қыз жаман»деген атаң қазақтың мақалын ұмытпа, балам! Уақытың болса, кiшкене жиiрек келiп тұр! – дедi. Дәулет iшi әлем-жәлем екенiн сездiрмей орнынан қозғалды.

	Әлгiнде бұл әкесiнiң ойын: «Бала-шағасын сағынды. Қолданатын дәрi-дәрмегiн жазып берсе, бәрiбiр емес пе, ауылға қайтайын», – дегелi жатыр деп түйген. Мына сөзiнiң түрi бөтен. Сiрә, қауiптенедi-ау. Қайтсiн ендi. «Сескенген жерден оқ тиедi», ертең олай-былай боп кетсе, бауырдың түрi анау.

	Жомарт бұдан кейiн де жарты айдан астам жатты. Бiрақ ауруының бетi ары қарамаса, берi қараған жоқ. Төрт-бес күннiң алдында ғана Қалдыбай келiп кеткен. Қой десе қоймай, кемсеңдеп жылай бередi. Қалдыбайдың мына жүнжiген кейпi бәрiнен бұрын әкесiне қатты батыпты.

	– Ақ көңiл, мор неме өзi. Бала ғой әлi, ошарлы жанныңтауқыметiн тарту оңай дейсiң бе? – деп, кеше келгенiнде қабырғасы қайысып отыр едi, бүгiнгi сөзi тiптi өзгерiп алыпты.

	– Ерте келгенiң мұндай жақсы болар ма! Менi қайтсең дешығарып ал. Кешегi қасымда жатқан шал түнде түн ортасы ауа қайтыс болды. Ендiгi кезек менiкi. Өлетiн ауруларды ғана осы бөлмеге шығарады екен.

	– Ойбай-ау, дәрiгерлер менiң тiлiмдi ала ма екен! – депқипақтап едi, бұл жолы бұрынғыдай жақауратқан жоқ, кесiп айтты.

	– Өлсем, үйiме барып, бала-шағамды бiр көрiп өлейiн.Менiң өлмеу үшiн құдайдан алған қағазым жоқ. Ешкiмнен құн даулатпаймын. Ал сонда неге шығармайды менi? Егер осы тiлегiмдi орындамасаң, саған терiс батамды берем!

	Дәулеттiң төбе шашы тiк тұрды. Жүрегi атша тулады. Ауруынан әлi жазылмаған адамды қалай шығарып бер демек?! Өйтпейiн десе, әке талабы тiптi қатал. Амалсыз бас дәрiгерге кiруiне тура келдi.

	Жиi келiп жүргендiктен бе, мұның атын бiлмегенмен, бас дәрiгер таниды екен. Өзiнiң де кездескiсi келiп отырған сияқты. Көрген бетте-ақ жабыса кетiп:

	– Ақсақал шатақ, – дедi. – «Шығамын, аулыма барып жатамын», – деп, дәрiгерлерге қаратпай қойыпты. Содан соң мен: «Ондағы ауруханаға жатуға қағаз бермеймiн. Кетсең, тура үйiңе кетесiң», – деп қорқытып қойдым.

	Дәулет әрi әзiлдегенсiп, әрi жалына сөйледi.

	– Николай Петрович, сiз қорқытып қойдым дейсiз, ал олкiсi әлi қорықпапты. Әуелi жаңа менi қорқытты.

	Әлгiнде өзiне не дегенiн түгел жеткiзiп едi, Николай Петрович мырс етiп күлдi де, басын шайқады. Содан соң қаламсабымен үстелдi тықылдатып бiраз отырды.

	– Ақылдасып көрейiк, – дедi бiр кезде. – Қазiр аурулардыаралап көрiп шығамыз. Сен он бiр шамасында кел.

	Дәулет оған дейiн бiр таксиспен келiсiп те қойды. Сөйтiп, айтқан уағында дайын болды. Қысқасы, дәрiгерлер де: «Кетем десе өзi бiлсiн», – деген сияқты. Жалғыз-ақ Николай Петрович:

	– Сенiмi жоқ адамға бәрiбiр ем қонбайды. Бiз шалдың талабын қанағаттандырайық. Ал мына қағазда қандай дәрi жұмсап, қалай емдеудiң жолдары көрсетiлген. Мұны сол аулыңның дәрiгерiне бересiң. Мүмкiн, балаларын, туыс-туғандарын көрiп көңiлденсе, жақсы боп қалар. Бiр жерде сарғайып жата беру де адамға жақсы әсер етпейдi, – деп ақылын айтып шығарып салды.

	Сол сәт Дәулет әкесi дәл бiр құлантаза айығып шыққандай-ақ қуанды. Қайда кеткенiн жолдастарына айтуға да мұршасы келмедi. Тек машинаға отырғызар алдында Зинаға кiргiзiп, жарасын қайта таңғызды. Қоштасарда Зина: «Жолда керегi болар», – деп бiр шеңгел мақта, бiраз дәке әкелiп бердi. Дәулетке мақтаны ұсынып жатып:

	– Ата, мына балаңыз қу екен. Маған қарызын төлемеуүшiн, сiздiң әбден жазылғаныңызға қаратпай әкетiп барады. Өйткенi, жазылуға аз қалғаныңызды бiледi ғой, – деп, Дәулетке көзiн қысып қойды.

	– Айтқаның келсiн, рақмет, қарағым! Бұл мен жазылмасамда саған қарыздар, – дедi Жомарт.

	Машина қозғала бердi. Зина Жомарт ақсақалдың қылығына мәз. Қолын бұлғап тұр.

	Былай шыға Дәулеттiң басына бiр ой келдi. «Қазiр май айы – табиғаттың толықсып жетiлген шағы. Бұл кезде әсiресе Алатаудың етегi қандай құлпырады. Қызғалдағы жайқалып көздiң жауын алады. Хош иiстi ауасы аңқып тұр. Бейiш, жанат дегендердiң болатыны «рас-ақ» делiк, бiрақ дәл осыдан артық емес шығар. Асығып қайтемiн. Онан да асықпай тау бөктерiмен алып жүрейiн. Жолшыбай тұнық бұлағы бар саялы жерлерге түсiп, дем алдырып отырайын».

	Мұны ол өзiнше әкеме көрсеткен соңғы қызметiм деп ұқты.

	Шоферға бөктер жолмен жұруiн және қалаған жерде қанша тұрса да асықтырмауын өтiндi.

	Ақ «Волга» қаладан шығысымен-ақ желдей естi. Ауықауық орғып кетедi. Жол бойы ойлағанындай екен. Емiп тұр. Жұпар аңқыған самал жел тынысыңды кеңiтiп, танау жарады. Әкесiнiң көгiлдiр жанары қайырған ителгiнiң көзiндей жалтжұлт етiп нұрланып алыпты. Баяғыда Дүйсебай марқұм өстiген.

	Мұның кiшкентай бала кезi. Әкесiнiң кiшi iнiсi Дүйсебай қатты ауырды. Дәл осы мезгiл едi. Үйi малда, жайлауда болатын. Науқасы әбден меңдеген кезде, ауруханаға әкелiп жатқызуға тура келдi. Жүрiсi жұмсақ деп, ұялы құйрық, жалдас, жатаған қара кер айғырды ерттедi. Дүйсебайдың сондағы қылығы тап бүгiнгiдей көз алдында. Қаракердiң үстiне шығысымен-ақ баяғы көкпаршы қалпына енiп, айығып сала берген. Сондағы сөзi де құлағында. «Айт, шу, жел қанатты жануарым! Құстай алып ұшшы бiр. Ендi қайтып жылқы баласына тақымым тие ме, жоқ па?» – деп құйын-перiн шаба жөнелген. Әудем жерге барып қайта қайтқан. Сонда оның көзi де нақ осындай нұрланып кеткен көрiнiп едi. Шынында да сол бетi қайтып үйiрге қосылмады. Сол қылығын көргендер кейiн: «Марқұм өлерiн бiлiптi-ау! Бой жасағаны екен ғой», – десiп жүрдi. «Кiм бiледi, бұл кiсiнiң де бой жасағаны емес пе екен?!»

	Дәулет өз ойынан өзi сескенiп қалды. Бiрақ сыр бермеуге тырысты.

	Талғарға жетпей-ақ сарқыраған тау өзенi кезiктi. Машина жолдан бұрылып, өзендi өрлеп барып тоқтады. Оған дейiн екiүш рет түйiп-түйiп алды. Iшiн ораған дәке дымқыл боп кетiптi. Дәулет әлгiнi көрiп, мұнда бұрылғанына өкiнiп едi, әкесi:

	– Қайта осынымыз дұрыс болды ма деймiн, – дедi. – Қарнымның осы тұсы үнемi сыздап тұрушы едi, сол жерi қазiр бiр түрлi босаған сияқты.

	Жомарт жарасын өзеннiң салқын суына жуды. Дәулеттiң:

	– Ұшықтырып аласыз, – деп безiлдегенiн тыңдаған жоқ.

	– Адамға салқын су, таза ауа мен топырақтың өзiнен артықем бар ма. Ыстық кезек боп қалған екен, Қайта жақсы болды, – деп жеңiстiк бермедi. Дәулет қарсыласпады. Әйтеуiр, айтқанын мақұлдай жүрiп, жараны жуып, тазартып қайта таңды. Содан соң Жомарт өзiн сәл жеңiл сезiндi.

	– Балалар, – дедi шофер жiгiт пен Дәулетке кезек-кезек қарап, – сендер бұл сөзiмдi жақсы еске сақтап қойыңдар! Мен ендi дәл осы аурудан өлмеймiн. Құдай оңдады бiздi. Әкең үйге жеткенше-ақ жазылады.

	Дәулетке мына сөзi, мына қимылы сау кезiндегiдей елестеп кеттi. Талайдан берi бұлай сергiмеген. Көңiлi орнына түскендiктен бе, жүрегi сазып, қарны ашқанын сезiндi. Жаңа, қаладан шығарда, дүкенге бұрылып арасан суын, лимонад, айран, нан, шұжық алып едi. Сонысы дұрыс болған екен.

	– Онда iшке ел қондырып алсақ қайтедi, – дедi Дәулет шофер жiгiтке. – Аға, сiз де таңдай жiбiтiңiз!

	Бұлар судың батыс жақ жағалауына түскен. Ту сыртындағы көк қапталдың етегi жағалауға дейiн мидай жазық екен. Жазыққа шоғыр-шоғыр әр түрлi ағаш өсiптi. Түс ауған кез. Түбiне көлеңке үйiрiле бастаған бiр түп сәмбi талды паналай келiп отырды. Шофер жiгiт Жомарттың астына көнетоз қоңыр көрпеше әкелiп төседi. Шомбал денелi, бож қара болғанымен, өзi бiр жаны нәзiк ибалы, елгезек жiгiт. Мана Дәулет өкпесiн қолына алып ұшып жүрiп, талай шоферға жағдайын айтып жалынды. Мұның мұң-зарын құлақтарына да iлмеген. Бұл тыңдап болған соң, үнсiз келiстi. Өзi қазақ, бiрақ тiлi қазақшаға шорқақтау. Сонысына қысыла ма, сараңдау сөйледi. Бiрдеңе айтуға ынғайланып отырып-отырып:

	– Ақсақал, қанша балаңыз бар? – дедi.

	– Жетеу.

	– Охо!

	– Ер жеткен екеуi. Үлкенiм осы. Бұған тетесi ауылда. Олекеумiз лесхозда iстеймiз. Ұста дүкенiнде. Таға, шеге, қарғаша соғамыз. Киiз үйдiң керегесiн, шаңырағын, уығын жасаймыз.

	Жомарт та: «Үйшiмiн», – дей салудың орнына әдейi түсiнiктi етiп жеткiздi.

	– Молодой, ақсақал! Ал мен бiреу... Маған, конечно, жалко!

	– Оның рас, балам, туыс неге жаман болсын. – Атаң қазақта мақал бар. «Сыйласқанға жат жақсы, жыласқанға өз жақсы», – деген.

	Жомарттың соңғы сөзiн шофер жiгiт жөндi түсiне алмады. Мазмұнын сұраудан ұялып, қипақтап отырған. Тұстарынан әлдененiң мәңк-мәңк еткен дыбысы естiлдi.

	– Ох, ты, сурок! Настоящий борец, – дедi шофер жұлыпалғандай. Дәулет жалт қарады. Екi суыр кәдiмгi балуандарша тiктесе, тiресiп қалыпты. Тағы бiрi анандай жерде бөлек отыр.

	Алдыңғы екi аяғымен бет-аузын сипап-сипап қояды.

	– Ананың тазасын қара. Ол да өзiнше жуынып жатыр.

	Оның қимылы Дәулетке осылай көрiндi.

	– Әлбетте жуынады. Ол да адам ғой о баста, – дедi Жомартжамбастап жатқан бетi.

	– Адам? Человек что ли?

	– Иә, балам, кәдiмгi адам болған.

	Дәулет мұны да әкесiнiң аузынан еститiн. Бiрақ құлақ аспаушы едi. Осы жолы тыңдағысы келiп:

	– Көп қаракетi адамға ұқсас екен. Қақпанға түскен суырдың жылағанын көргенде, төбе құйқам шымырлағаны бар, – деп қостап қояды.

	Бұрын мұндай әңгiмесiн айтқызбай қарсы шыға беретiн Дәулеттiң өзi сүйемелдеп тұрған соң, Жомарт iркiлген жоқ.

	– Баяғыда бiр диқан ханнан жер сатып алады. Алған жерiнайдап жүрiп, мол қазынаға жолығады. Ел iшiнде сөз жатқан ба, бұл хабар жердi сатқан иесiнiң құлағына тиедi. Содан соң жер иесi: «Мен саған сатсам, жерiмдi саттым. Қазынамды сатқаным жоқ», – деп дау шығарады. Екеуi айтысып, қазыға жүгiнбекшi болады. Қазының алдында қайтсем жеңемiн деп жанталасқан жер иесiне бiр мыстан кемпiр: «Сен қазына табылған төбеден бiр шұңқыр қаздыр. Оған бiр құл, бiр күң тауып кiргiз де, бетiн бiлдiрмей жауып таста. Ертең ел жиналып, қазы келген кезде: «Алтын хандыкi, алтын хандыкi» деп айқайласын», – дейдi. Бұған құл да, күң де табылмайды. Лажы таусылған хан әрi жұрт алдындағы беделiн қорғап қалу үшiн, әрi қазынаны иемдену үшiн әлгi шұңқырға амалсыз ұлы мен қызын жасырады.

	Олар айтқанындай-ақ әуелгiде: «Алтын хандыкi», – деп айқайлайды. Қазына ханға тиедi. Ендi жұрт тараған соң балаларын шығарып алайын десе, көмген жерiнен табылмайды. Ары қарай үңгiп кете берсе керек. Ұзаған сайын: «Алтын хандыкi», – деген сөзi «Аңгiшiк» болып естiлiптi. Сөйткен ханның ұлы мен қызы осы суыр екен деседi.

	Бар ықыласын салып тыңдаған шофер жiгiтг – Ақсақал, сказка интересно, – дедi.

	Ал Дәулет бұл ертегiнi бүгiн тiптi басқаша түсiндi. Адам баласы әдiлетсiздiк пен зорлыққа әлiмсақтан берi-ақ қарсы болып келе жатыпты-ау! Сөйтiп, бұрын бiлетiн затынан осы уақытқа дейiн байқамаған жаңа мазмұн тапқанын өзiнiң iш есебiнде санасының өскендiгiне балап, кәдiмгiдей марқайып қалды. Әкесi мұндай әңгiмелердi көп бiледi. Кiнә «ескiлiктi әңгiме ғой» деп өзiнiң мән бермейтiндiгiнде ғана болды. Содан соң, суыртпақтап тағы бiразын сұрады. Нағыз бейнелi шындық. Мәселен, шошқа – елге еттiң семiзiн көрсетiп қойып, арығын сататын қасапшы; тасбақа – бармағын тартып таразыдан жеген саудагер; түлкi – ата-анасын мазақтаған қыз; қасқыр – ата-анасына тiлi тиген ұл; сауысқан – шықылықтап айғақтықпен шұғылданатын қу екен. Жағымсыз бейнелер бiр-бiр ауыз сөзбен-ақ өте нанымды, дәл жасалған.

	«Бiр ғажабы – мұндайлар бiздiң арамызда әлi де бар, – деп ойлады Дәулет. – Солардың дайын теңеуi, дайын бейнесi. «Өткендi бiлмей, жаңа еске түспейдi» дейтiн халық даналығы мiне, осы. Егер осыдан жаның қалып қатарға қосылсаң, ескiжаңа, жақсы-жаманын кейiн сараптай жатармын, аузыңнан шыққан әңгiменi түгел қағазға түсiрiп алмасам, болмайды екен».

	Iрiмтiгiн жазып, стаканға құйып ұсынған айраннан бiр-екi ұрттап таңдайын жiбiткен Жомарт алдымен аузын сүрттi. Содан соң сақал-мұртын сылап отырып:

	– Ендi жылжиық, балалар, – дедi, – әлi қанша жерге тоқтарымызды алла бiлсiн.

	Бұдан кейiн де сан тоқтап, сан қозғалды. Жараны сүртесүрте мақта да таусылуға айналды. Ең соңында қан көрiне бастады. Дәулет шындап сасайын дедi. Бiрақ Жомарт жеңiл де сергек едi. Артқы орында өзiн сүйей отырған Дәулетке құлағында қала берсiн дегендей пиғылмен әңгiме айтады. Содан соң әңгiмесiнiң аяғын қиыннан қиыстырып Қалдыбайға бұрады.

	– Баяғыда бiреудiң баласы әкесiнен күнде ақша сұрап алады екен, – дедi Дәулетке көз қиығын тастап. «Жақсылап ұғып ал» дегенi, – алған ақшасын алды-артына қарамай шаша берiптi. Баласының ысырапқорлығына төтеп бере алмаған әкесi байғұс бiр күнi: «Бәлен жерде бiр кiсi бар. Соған барсаң ақша бередi», – деп меңзеп жiберiптi. Барса, ақша беретiнi рас. Бiрақ берген ақшасының құнына лайық жұмыс iстетедi екен. Жұмыс дегеннiң не екенiнен әлi күнге дейiн бейхабар бала – көнедi. Дереу iске кiрiседi. Әбден сiлелеп барып жұмысты тындырады да, ақшасын алады. Әкелiп әкесiне берсе, ол қолма-қол отқа тастамақ болып ұмтылыпты. Сонда бала шап берiп әкесiнiң қолын ұстай алған екен дейдi. Мiне, көрдiң бе, жан қиналып тапқан ақша тәттi болады. Мен ауырғалы бергi бiрекi ай Қалдыбай жаманыңа үлкен сабақ. Семья тауқыметiн тарту бiр күн болса да оңай емес. Ендiгi бас бiлген шығар.

	Әке кеңесi Дәулет жүрегiнде көптен сары тап болып жатқан бiр қыжылды түртiп оятты. Мұның: Тыныбай, Ыбырай, Шыныбай, Жолан, Одан, Хаби деген толып жатқан нағашылары бар. Бәрi де Жомарттың сырын бiлiп алған, майлы iшекше айналдырады. Әсiресе Ыбырай мен Одан теспей сорады. Бұған Дәулеттiң де ендi-ендi көзi жетiп жүр. Ыбырай ертеректе: «Сен ақыры жайлауға шығып жатқан жоқсың. Не колхоз төлер, не өзiм төлермiн», – деп томағадай төрт қанат киiз үйiн бау-шуымен алып кеткен. Ақыр аяғы бiр ауыз рақмет айтқан жоқ. Бiрде үй iшi болып, Ыбырайдың осы қылығына ренжiгенде: «Қайтейiн бейшара, жанды-жақты неме. Ана Құрман, Қашан, Жоман, Қамай, Сәбейлер ер жеткенде қайтарар. «Атаныкi баладан қайтады деген», – деп құтылып едi.

	Кейiн солардың бiреуi үйленетiн кезде тағы да қарызға ақша алып едi, әлi қайтарған жоқ. Өзiнiкi артылып тұрғандайақ қинап сұрамайды.

	Ендi бiрде Одан келiп: «Жөке, әйтеуiр қолыңның ебi бар адамсың ғой. Бiреу алғанша, сiз алыңыз. Мен мына лесхозыңның бас жағындағы сайдың аузына үй салғалы жатырмын. Материалының барлығы дайын. Әншейiн жарма бөренеден бiрер жетiнiң iшiнде-ақ қиып шығасың. Бала-шағаңның таңдайын ағартсын, бiр бұзаулы сиыр берейiн», – деп көлгiрсiген. Сол үйге кiрiп алғанына үшiншi жылға аяқ басты. Сиыр түгiл, тайынша берген жоқ. Әйелi таудан түскенде құрт-майын осындағы жол инспекторының үйiне апарады. Соны көзi шалып қалғанда ғана: «Әй, құдайдан жетер-ау сендерге! Табан ет, маңдай терiм қалай ғана ұрмас екен», – деп налиды Жомарт. Егер осы сөзден семья наразылығы лаулай бастаса: «Бала-шағамның садағасы», – деп басу айтатын да өзi. Тiзе берсе, мұндай қылығы толып жатыр. Алайда Жомарт ауырғалы солардың бiрде-бiрi ат iзiн салған емес. Анадағы Хабидiң сипақтап қашқаны анау. Соның бәрiн сөз орайы келгенде әзiлге сүйегенсiп айтып қалғысы келiп:

	– Аға, – дедi Дәулет, – «еңбекпен тапқан нан тәттi»демекшiсiз ғой, оныңыз дұрыс. Бiрақ сол тәттi нан өзгелердiң аузына түсiп кете берсе ше? Одан да Қалдыбайдың шашқаны жөн емес пе?

	Жомарт баласының «өзгелерiн» жазбай таныды. Таныды да: «Атаныкi баладан», – деп дағдылы жауабын қайтара бастап едi, Дәулет соңын тоспады.

	– Менiң сол нағашыларымда, ата түгiл, өз қарызын төлейалатын ұл бар дегенге күмәндымын. Өйткенi, жақсылығыңды от айналмай ұмытып кету – олардың әдетi ғой.

	Жомарт үндемедi. Жеңiлгенi де, құптағаны да белгiсiз. Сiрә, екi дүниенiң ортасында келе жатып, бiреулердi сыртынан ғайбаттауды жөн көрмегенi шығар. Шынында, солай едi. Бiрақ осы уақытқа дейiн ағайынның жемi болып жүргенiн неге байқамаған. Байқамаған емес-ау, неге мән бермеген! Семьясында бұған дейiн де осы мәселе туралы сан рет сөз болды. Бас ие ретiнде бiрде-бiрiнен қорытынды жасамапты-ау! Кейде өз сарамастығына өзi ыза болып жүретiн сәттерi ұшырасушы едi.

	Мұны сол тiзiмге күнi бүгiнге дейiн қоспағанына таңы бар.

	Осындай ойда отырған Жомарт:

	– Өз iсiнен жылына бiр рет қорытынды шығарып отырмаған адам ақымақ, – деп қалды.

	Әкесiнiң мына оқыс сөзiнен шошып кеткен Дәулет:





– Аға, не дейсiз?! – дедi. Жомарт қайтып жауап қатқанжоқ.

	* * *

	Дәулет күтпеген жерден үйiнен хат алды. Қысқа қайрылған амандықтан соң: «Тез арада ауылға келiп қайт!» – дептi. Басаяғы жоқ, түсiнiксiз. «Әкем тағы да қайталап ауырып қалған екен», – деп жорыды. Шiркiн-ай, бiраздан бергi қуанышында шек жоқ едi. Қуанбай ше! Жұрт түгiлi өзi де өледiге санап қойған-әкесi құлан-таза айығып кеттi деп естiген. Ебепке себеп. Сол күнi машина ұзақ жолдың бойында шайқай-шайқай жараның iштей кеулеп, сыздатып тұрған соқтасын шығарып кетсе керек. Ауылдың ауруханасына түнеген күнi-ақ жараның аузы құрғап, iлiне қалыпты. Айналасындағы домбығып тұрған iсiк те бiрден қайтыпты.

	Мұны көрген Дәулет ертеңiнде-ақ оқуына қайтқан. Аттанарда: «Ауруханадан шыға салып: «Ештеңе етпейдi», – деп ауыр жұмысқа кiрiсiп кетiп жүрмеңiз!» – деп Дәулет өзiнше бар бiлгенiн ақтарғанда, әкесi көзiн жұмып жатып тыңдаған. Әрине, жаратпағаны. Дәулет сонда да ойын әдейi iрiкпеп едi. Одан не пайда?! Тынымсыз байғұс тағы бiр пәлеге ұшыраған ғой. Онсыз да биыл сабақты көп қалдырғаным белгiлi. Әйтпесе бүйтiп бей-мезгiл шақырмас едi. «Келiп қайт» дегенi несi?!» Жазу анық Қалдыбайдыкi. Ақымақ неме қызып отырып жаза салды ма екен? Егер ағаның науқасынан қауiп болса, оның несiн жасырады. Солай да болуы мүмкiн. Өйткенi, жүрегiм ештеңеден сезiктенбейдi. Одан да хат жазып сұрайын. Ары кетсе, бiр аптаның iшiнде жауап келедi.

	Ойлағанындай-ақ бiр жетiге жетер жетпес уақыт iшiнде хат алды. Бұл жолы әкесi жазыпты. Қағазды қолының көмiрiмен ұстаған. Соған қарағанда, жұмысқа шығып алған түрi бар.

	Мейлi ғой, әйтеуiр, аман болса екен. Хатты көз жүгiртiп оқи бастады.

	«Қарағым Дәулет, сенiң ақылың бар ғой, – деп жақауратып бастапты. – О дүниеге барып-барып қайтқаныма өзiң куәсың. Сонда мен өлiмнен қорыққаным жоқ: «Бiреуiңнiң үй болып, бас қусырғаныңды көре алмайтын болдым», – деп қорқып едiм. Мен де бекер жаратылмаған жан екенмiн. Құдай сол тiлеуiмдi бергелi тұр. Мына Қалдыбай тентегiң: «Үйленсем, көкем ренжiп жүрер ме екен?» – дейдi. Ай-шай жоқ бiреудiң қызын сүйреп келе салмай, өйтiп ақылдасқанына да тәубе.

	Бұл жөнiнде әркiм-әркiммен ақылдассақ: «Үйлендiргенiң жөн. Тез басылады. Әйтпесе балаң бұзылып кетедi. Келiн ымқырулы болса, шаруасының бiткенi сол», – дейдi. Бiздiң ойымызша да солай сияқты. Небiр арыстандай жiгiттердi әйелдерi үйретiлген тайлақтай жетелейтiнiн өзiң де көрiп жүрген шығарсың.

	Ұзын сөздiң қысқасы, бiз осы екi түйiнге тоқтадық. Сенi де қосылады деп ойлаймыз. «Келiп кет» дегендегi негiзгi шаруамыз сол едi. Қарсы болмасаң, тез хабарын бер. Әнебiр жаман немең: «Тездетпесем қыздан айрылып қаламын», – деп мазасы кетiп жүр.

	Сәлеммен әкең Жомарт.

	20 июнь 1964 жыл»

	Әкесiнiң хатты соншама таусылып жазғанына Дәулеттiң күлкiсi келдi. «Онда не тұр екен?» – деп ойлады. Үйленсе, үйленсiн! Әскерлiк мiндетiн өтеп келген бiлдей жiгiт. Көшеде ит қуар атанып жүргенше, үй болғаны абзал. Семья тауқыметiмен айналса, «байтал түгiл, бас қайғының» керi келуi де мүмкiн. Әйтеуiр, қайткен күнде де өзiмен-өзi болатыны анық қой.

	Дәулет қолма-қол бұл ұсынысқа қосылатынын, қуанышты екенiн айтып хат салды.

	Сiрә, бұған хат келiндi түсiрiп алған соң жазылған сияқты. Кешiкпей үйiнiң сүйiншi сұрап салған телеграммасын да алды. Содан соң бұл да дереу құттықтады. Не керек, ағайын арасындағы ықылас ары-берi шапқылап жүрiп жатты.

	Дәулет оңаша қалғанда үй iшiн елестететiн. Келiнi бар үйдiң етек-жеңi жиылып қалған сияқты. Сол жаңалықты көзiмен көргенше асықты. Әсiресе от басының таусылмайтын күң тiршiлiгiнен құтылып, ене болып шалқып отырған шешесiн көруге құмартады. Сөйтiп, жазғы демалысқа шығысымен, үйiне тура тартты. Босағадан аттағанша, оның көңiлiнде осындай тоқмейiлсу болған.

	Үйде әкесi жоқ екен. Шешесiнiң қаз қалпы. Сонда да өңiнде қуаныш лебi бар. Есiктен елеусiз кiрiп келiп, состиып тұрып қалған Дәулетке әуелi анықтап қарап алды да:

	– О түрiңнен айналайын, түрiңнен! Бозарып, азып кетiпсiңғой! Оқуың бiттi ме? Қай жұмыыс онай дейсiң, қағазы түскiр де бәле көрiнедi ғой. Шөпитiп, сорып жiберiптi.

	Мүсiркей келiп маңдайынан, бетiнен сүйдi. Бұрынғыша қауашақтай асханаға тығылмай, дөңгелек үстелдi ортаңғы үлкен үйдiң қақ ортасына қойыпты. Төрге төселген киiз көрпелерге балалардың әдеттегiдей баса-көктей шықпағаны байқалады. Кейде аяққа iлесiп кiрген кесек топырақтар жатушы едi, ондай зат байқалмайды. Iшкi үйдiң есiгi жабулы тұр. Келiнi сырттағы аяқ тықырын естiп сонда кiрiп кеткен секiлдi. Егер ондай ұяты бар адам болса, тiптен жақсы емес пе?

	– Ал келiндi боп жатырмыз, сүйiншi бер!

	– Алыңыз. Құтты болсын!

	– Өзiңнiң де келiнiң құтты болсын! Ей, әлгiсi қай жаққакеткен әуелi. Жүр, Күлпән, келе ғой айналайын, ағаңа шай қой.

	Iшкi үйдiң есiгi ашылып, тығыршықтай сары келiншек шықты. Шашы кесiлмеген. Әйтсе де ешкiнiң құйыршығындай ғана болып, желкесiнен тұштиып көрiнедi. Етегi тiзесiнен сынық сүйем жоғары тылтиған қысқа көйлек киiптi. Қымсына амандасты да, сыртқа қарай сып бердi. Кiшкене қарындасы да жеңгесiнiң қасынан қалмай iлесiп алыпты. Езуi жиылмай, танауы желп-желп етедi. Жүгiрiп келiп Дәулеттiң мойнына асыла кетушi едi, оны да ұмытқан. Келiнi есiктi жауып шығып едi, ол ашып кеттi.

	– Кiм бiледi, – дедi Тотия екеуi оңаша қалған соң, – қандай адам боларын. Қалдыбай жұмыстан келiсiмен қол ұстасады да кетедi. Түннiң бiр уағында келiп жатады. Бiресе бешiрi, бiресе киносы – әйтеуiр, таусылмайды. Қайтемiз ендi, әнебiр жынды немеңе бас-көз болса болды да. Қасында қарайып жүре берсiн дедiк те қойдық.

	– Төркiнi қайда екен?

	– Өзiмен бiрге туған кiмi барын бiлмеймiз. Нағашыларыасырап алса керек. Анығын ағаң бiледi. Әнеугүнi бiр мас неме кеп есiктiң алдына ат ойнатып, аузына келгенiн айтып боқтап едi, ағаң жалынып-жалпайып түсiрiп ап, алдап-сулап аттандырды. Бiр ағасы сол көрiнедi.

	– Аға қайда?

	– Ойбай-ау, ендi тездеп соның алдына бармасақ... Соғанбiрдеңе етiп сеп бола ма деп... Тоғайға кеттi. Колхоз малшыларға киiз үй керек деп. Хаби екеуi бiрлесiп. Ақшасы да тәуiр дейдi. Ақыр балға соққанға жарамайды.

	Дәулеттiң тұла бойын қалшылдатып бiр ашу қысып келдi де, бiрте-бiрте шымырлап тарай бастады. Не де болса шыдағаны жөн. Әйтпесе: «Дәулет iнiсiнiң үйленгенiн көре алмай шатақ шығарып жатыр», – деген атқа қалады. Былайғы жұрт бiреудiң iшкi жағдайын қайдан бiлсiн.

	Шай қайнағанша Қалдыбай да келдi.

	– Апа, бiз бiр вечерге баратын едiк. Шайды өзiңiз берерсiз.Күлпән-ей, жүр кеттiк! – дедi.

	Күлпән iшке кiрдi де, киiнiп шықты. Содан соң мұнда үлкен-кiшi отыр-ау деп ешкiмге жалтақтамастан, Қалдыбайға iлесiп жүре бердi.

	Шешесi күйбеңдеп жүрiп шай дайындады. Дәулет қалған кiшкентай бауырларымен шүңкiлдесiп отырып, бiр-екi кесе ұрттаған болды. Бұл күнi өз бөлмесiне бас та сұға алған жоқ. Солармен бiрге төр алдына жерге жайылған төсекке жатты. Көпке дейiн ұйықтай алмады. Қалай да ертең әкесiнiң қасына кетуге бекiдi. Ойы онға, санасы санға бөлiнiп жатып, түннiң қай мезгiлi екенiн аңғарған жоқ-ты. Көзi ендi iлiнiп барады екен, сырттан әлдекiмдердiң дабыр-дұбыры естiлдi. Ұйқысын ашып, құлақ түрдi. Тегiн емес. Салдыры мол. Араларынан әйел даусы да естiледi. Бiреудiң: «Жiбер деймiн! Өлтiремiн!» – деп өкiректегенi анық естiлдi. Бiрақ даусын танымады. Түрегелiп терезеден сығалады. Сыртқа жарық түсiп қалған сияқты. Төменгi көше жақтан әлдекiмдердiң қараң-құраңы көрiнедi. Үй iшi әлi қараңғы. Iнiлерiнiң пысылынан өзге сыбыс жоқ. Демек, Қалдыбайлар келмеген. Ол сол ана дүрмектiң ортасында.

	Айтып ауыз жиғанша бiреу есiктi жұлқи тартты. Тотия шошып оянды.

	– Мұнысы кiм, ей! Әлгiлер келмеп пе едi? Дәулет!

	– Тыс-с-с! Апа, үндемеңiз!

	– Күнiм-ау, сен әлi ояу ма едiң? Есiк екiншi рет жұлқынды.

	– Шық, ей, иттiң баласы, қатын болмасан!

	Дәулет:

	– Кiмсiң, ей, өзiң?! Не сандалып тұрсың! Жоғалт көзiңдi,мына балалар шошиды.

	– Бұл не сұмдық, күнде өсти ме?!

	– Ой несiн сұрайсың, күнiм. Бiз сорлының көрген күнiмiзосы ғой, осы.

	– Апа, сiз шықпай-ақ қойыңыз! Бiреу-мiреу байқап қалса,айналадағы жұрттан ұят шығар.

	– Ойбұй, ұялатын бет қалған жоқ бiзде. Көршi-қолаңныңбәрiне сырын алдырып болды. Ендi бақа маңып, жылан жуымайды бiздiң маңымызға...

	Қалдыбайдың қылықтары көкiрегiнде жатталып қалыпты. Шырт ұйқыдан ояна салып, зарлай жөнелгенде шешесi мүдiрер емес. Әбден бая-шая болған. Мана келген бетте-ақ көршi-қолаңнан осындай бiр салқындықты байқаған сияқты едi. Мұның үйiне келгенiн көрген кейбiр күршiлер алакөздей қарап тұрып, салқын ғана бас изескен. Ешқайсысы кiрiп, қуаныш қып, құтты болсын айтқан жоқ-ты.

	– Бұл жерден көшу керек қой, – дедi Дәулет өзiне-өзiабыржи сөйлеп.

	– Сөйтпесе өзi де болмайды, – деп шешесi iлiп әкеттi. –«Жақсы ит өлiгiн көрсетпейдi» демекшi, құлақ естiп, көз көрмейтiн бiр жаққа судай сiңiп құрығанымыз абзал.

	Дәулет әлгiнде ғана бiрi өлiп, бiрi қалсын дегенге бекiгенiмен, ақыры шыдамай, киiнiп есiкке қарай беттегенi сол едi, сырттан аяқ тықыры естiлдi. Iле-шала:

	– Болды-ей ендi, қой дедiм ғой мен саған! – дегенКүлпәннiң даусы естiлдi. Есiкке барып қалған Дәулет кейiн шегiндi. Сәлден сон, тапырақтап Қалдыбай кiрдi. Қасақана Дәулеттi байқамағансып, әйелiне қарап:

	– Сен менi бiлесiң ғой, он кiсiге бой бермейтiнiмдi.Бiлмесең бiлiп қой. Мен ол иттiң балаларына бар ғой, егер өздерi кешiрiм сұрамаса, ертең көрсетемiн, – дедi қалт тоқтай қалып.

	Дәулет алдында Қалдыбайға үлкенсiнiп ұрысқалы тұр едi, ендi тiлi байланып қалған сияқты, жағын ашпады. Шешiнбеген күйiнше орнына барып қисайды.

	Дәулет ел тұрмастан тоғайға, әкесiне жүрiп кеттi. Тоғай осыдан отыз-қырық шақырымдай. Машина тосқанмен, таң бозынан олай қарай кiм жүре қояр дейсiң? Бүкiл тоғайда жаз бойы колхоздың көкөнiсiн өсiретiн екi-үш үй отырады. Малшылар жайлауда. Көкөнiс пiскен жоқ. Бiр жақсысы – еңiс. Тұрғаннан, жылжи берген көп пайдалы. Күн ысығанша талай жердi жүрiп тастайды. Осы маңдағы қыстаулардан көң алғалы шыққан бiреулер болып қуып жетсе, көрер.

	Жүрiп келедi, жүрiп келедi. Алғашқы арын ба, ашу ма, бiраз жердi басып тастапты. Осы қарқыннан танбаса, ендi төрт-бес сағатта жетiп барады. Бiрақ бұлай жүре беру қиын секiлдi. Қазiрдiң өзiнде маңдайынан суық тер шығып, ерiндерi кеберсiп, таңдайы кебе бастады. Тоқтай қалып байқап едi, тiзесi қалтыраған секiлдi. Ауылдың сеңдей соғысқан есектерiнiң бiрiн ұстап мiнiп кетсе де болғандай екен. Ай далада кiм көретiн едi. Оқымаса да шалдар ақылды. «Ашу – ақылдың дұшпаны» деп осыны айтады екен ғой олар. Мана сәл сабыр сақтап, ақылға салғанда!..

	Айналасы көк теңiздей толқыған егiстiк. Барлығы бидай. Баясы тiзеге дейiн көтерiлiп қалыпты. Арагiдiк: қылтанағы үрпиiп бас шығарғандары да бар. Күн шақырайып маңдайға көтерiлген кез. Кең жатқан егiстiк алқапты қақ жарған қара жолмен сызып келедi. Ауық-ауық жан-жағына қарап қояды. Жол жиегiнен басталған ал қара көк түс көз ұшына дейiн созылып барып, жөңкiлген толқын-толқын сағымға айналады. «Осының бәрiн өгiз, соқамен айдаса, – дейдi iшiнен, өмiр жете ме? Оруын айтсаңшы! Қалдыбай сияқтыларды жиып әкелiп қолмен орғызса, бәлем. Көрер ем сонда әуселесiн! Ал ол алдына нан боп келгенде бiр-ақ көредi. Бәрi содан, қолдың бостығынан шыққан бәле».

	Аспанда тоқымдай бұлт жоқ. Күн көзi көтерiлген сайын қыза түстi. Жол мұны жап-жазық даламен жетелеген күйi табан асты шағыл күнгей болып кететiн үлкен аңғарға әкелiп тiредi. Содаң соң күнгейдiң үстiн қырпулап төмен бұрылды. Өзен суы сонау терең сайдың табанында. Бұған сарыны да естiлмейдi. Анда-мұнда қамысты тоғай арасынан күнге шағылысып жарқ етедi. Шешiне салып, қойып кеткiсi, етпеттеп жата қалып, сiмiргiсi келедi. Сөйтер де едi-ау, егер жағалап жүретiн жол болса.

	Жол әлгiндей емес, тастақ тартты. Егiстiктен де ұзап кеттi – алыстан қарауытады. Әуелде танау жарған жусан иiсiн құшырлана жұтып едi, ендi мұрны қаңси бастады. Осыдан тоғайдағы ауылға жеткенше, сол қанаты Торайғырға дейiн көсiлiп жатқан жусанды дала, оң қанаты сай-салалы үлкен қаптал. Күнгей жақтан ауық-ауық кекiлiктiң қақылықтағаны естiледi. Дала жақтан бауыры мен мойны тер сiңдi ақ көйлек түстес, қара жон торғайлар аспанға қаптай көтерiледi де, ұзамай қайта қонады. Сiрә, iнге жұмыртқалайтын бәле болар, ұшып-қонған жерлерiнiң айналасы шұрқ тесiк. Мұндай торғайды бұл өңiрден бұрын-соңды көрген емес. Әлде байқамады ма екен? Анау iндер егеуқұйрықтiкi болар. Әне, бiреуi аузы бұртыңдап шоқиып отыр. Қып-қызыл тастың арасынан iн қазып алған. Қарай көр өзiнiң мықтысын.

	Басына күтпеген бiр сұрау сап ете қалды. «Сонда мықты Қалдыбай ма, егеуқұйрық па?» Қалдыбай ғой: «Он кiсiге тоймаймын, мен мықтымын» – дейдi. Ал шатырын мүк басып, тозып тұрған баспанасын жаңартайын, үйленiп жатырмын, үлкейтейiн деп ойламайды. Сонда оның егеуқұйрық құрлы түйсiгiнiң болмағаны ма?! Ендеше, ол қалай мықты?

	Оны да қойшы, ол бiр қазан бұзар үй тентек болды. Былайша ойлап көргенде тышқанмен салыстыратын да халi жоқ екен. Одан да қазақтың үлкен баласын бұрын үйлендiретiн себебiн айтсайшы?! Қалай дұрыс қалыптастырған салт. Мен ғой, кеше өз бөлмеме өзiм кiре алмай қалдым. Егер оның орнына мен үйленген болсам ғой, ол тайраңдап жүре берген болар едi. Әкем байғұс менен кеңшiлiк сұрағанда да осы жағын ойласа керек. Ал мен ше?.. «Онда не тұр?» – дедiм. Ол жаңашылдығым шiп-шикi болып шықты. Ендi, мiне, алып ұшып арыз айтқалы келемiн Осыным жөн бе?!

	– Сонау бiр жүрекшiге үйленген тас обаға iлiнсе, жақындап-ақ қалар едi. Сол тас обасы түскiрдiң өзi алыстап бара ма, қалай, жеткiзер емес. «Оң аяғымдағы бәтеңкеме не көрiндi? Бұл да аяқ қажайтын өнер тапқан ба? Түу, байпағымның өкшесi жыртылып кетiптi-ау! Сол екен ғой қабатталып алып ауыртып келе жатқан».

	Отыра қалып бәтеңкесiн шештi. Жай ғана қабатталмапты, ширатылып алыпты. Есiле-есiле өкшенiң қырын қып-қызыл қып сыпырып түсiптi. Ет қызуымен бiлмеген екен. Ендi, тiптi ештеңе тигiзер емес. «Аяғыңдағы етiгiң тар болса, дүниенiң кеңдiгiнен не пайда?» Табылған сөз. Мына қанша жүрсем жеткiзбей келе жатқан даланың кеңдiгiнен менiң ойылып қалған өкшеме не пайда? Қалдыбай от басының шырқын күнде бұзып отырса, бiздiң семья үшiн дүниенiң тыныштығынан не пайда? Осының өзi ең алдымен соның кесiрi емес пе? Егер от басы бүтiн болса, бүйтiп аңызақ далада жаяу жортып нем бар?»

	Бiр түп боз жусанды сығымдай ұстап жұлып алды. Содан соң танауына тосты. Мұрынды қаңсытқан жусан емес, аңызақ, шөл. Бұл жусан айналайын күштi жерге шығады. Баяғыда, дәл осы жерде, қойды жусан бөртпей тұрып төлдетедi екен. Әйтпесе жас қозы ащы уызды көтере алмай, тышқақ болып өлетiн көрiнедi.

	Терiсi сыпырылып суы шыққан өкшеге бiр шымшып майда сары топырақ септi. Әкесi сөйтедi. «Адам топырақтан жаралған», – дейдi.

	Әлгiнде өзi кешiп өткен көк теңiз арт жағында сағымдана толқып жатыр. Бiр кезде соның бәрiне изен, жусан, бетеге, қына өсетiн. Қынаны сыпырып алып, асық бояйтын. Қызыл күреңденiп шығушы едi. Қына жеген қойдың аузы да қызарып кетедi. Тыныш жатып жусап, күйiс қайтара алмайды. Ыңыранып, түнiмен тарыдай шашылады. Сонда Тыныбай нағашысы: «Жарықтық, бiздiң жердiң күшi-ай!», – дейтiн, қойдың о шет, бұ шетiн қайырып жүрiп. Шынында да күштi едi. Мал сойған күнi құйқалақ жеген балалардың қалай да кекiрiгi азатын.

	Егiстiктiң қазiргi өзi тұрған тұсы сондағы Тыныбайдың қонысы. Уақыт деген ақырын-ақырын жылыстай берiптi. Кешегi балалық шағы бүгiнгi сол қоныстың үстiндегi сағымдай бұлдырайды. Ендi оған жету қайда.

	Бәтеңкесiн қолына ұстап, жалаң аяқ жүрiп едi, қарыс қадам баса алмады. Табанына тас батты. Топырақ қызып кеткен бе, күйдiрiп барады. Бала кезiнде бұл дегенiң сөз бе едi, тәйiрi. Тастақ жол түгiл, шөңгесi сояу-сояу шабындықтың үстiнде қояндай орғитын. Әсiресе Сәрсебай мен Дыңғыш тағалы атша басатын. Күн қақтап кептiрген саздау жердiң бетiндей шыт-шыт болып айрылған аяғының күсiне шешелерi жатар алдында шикi маңыз жағып шырылдатушы едi. Шөңге батып, қияқ кесе алмаған аяқты шикi маңыз қалай ашытады десеңшi!

	Дәулет жападан-жалғыз отырып басын шайқап күлдi. Сол екеуi де үйленiп, балалы-шағалы болып отыр. Бiрi тракторшы, бiрi комбайншы. Былтыр Сәрсебай үйiне шақырып қондырды. Екеуi қай-қайдағысын айтып таң атқанша ұйықтамаған. Анау әйелi бар кiсiмсiп, ақ сейсептiң үстiне шолжияды. Бұл оның аяғының күсiне маңыз жаққанда, құлындағы даусы шығып жылайтынын айтады. Оған әйелiнiң айызы қанып:

	– Тағы да айта түс, құрдас! Е, бәлем, киiмшең туғандай боп кiсiмсушi ең, қалай екен! – дейдi. Содан соң үшеуi де мәз болады. Шiркiн, балалық шақ, қызыққа толы екен ғой! Сонда тезiрек ер жетуге асығушы едi. Несiне асыққан десеңшi?!

	Сәрсебай озат малшы-механизаторлардың слетiне қатынасыпты. Аудан болып көтере бастапты. Бұл оқуын бiтiрiп, қызметке орналасып, өйтiп-бүйтiп ес жиғанша, ол Социалистiк Еңбек Ерi атануы да ғажап емес. Сөздiң шынына келсе, оқуын бiткеннен кейiн де кiм болары белгiсiз. Бiрақ нәрсенiң басы ашық – ауыл мұғалiмi болады. Онда да, қай жерде де, бұрыннан келе жатқан мұғалiмдер көп. Сағатын толтыра алмай жүретiн шығар.

	Әкесi байғұстың да еңбегi еш бiр жан. Өмiр бойы тынымсыз ауыр жұмыспен шұғылданып келедi. Бiрақ бiрде-бiр рет ауызға iлiнiп көрген емес. Оның себебiн ақылға салып сараптап келсең, өзi кiнәлы. Бiресе темiршi ұста, бiресе диiрменшi, бiресе құрылысшы, ендi, мiне, үйшi... «Ағаш бiр жерде тұрып үлкейедi», – дейтiн әжесi марқұм. Үлкеннiң сөзiн ескермеген өзiнен көрсiн! Үйдiң қасындағы жұмысын тастап, ауырып жүргенiне қарамастан, мұнда кеткенiн көрмейсiң бе? Қалдыбайға бас-көз боп, дүкеннiң басында жүре тұратын жөнi бар ғой. Өйтсе де бұл бүйтiп жүгенсiз кетпес едi.

	Шынында солай екен-ау өзi. Бұған дер кезiнде семья тәрбиесi жетiспедi. Бұл өзi үш жыл солдатта, содан соң оқуда – алты-жетi жылдың өңiрiнде от басының тiршiлiгiмен араласы аз. Әкенiң күнi о бастан осы – бiрде тауда, бiрде ойда. Апамды әбден өзi билеп алған. Сөйтiп, мектеп бiтiргенше тежеусiз кеттi. Ер жеткеннiң жайы осы болды. Бiр кiсiге әлi жеткендi мықтылық деп бiлдi. Ақыры, осындай мiнез қалыптастырды. Ендi есейiп кеткен шағында, құлағының түбiне қол жуытқысы келмейдi.

	«Қой, менiң мұндай құрғақ педагогикалық талдауымнан ештеңе шықпайды. Онан да керi қайтам ба, iлгерi жүрем бе? Орта жолдан ауып кеткен сияқтымын. Оның үстiне, тоғайға қарай ылди. Әкемнiң де халiн бiлейiн. Қалдыбайды көрмейбiлмей жүр дейсiң бе? Тiптi айтпай да қоя салармын».

	Бет орамалын алып өкшесiн таңды. Сыртынан байпағын басып кидi. Содан соң бәтеңкесi аяғына нығыз сыйды. Әлгiндегiдей емес, ауыртқан жоқ. Аяңдап жүрiп кеттi. Алғашқы қарқыны болса, шiркiн, ары кетсе екi сағатта жетер едi. Сәл отырып, денесi суығанға балтырлары ауырып қалыпты.

	Өлдiм-талдым дегенде, түс ауа зорға тоғайдың тұсынан түсетiн жiңiшке сайдың желкесiне iлiктi. Тұп-тура бес сағат жүрiптi. Осы жолдың түскен жерiндегi, сайдың аузына орналасқан тоқал там Хабидiкi. Оның артындағы бұтағы түңлiктенген нән қарағаштың түбiнен түтiн будақтайды. Мордың түтiнi. Тездi сонда, ағаштың көлеңкесiне құрған. Әкесi дәл қазiр қайда екен? Тез басында кезiксе жақсы болар едi, оңашада демiгiн басып алады. Әкесiн көрген соң ызадан жылап жiберуi де ықтимал ғой...

	Сыртынан шолып едi, тез басынан ешкiм көрiнбедi. Хабидiң әйелi кiрiп-шығып, бiрдеңе iстеп жүр. Есiгiнiң алдындағы шоғыр талдың көлеңкесiнде ерттеулi ат байлаулы тұр.

	Тез басына барып тосса, Хабиден ұят. Ал, ит қуғандай алақтап кiрiп барғанда жат бiреу отырса, тiптi ұят. Осында отыра тұруға, күн қайтқан сайын қызуы күшейе түсе ме, аспан айналын жерге түсiп барады. Тiлi аузына сыймай кеттi. Амал жоқ, тәуекел дедi.

	Еденi қабырғаның негiзiнен де төмен, шұңқырлап қазып, тегiстей салған қоржын тамның iшi сап-салқын екен. Ауыз үйдiң табалдырығынан аттасымен-ақ «уњ» деп дем алды. Iшкi үйде үш адам шай iшiп отыр. Ең алдымен әкесi екеуiнiң жанары ұшыраса қалды. Осы келiсiн әкесiнiң жақтырмағанын бiрден сездi. Жүрегi бұлқынып басылды.

	– Ассалаумағалайкум! – дедi сасып.

	– Уағалейкумассалам! Өй айналайын, мынау өзiмiздiңДәукен бе, кел, жоғары шық! Пүу-у, өңiң не боп кеткен! Бiр жерiң ауырып тұрған жоқ па? – деп Хаби құрақ ұшты.

	– Жоқ, еш жерiм ауырған жоқ. Ыстықтiкi шығар.

	– Қайдан келесiң? Немен келдiң?

	Әкесi өңiн суыққа салып, әлi үндемей отыр. Дәулеттiң де әзiрше ештеңе дегiсi келмеп едi, Хабидiң мына екi сұрауы қолайсыз тидi. Амалсыз:

	– Ауылдан. Жаяу, – дедi мiңгiрлеп.

	– Пүу, көлiк-пөлiк бiрдеңе табылмады ма? Былай жайшама, әйтеуiр? Ит өлген жерден жаяу?!

	– Жайша. Екi аяғым аман тұрғанда, бiреуге жалыныпқайтемiн?!

	– Дұрыс айтады, – дедi әкесiнiң қасында малдас құрыпотырған қол тоқпақтай ғана мысық мұрт, қойкөз, сары кiсi қулана жымиып, – мұндай кезiмiзде өзiмiз құр аттың жүрiсiн жүретiнбiз.

	– Ақа-ау, осы сирағыңызбен бе? – дедi Хаби шошып кеткендей. – «Осы сирағыңызбен бе?», деппiн-ау, құдайдың ұрғаны! – Содан соң iшек-сiлесi қата күлдi. Басқа ешкiм күлген жоқ. Мысық мұрт жымиған күйi. Дәулет таңырқаған қалпы.

	Сәлден соң:

	– Бұл баланы танымадық қой? – дедi мысық мұрт Хабиге.

	– Е, иә, мына Жөкеңнiн, үлкен баласы.

	– Әлгi оқудағы бала болды ғой, жөн, жөн.

	Иығын қозғап-қозғап, алға жүгiнiңкiреп отырды. Дәулет оның қимыл-қозғалысынан, бет пiшiнiнiң құбылысынан өзiне сырттай қанықтығын, құрметтейтiндiгiн және сынай қарайтындығын аңғарды. Аңғарды да, өзiн жайбарақат, байсалды қалыпқа келтiрдi. Сөйтiп, сәл көңiлi орныққан соң:

	– Жұрт өлдiге шығарған әкем, үйге келсем: «Тоғайға үйжасауға кеттi», – дейдi Соған сенер-сенбесiмдi бiлмей, екi етегiмдi түрiнiп ұшқаным ғой, – дедi.

	– Мiне, азамат, – дедi мысық мұрт. – Мұндай баласы барәке өле ме екен?

	– Рас-ау, ә, – деп Хаби киiп әкеттi. – Кешегi лесхоздыңЖомарт ұстасы, бүгiн колхоздың Жомарт үйшiсi. Кеше алдында терi шалғышы болса, бүгiн жамбасына байлаған қара ешкiнiң терiсi. Мына жақтан жерге жарық түсiсiмен-ақ тез басында. Сықыр-сықыр, ырс-ырс, шиқ-шиқ – неше алуан иiрқисық, шынтақ-шынтақ талдарды қамырша илеп тұрғаны...

	Дәулет әкесiнiң өзiне ендi ғана iшi жылығанын, мысық мұрт сөзiнiң астарын сезiнбей Хабидiң лағып кеткенiн бiлiп отырғанын – бәр-бәрiн бет құбылысынан оқыды. Оқыды да, өз әкесiне өзi таң қалды. Қызық, кейде бiр өстiп түйiлiп қалатыны бар. Ендi бiрде тек өзi ғана сөйлейдi. Ондайда әлiмсақтан бiр-ақ қозғайды.

	– Аузында шайнаған жаңқасы бар де, – дегендi қосты мысық мұрт.

	– Сiз оны айтасыз, осынша тау боп үйiлiп жатқан талдыңқабығын тiсiмен сыдырып шықты. Бұл кiсiнiң тiсi деген, көрдiң бе, әне, мөрi кетпеген.

	– Аға кемiкке де өш, – дедi Дәулет, – тайыншаныңжiлiгiне балта жұмсамайды.

	– Жаңағы талдың кермегi тiске құрт түсiрмейдi, әрiбекiтедi.

	– Осы сөзiңiздiң жаны бар, Ақа, мiне, көрдiңiз бе, бiздiң тiсқұрып бiттi. – Хаби сол жақ езуiн сұқ саусағымен тартып тұрып, көгере бастаған азуын көрсеттi.

	Онысы несi, ұят емес пе, бала құсап. Нан шайнап отырып, көмейiн көрсеткенi, – деп әйелi аузын басып, бетiн терiс бұрды. Оның да қасқа тiсi жоқ екен, күле алмай ұялғаны едi.

	– Сенiкi «жығылып жатып, қисайғанға күлiптiнiң» керiғой. Омырайып бiтiпсiң ғой әуелi, – деп Хаби кiсiлерге қарап көзiн қысып қойды.

	Мысық мұрт әңгiменiң бетiн әдейi бұрды.

	– Жөке, әлгi үйленген қара тентегiңiздi танимын... Мынакiмдi... көрмеген екем.

	– Ә, Қалдыбайды ма, оны танисыз. Танымауға болмайды, –деп Хаби сөзiн бөлдi.

	Дәулеттiң iшi қылп ете қалды. «Былтыр осында қона жатып, түнiмен ойран салыпты, бiр үйдiң терезесiн шағыпты» деп естiгенi барды. Соны қозғағалы отыр. Әкесiне қарап едi, күлiмсiреген қалпы тiс жармады. Дәулет:

	– Иә, мен ауылда көп болғаным жоқ, – дедi селқос қана.

	– Е, сыртта жүрген балаларды қайдан бiлейiк. Бiздiң жолымыз былай сызулы, – деп мысық мұрт саусағымен ауаны сызып, сынық сызық жасады. – Қалаға барсақ – Көк базар, далаға келсек – Талдыбұлақ пен Тоғай. Тоғайдағы уайымымыз – помидор, пияз, капуста, сәбiз, қияр. Қолдан өсiрiп, аузымызға салмас бұрын колхоздың дүкенiне жеткiземiз. Соның өзi саябақта отыратындардың тiске басатынынан кейде асып, кейде аспайды.

	Жомарт сонда ғана тiл қатып:

	– Оның iшiнде бiздiң Қалдыбай да бар, – дедi кекесiндiпiшiнмен.

	– Рас екен-ау өзi, аруақ атып, өңкей iшкiштердiң закускасын дайындапсыңдар-ау, ей, салықта жатып алып. Ұят-ай, ә!

	Сендерге қарағанда, бiздiкi қайырлы жұмыс екен ғой! Осындағы бiзге татырмай әкетушi едiндер!.. Жомарт Хабидiң сөзiне мырс-мырс күлдi. Содан соң қостай сөйледi.

	– Айтты-айтпады киiз үй дегенiң ыңғайлы-ақ қой. Әсiресемалшыларға таптырмайды. Тауда көшсе, өгiздiң екi қапталында кетедi, ойда көшсе, машина қорабының төрт жағына тiктей салады. Онда тiптi жақсы әуелi. Бiр үйлi жан бала-шағасымен сыйып кетедi. «Барақ қашқалы ат семiргендей болды ма» демекшi, халық та соғыс дегiн бәленiң зардабынан құтылып, ендi-ендi есiн жия бастады ғой. Әлi қолға алады киiз үйдi.

	– Егер денсаулығыңыз жараса, қолға өзiңiз бастап алғанекенсiз...

	– О-о, Жөкеңнiң денсаулығы жақсы, әзiрше сыр бергенжоқ, Дәулетжан.

	Хабидiң кие сөйлегенiн пайдаланып, Жомарт баласына басқаша жауап қайырды.

	– Құдай менi сендердiң ырзықтарың үшiн қалдырған шығар.Сол бетi өлiп қалсам қайтер едiң? Жоқ, онда үйлендiрмейсiң бе iнiлерiңдi. Мен болмасам, күйесiң солардың ыстығына, тоңасың суығына. Одан да бағың бар екен, балам, өйтiп-бүйтiп ана тентегiңнiң қарызынан құтылып қалатын болдың.

	Былайғы екеуi де: «Жөн сөз», – деп бас шұлғыды.

	«Болдық» демей, «болдың» дегенi Дәулетке бiр түрлi әсер еттi. Қалдыбай қатырған жүрегiнiң мұзы ерiп бара жатқандай сезiндi. Осы сөздiң соңындағы жалғыз дыбыстың күшiне таң қалды. Өзiне деген әке сенiмi, жүктер жауапкершiлiгi, артар мiндетi – бәр-бәрi де сонда жатқан сияқты.

	Мысық мұрт мұның бойындағы қазiргi толқуды қалт жiбермей бағып отыр екен. Өзiне қадалған жанарын тайдырып әкеткен кезiн байқап қалды. Әуелi кiрпiгi болар-болмас жыпылық еттi. Сол сәт қарашығында бiр ұшқын жылт етiп сөнгендей болды. Сөйттi де, қайтадан жайбарақат бозарыңқы қалпына келдi. Арада үнсiз өтiп жатқан бұл оқиғадан бейхабар жан Хаби едi. Ол таза есепке көштi.

	– Жөкең дұрыс айтады. Құда қаласа, екi-үш ай дұрыстапiстеген кiсiге... – Алақанын алақанына ысып қуланып қойды. – Бiр үйге жүз килограмм киiз кетсе, килосы екi сом жетпiс тиыннан екi жүз жетпiс сом болады. Колхозда бiр үйдiң жасау ақысы сексен сом. Ол мына Жөкең екеумiздiң алатын ақымыз. Ағашты сатып алмаймыз. Бiр үй барлық сайманымен мың сом тұрады. Сонда – колхозға әрбiр үй алты жүз елу, жетi жүз сом пайда түсiредi. Қазiрдiң өзiнде екi мың сомдай пайда түсiрдiк.

	– Ал сiзге бiр сұрау, – дедi сөзiн бұзбай тыңдаған мысықмұрт Хабиге қарап. – Сексен сом – колхоз бағасы. Сiз колхоздың мүшесiсiз. Жылдық табысты бөлген кезде әлгi колхозға кiргiзген пайдаңыздың есебiнен тағы да үлес аласыз. Қысқасы, толық есеп жасайсыз. Сонда Жөкеңе қалай төлейдi?

	Бұл Хабидiң күтпеген сауалы едi, тiсiне тас тигендей болды. Жомарт – басқа мекеменiң ұстасы. Оған төлейтiн еңбек ақыда айырма бары рас. Оны осы тоғайдағы көкөнiс өсiрушiлер мен үйшiлердiң бригадирi Манабай есебiн тауып жеп жүр... Мұны Хаби бiледi. Бiле тұрып үндемедi. Манабайға жағынған түрi. Жомарттың есебi өзiнше дұрыс. Айына кем дегенде екi үй бiтiрсе, жалақысы жүз алпыс сомнан айналады. Егер анау-мынау ұсақ жұмыстарына балалары көмектессе, үш үйдiң ағашын бiтiруi де мүмкiн. Әзiрше екi үй бiттiге есеп...

	– О жағы... шынында қалай едi өзi? – деп Хаби күмiлжисөйлеп Жомартқа қарады.

	Жомарт көзiн жұмып, басын изектеттi. Жауап беруден қашқаны. Бiрақ Дәулеттен өйтiп құтыла алмасын да бiлдi. Бiр жағын жарға, бiр жағын қарға сүйеп дегендей, әрi пейiлiн кеңге тастап, әрi доң айбат көрсете, әрi өзiнiң көнбiс, еренсiздiгiнiң азаматтыққа тән жағын танытып тастауға ниеттендi.

	— Ей, жiгiттер, «өте қырғыш қазанның түбiн тесiптi» деген атаң қазақ. Ерден ерге нәпақа. Тақым етiн жеп күндiз-түнi шапқылау оларға да оңай дейсiң бе. Азды-көптi бiрдеңе тауып жесiн. Ырзығы кәп үстiнен жаралған азамат...

	— Оларыңыз кiм? Манабай ма? – деп Дәулеттiң даусы оқыс шығып кеттi. Әкесi сөзiн аяқтай алмады. Мысық мұрт отқа май құя түскiсi келгендей:

	— Ой, ол аш кене ғой, шырағым, – дедi, – қадалған жерiнен тоймайынша түспейдi. Әйтпесе тұмсығы қалады. Ал тұмсығы қалса, тегi пәле. Сол жерiңдi жара қып тынады.

	— Қой, балам, олай деме, – дедi Жомарт қасындағы мысық мұртқа «сен де тыңда» дегендей сыңай таныта, – ол бiзбен сары сүйек жекжат адам. Жамандық ойламайды. Арамызда ат та, атан да жүре бередi. Ежелден салтымыз солай.

	– Оның жөнi бiр басқа, мұның жөнi бiр басқа емес

	– Мен сендердiң жөн-пөндерiңдi бiлмеймiн. Ендi өле-өлгенше бiздiң өзiмiздiкi-өзiмiзге жөн. Одан да сендер менi тыңдаңдар. Баяғыда, менiң бала кезiмде, жәкем жарықтық, Әлiп әкеңдi айтамын, – деп баласына қарап қойды. (Әлiп өз әкесi). – Онда Манабай да бала ғой. Әкесi Танабайдың дәулетi шалқып, болып тұрған уақыты едi. Талдының iшiнде отыратын. Бiр күнi ойда жоқта жәкем жарықтық келiп қонады. Ертесiне аттанып келе жатып, сайдың аузына iлiге бергенде, бiр жаяуды атты бiреудiң лақша бақыртып сабап жатқанын көрiп қалады. Дереу әлгiлердiң қасына желiп жетiп барады. Суырдың айғырынша шақ-шақ етiп, ары-берi орағытып, жарбаңдап ұрып жүрген адам шiлтиген шоқша сақал сары кiсi дейдi. Басын қолымен қорғалап, жалынып жүргенi қолақпандай қара жiгiт болса керек. Сөз әлпеттерiне қарағанда, туыстық жақындықтары жоқ секiлдi. Не де болса, арашалап алып, жөн сұрайды.

	Мысық мұрт:

	– Әлi жететiн болған соң несiн қорғалады екен ол байғұс.Iштен тоқал мүйiзбен персе ғой, жардан құлап қашар едi, бәлем, – дедi кiжiнiп.

	Оның сөзiне Жомарттан өзгесi түгел күлдi. Ол тек жарасын ауырсынған адамша қабағын шытты.

	– Әлi жеткенмен, халi жетпей тұрған жоқ па, – дедi сәлденсоң. – Бейшара жiгiт жаңа үйленiптi. Тойын жасап, қалыңдығын ендi үйден шығарамыз дегенде, бiр ағасы: «Ат мiнгiзбесең, шығармаймын», – деп отырып алады.

	— «Кедейге қақалған да қырсық» деген сол. Әбден iсi бiтiп, инесi шаншыларда... Қап сорлы-ай, ә! – дедi Хаби қуақыланып. – Бiз байғұстың бағымыз бар екен. Ол кезде тусақ, маған мынадай кетiк қатын қайда? Бүйтiп құла қасқалап шайды кiм қайнатып бередi.

	— Сол екен ғой қадiрiме жетiп, сыйлап отырғаның, – деп ол да күйеуiне шап бердi.

	— Иә, отырып алыпты дедiңiз, – деп, мысық мұрт Жомартты әңгiмеге қайта шақырды.

	— Амалы таусылған жiгiт бiр жылдың iшiнде өтемек боп әлгiден ат алып берiптi. Жаңа үйленген неме жас келiншектiң қызығымен жүрiп, жылдың өткенiн бiлмей қалса керек. Шатақ осы екен.

	«Қалдыбайдың аяғын құшып жүрген бiреу де», – деп ойлады Дәулет. Бiрақ тiс жарған жоқ.

	– Жәкем жарықтық та қызық адам едi ғой. Сол күнi көлдiң басында отырған ауылға жаяу ымырт үйiрiле зорға жеттi.

	Дәулет:

	— Мен атама тартқамын, – деп жымиып қойды. Оған әкесi сөзiн бөлген жоқ.

	— «Атың қайда?» – деп сұрайтын бiз бе! Өңi қарауытып кеткен жаңағы өзiң ұқсап. – Баласына бұрылды. – Сонымен iле-шала, ел орынға отыра бергенде, астында торы жорға аты бар, ақ тер, қара тер ғып Танабай марқұм жеттi. Жәкем «Танабай келдi» дегеннен-ақ өзi қарғып шығып, атын ұстады. Үйге кiрiп, төрге жайылған көрпеге отырғаннан кейiн де үндемейдi. Қабағы қатыңқы. Сыздап отыр. Жәкем көгеннен бiр қара кепенi алдырып, маған бата тiлетiп едi, үндемедi. Жалғыз-ақ: «Қозыңды қоя бере тұрып, аулыңның ақсақалын, адамдарын шақыр!» – дедi. Мен түсiне алмай тұрып қалып едiм, жәкем кiм-кiмдi шақыратынымды өзi айтты. Жайлауда алқа-қотан тiгiлген үйлердi жағалай жүгiрiп жүрiп, айтқан адамдарын лезде жиып келдiм.

	Сөйтсек, әңгiме былай екен: «Ей, ақымақ, сабағанда бұл саған ат бола ма. Мә, өлiп бара жатсаң, мына менiң атымды ал! Тиме анаған! Сен маған жағдайың келгенде өтерсiң. Ер-тұрманымды ертең жеткiзiп бер» – дейдi де, жаяу тартып отырады. Танекеңдердiкiне қайтып барудан ұялады. Жәкемнiң жаяу кетiп бара жатқанын бiреулерден естiп қалған Танекең әуелде «атынан айрылып қалған шығар» деген оймен одан-бұдан сұрастырса, жағдай осылай. Соны естiп атқа қонған бетi екен. Ауыл ақсақалдары жиналған соң, жәкемдi ал кеп сөкпесi бар ма! «Ал сен, Әлiп, шын жомарт екенсiң, кембағалға жаның ашыған екен, неге менiң бiр атымды әперiп кетпейсiң?! Өз атыңды-ақ бере ғой, неге менiң мына торы жорғамды мiнiп кетпейсiң?! «Танабай құдасын үйiнен жаяу жiберiптi» деген ат байладың ғой маған! Мен осыны естiгенде жердiң жарығы болмады. Кiрерге тесiк таппадым!», – деп жарылып кете жаздады.

	Ақыры, ел боп, жұрт боп, жәкемдi Танекеңнiң аяғына жығып, бөркiн алдына тастатты. Ертесiне ат-шапан айыбын төлеп аттандырған. Сол оқиға күнi бүгiнгiдей есiмде.

	Дәулет әкесiнiң пиғылын осы әңгiменi бастағанда-ақ таныған. Өзiне қарсы шығарғысы келмеген. Сондықтан үндеген жоқ.

	– Қысқасы, Манабай әулетi арғы атамыздан берi қарай жепкеле жатыр десеңiзшi! – дедi мысық мұрт.

	Шырайына күлкi табын шығармады.

	Жомарт жақтырмағандағы дағдысы бойынша:

	– Солай, солай, – деп көзiн жұмып, басын изектеттi. Әңгiмежарасыңқырамаған соң ба, әлде шайға қанды ма, мысық мұрт алақанымен кесесiнiң бетiн басып, «болдым» деген ишара жасады. Содан сон дастарқаннан тиегiншектеп, қолымен жер тiрей құйрығымен жылжып барып, арқасын жүкке сүйеп отырды. Дәулет те астындағы шегесi босаған кiшкентай орындықты ақырын алып былай қойды да, ол да жүктiң бұрышына сүйендi. Дастарқан басындағы салқындықты аңғарған Жомарт жұмысқа кетуге асықты. Ернiн қыбыр еткiзiп, бетiн сипап бата жасады. Сөйттi де:

	– Ал дастарқан өздерiңе аманат! Мен жұмысқа барайын.Күн де қайтып қалған шығар, – деп тiзесiн басып орнынан тұрды. «Асықпаңыз, әлi күн ыстық», – деген Хаби сөзiн тыңдаған жоқ. Үйелеп тұрған арық ат секiлдi тiрсегi тырысып, белiн жаза алмай, мықшиып шығып бара жатқан әкесiне Дәулеттiң жаны қатты ашып кеттi.

	– Болды, ендi о кiсi бой бермейдi, – дедi Хаби. – Осыдан

	көз байланғанша тыным алмайды. Бiрге жасасып келемiз ғой, ежелден осы қылығы. Бейнетке жаратылған. Бұл байғұсты қойсаңшы, өзiм дегенде өңешiн суырып бередi.

	Онысы рас, әкесiнiң атына айтылатын мұндай сөздi Дәулет ағайындарынан да жиi естидi. Бiрақ соның шын мақтау немесе жай жанашырлық екенiн айырмаушы едi. Манадан бергi әңгiмелердiң төркiнiмен Хабидiң мына сөзiн салыстырып көргенде де бәрiнiкi әншейiн алдаусырату, тiлiнiң ұшы ғана екен. Жеме-жемге келгенде «өйтпе, бүйт» деп шындықты айтатыны жоқ. Айтса, Хаби айтпай ма? «Манабай жегенше, өзiң же! Бала-шағаңның керегiне жарат», – демей ме?.. Оның қасында былайғы жұрт... Хаби Дәулеттiң тұңғиық ойға берiлiп кеткенiн әкесiнiң iзiне қадалып қалған мұңайыңқы жанарынан анық байқады.

	– Ей, сен, ана Дәукенге басына жастық қойып, көрпе төсепбер. Жатып демалсын. Ақа, сiз кешке келiп тамақ жеңiз! Әлгi өзiңiзге айтып жүрген жиенiм осы бала. Бүгiн бiр ертерек мал сойып, сорпа-су iше отырып, кешке кеңiрек әңгiмелесейiк!

	Мысық мұрт қонышынан екi бүктеулi қамшысын суырып алды да, сирағына сарт еткiзiп бiр соғып, орнынан тұрды.

	– Жақсы, ендеше, Хабе! Мен де бiр айналып шығайын.Әлгi бастықсымақтардың бiреуi келiп қап жүрер. Ал, жаным, сен де тынығып ал, – деп шығып кеттi.

	Хаби мысық мұртты ендi ғана таныстырды.

	– Колхоздың осындағы көк басысы. Аты – Ақан. Тiлiнiңқышымасы бар. Осында келген бастықтардың қытығына тиiп, ашуландырып қояды.

	Дәулет көңiлi ояу, көзi ұйқыда едәуiр жатты. Әуелгiсiнде қайда жатқанын ажырата алмаған. Бiлте шамның жарығы тегiс жетпегендiктен де, үй iшi ала көлеңке едi. Сәлден соң құлағына күбiр-күбiр сөйлескен екi-үш адамның үнi емiс-емiс естiлдi. Аяқ-қолын жиып, басын көтерейiн деп едi, халi келмедi. Әлдене зiл-батпан болып басып қалғандай. Әлгiлердiң бiреуi:

	— Құдайдың осыншама жарылқап тұрған заманында да сығырайған бiлте шамнан құтыла алмадық-ау, – дедi. Дәулет Хабидiң даусын шырамытты. Оның сөзiн тағы бiреу жалғастырды.

	— Ана Сыбанның сүзеген бұқа көзденген баласына осында келген сайын айтамын. «Бес-ақ бағана орнатсақ жетiп жатыр. Қол созым жердегi электр станциясынан жарық алып жаға алмай сығырайып отырғанымыз ұят», – деп. Жауап бермейдi, жүре тыңдайды. Бұл болмасаң, күл бол. Оған жұмыс бiтсе болды.

	— Өй, онда ол оңай екен ғой, бастыққа айтпай-ақ өздерiң түсiре бермейсiңдер ме!

	Әкесiнiң даусын анық таныды. Оған ана екеуi де күлдi.

	– Өйткенге кiм рұқсат етедi?

	Ендi-ендi ұйқылы-ояу қалпынан серги бастаған Дәулеттiң басына: «Аға бiр нән бала сияқты екен-ақ», деген ой сап ете қалды. Жаңағыдай емес, денесi икемге келе бастапты, екiншi қырына аунап түстi. Етiнiң жыртылып қалғанын сездi. Содан соң мұнда қалай келгенiн есiне түсiрдi. Әлгiндегi уытты сөз манағы мысық мұрт Ақандыкi. Оның тиiсiп отырғаны колхоз председателi Жарқын. Осының бәрi санасына анық жеттi. Сонда да тұрған жоқ. Бiрақ: «Әйтеуiр, жұрттың барлығы да бастыққа сырттай наразы», – деп ойлады. Бетпе-бет келсе ғой, аузындағы сөзiнен жаңылып, құрақ ұшады. Оны да қойшы, сол орынға өзiн қойса қайтер едi?! Дегенмен, осыған қарағанда, халықтың пiкiрiне құлақ асып, оның бойындағы ақыл-парасаттың құпия күшiн пайдаланып отырғанға не жетсiн? Егер құлақ аса бiлетiн басшы болса, Ақанның дәл осы пiкiрiнiң жаны бар...

	Айтпақшы Ақа, әлгi Ақшиге бiрдеңе шықты ма? Не боп кеттi өзi? – дедi әкесi.

	Хаби сыртта, қазан басында жүрген әйелше дауыстады.

	– Ей, бәйбiше, қазаның қайнады ма? Бауыр қатып кетпесiн.

	— Аңшылар аңның денесiнен жылуы кетпестен, көзiмiз қырағы болады деп, бауырын тұз сеуiп, шикiлей де жей бередi.

	— Бауыр деген ерекше жаралған зат қой, – дедi әкесi Ақанды қостап. – Атаң қазақта: «Арық пенен семiздiн бауыры бiрдей» деген мысал бар. Байқап отырсаң, ып-ырас. Көрдiң бе, асылын, семiзге де, арыққа да бiрдей. Сондықтан да, қазақ туысы бiр адамды «бауыр» деп атаған. Өйткенi, ол оның жамандығына да, жақсылығына да күйедi. Байқайсыңдар ма?

	Дәулетiм ана тентек iнiсiне ренжiп келiп отыр. Оны менiң қу жүрегiм, мана, есiктен кiргенде-ақ сезген. Бiрақ әлi жамандағысы келмейдi. «Аға мор, iнi тас» деген сол. Оны қойшы, ағайын арасы ежелден солай ғой өзi. Жаңа Жарқын туралы өздерiң айтып отырсыңдар. Менiң ойымша, ол ондай жiгiт емес...

	— Ақаңның құрдасы ғой, қалжыңдай бередi...

	— Сен-ақ шиқылдап отырады екенсiң, пiссiн де. Iшiне түсiп кетемiз бе? – дедi күйеуiне жауап қайтаруға ендi ғана мұрсасы келген Хабидiң әйелi табалдырықтан аттай берiп.

	– Тоғайда жатса да «әйел теңдiгi» деген сөздi ұмытпаған-аудеймiн осының! Соңғы кездерi менi билеуден дәмеленiп жүр.

	Хабидiң сөзiн Ақан iлiп әкеттi.

	– Осы күнi күйеуiн билегiсi келген әйелдер бiр жақсы әдiстауыпты. Мен саған соны үйретiп қояйын. Қарсы сөйлеп, ұрсып жатқаннан гөрi, әлдеқайда тиiмдi. Күйеуi сөзiне көнсе, көндi, көнбесе, серең етiп тала қалады екен. Хабидiң жүрегiн сөйтiп бiр-екi рет шайлықтырсаң, алдыңда құрша жорғалайтын болады. – Түгел күлдi. Күлкi басылған соң: – Иә, сөзге айналып әлгi әңгiмемiз аяқсыз қалып барады екен-ау, әуелi, – деп Ақан Жомарттың жаңағы сұрауына қайта оралды. – Ши өскен жердiң топырағы, түбi сары шiрiк болады екен де, оған түскен ұрық өнбек түгiлi кеуiп қалды. Ал оны түгел тазаламақ болып едi, жердiң қыртысы кеттi де, астынан құм шықты. Ондай жерге бiр жақтан топырақ әкелiп төкпесе, көк шығушы ма едi. Сөйтiп, еткен еңбек, төккен тер далаға кеттi. «Осынымыз терiс болыпты, кезiнде шалдар байғұс қақсап-ақ едi», – деп ұялып жүрген бастық жоқ. Әлi: «Өзiмiздiкi жөн», – дейдi, әлi бет қаратпайды, әлi ұрсып кетедi.

	– Сiз оны айтасыз, Ақа! Әнебiр жылы емес пе едi. «Бiзгежылқының ендi керегi жоқ», – деп, жетпiс тауыққа бiр бие сатқаны. Ал осы күнi көрiп отырсыздар, жылқының қазы-қарта, жал-жаясы, қымызы дегенде таңдайлары тақ-тақ етедi. Басқасын былай қойғанда, жал-құйрығының өзiнен бiрдеңе жасайтын болса керек. «Жылқышылар шылбыр есетiн қыл қалдырмай жиып әкеттi», – деп отыр.

	Әкесi ана екеуiнiң де сөзiн үнсiз тыңдады. Құптаған да, қарсы болған да жоқ.

	Манадан бергi әңгiме Дәулеттi сергiтiп жiбердi. «Қазiр бiлдей азамат. Жоғары бiлiмдi деген диплом да алады, амандық болса. Бiрақ осы бiр қарапайым адамдарша жердiң, елдiң қамы туралы бiр сәтке ойланған уақыты болды ма? Қысқасы, не бiледi бұл жөнiнде? Ештеңе. Кiлең берекесiз әңгiме. «Ана қыз сөйттi, мына қыз бүйттi». Қала бердi iшкенi мен кигенi. Сонда осыған дейiн алдына жүйелi, айқын мақсат қоймағаны ма? Онысы да рас екен. Нендей жағдайға тап болса, соған қарай жұмыс iстеп келе жатыпты. Осы келiп жатысы да соның бiр дәлелi. Әйтпесе Қалдыбай мұның не теңi. Ақылды адам соның қылығына бола өзiн-өзi осынша қинар ма? Ұят-ай, ә?!

	Соңғы сөздi ойлағанда даусы шығып кеттi. Отырғандардың бәрi естiдi. Бiрақ олар ұйқысырап жатыр деп ұқты. «Қатты шаршаған екен», – дестi.

	Мұның ойына тағы да бiр нәрселер оралды. Шаруашылық дегенiң күн санап көп салалы болып, күрделiленiп барады. Соған орай қолына азды-көптi билiк тиетiн адамдардың да саны өсiп барады. Соның барлығына ақылды адам қайдан табыла берсiн. Тiптi табылады дейiк, сонда да оларды дер кезiнде танып, тауып, орын-орнына қоя салу оңай ма екен. Әрине, оңай емес. Бiрақ сол орнын таппағандардың келтiретiн зиянын айтсаң ше? Сол зиянды қарапайым адамдардың да сезiнетiнiн айтсаң ше!..

	Көзiн уқалап басын көтердi. Содан соң көзi жасаурап, қатты есiнедi.

	– Тұра ғой, далаға шығып ұйқыңды аш! Бауыр жейiк. Әкел, бәйбiше, бiр қайнауы iшiнде болғаны жақсы, – дедi Хаби. – Ер жiгiтке шаршаған деген де сөз боп па!

	Аспан күмбезiнде жұлдыздар жыпырлап тұр. Айналаны айсыз қараңғылық басқан. Қазан астындағы ошақ аузынан қидың көгiлдiр жалыны жылтылдайды. Тоғай жақтан үздiк-создық өзен сарылы естiледi. Сап-салқын желемiк бар. Оның салқын лебi өзен жақтан есiп тұр. Соның әсерi болар – маса ызыңы бiлiнбедi.

	Есiк-терезеге ақ бөзден перде тұтып қойыпты Кiрiп-шығар леп бар. Сонда да үй iшi қапырық шығысымен тынысы кеңiп, сергiп сала бердi. Осы бетi сыртта бiраз жүргiсi келiп едi, Хаби қоймады.

	Бiлте шамның жарығына Дәулеттiң көзi әлi үйрене алмай отыр. Ана үшеуi өлер емес, бiр қайнауы iшiндегi бауырды тұздыққа аунатып-аунатып алып, кiрiсiп жатыр Бiлте шам деген аты болмаса, шишасы жарқырап-ақ тұр. Мұндай шамды бала кезiнде сирек көрушi едi.

	Сөйтсе, бәрi де тапшылықтың салдары екен ғой. Ендi, мiне, мұндай шаммен тiршiлiк етуге болмайтын сияқты. «Әрине, әр ұрпақ өз дәуiрiнiң игiлiгiн көруге тиiс. Ендеше колхоз басшыларының мұнысы дұрыс емес. Қол созым жерде ГЭС жұмыс iстегенiне он шақты жылдан асты...»

	Бұған тағы бiр ой жалғасты. Осындай салақтық бiрыңғай қазақ аудандары мен ауылдарының барлығында-ақ кездесетiн сияқтанды. Былтыр аудан орталығынан ит алып жүрiп iздесе де, шаш алатын адам таппаған. Егер ертең жұрттың шашын өзiнiң ауыз үйiнде алып берiп отырған татар шал өле кетсе, Талды селосының да сол күнге тап болары ақиқат.

	– Өй, бауыр же! Бiз саған қарамай туталақайлап жiберiптiкқой әуелi! – дедi Хаби.

	– Жiгiт қиялданып кеткендей болған соң үндегенiм жоқ, –дедi Ақан. – Қаладағы жүрген қызын ойлап отырған шығар дедiм. Ал ендi өзiң қашан үйленбексiң, сонда?

	Дәулет жауап қайтара алмай, қызарақтап қалып едi, тағы да Хаби араға түстi:

	– Асығыс не, оқуын бiткен соң, өзi сияқты оқыған қыздардың бiрiне шертiп жүрiп үйленедi Ой, асханаға дүрiлдетiп тұрып той жасаймыз әлi. Бәйбiшеме сонда қаланы бiр еркiн аралатпасам, – деп әйелiне қарап, көзiн қысып қойды. Ол да күйеуiне есесiн жiберген жоқ.

	– Мен қала аралап жүргенде, тоғайды жау шауып кетсеқайтесiң! – дедi кекете күлiп.

	– Үйленетiн адамың болса, үйлене бер, балам. Ақша жоқдеп қорықпа, жаман әкең тiрi тұрғанда!

	– Әрине, ақша қажет бұларға, Жөке, – деп қостады Ақан.– Алатын қызын киноға, театрға шақырады, ресторанға апарады. Және өздерi де жаңа сәнмен киiнуi керек.

	Осында келгелi бiр байқағаны – арақ iшiлiп, карта ойналып, темекi тартылған жоқ. Бар ермектерi – әңгiме. Оның да бiрiн тастап, бiрiн бастайды. Әкесi бұрынғының жақсы жағын дәрiптейдi. Ақан бүгiнгiден мiн iздейдi. Содан соң әлдекiмнiң даусын салып сөйлеп, қимыл-қара, кетiн келтiрiп, сайқы мазаққа айналдырады. Онысына Хаби мәз. Сөйте тұра үшеуiнiң тiл табысып, әңгiмелесе алатындары қызық!

	Ақан тағы бiр әңгiменi бастады.

	– Шырағым, бiзге қарағанда көзiң ашық, оқыған баласыңғой, – дедi Дәулетке қарап. – Осы мен бiр нәрсенi түсiнбейақ қойдым. Бiз еңбекте бiр-бiрiмiзбен жарысқа түсемiз. Жарысқан соң жарыстың аты – жарыс. Қай мықтысы озып шығуы керек. Ал бiздiң колхоз шопандарды өзара жарыстырып алады да, содан соң бiреуiне ерекше қамқорлық жасайды. Қораның жылысын, өрiстiң шүйгiнiн, судың тұнығын, көмекшiнiң елгезегiн бередi. Жемшөбiн уақтысында жеткiзедi. Автоклубта, автодүкен де, монша да сонда барады. Ендi онымен жарысқа түскен екiншi шопанның өлгентiрiлгенiмен бәлендей шаруасы болмайды. Ол байғұс бiресе шай-түз iздеп, бiресе жемшөп сұрап, шапқылап жүрiп, не үйдегi, не түздегi шаруасының берекесi жоқ, күйкi тiршiлiкпен күнi өтедi. Мұны өздерiнше: «Шамшырақ жасау» деп атайды екен. Сөйтiп, әлгi қолдан жасап алған «Шамшырағы» сыйлыққа кiлем берсе өкпелеп, машина сұрайды.

	– Рас-ау, ә! – дедi Хаби. – Былтыр мына Асқар сөйттi ғой.Шопандардың тойында берген кiлемiн өзi алмай тастап кеткен,

	– Тегiнде атаң қазақ бекер айтпаған ғой. «Асық ойнағаназар, доп ойнаған тозар. Бәрiнен қой бағып, мойын жеген озар. Қазiр қалай десең де сол «мойын жегендер» озып тұр. Бiздiң бүйтiп атам заманғы киiз үйдi қайта тiрiлтiп жатқанымыз да солардың арқасы.

	Нәтижесiз қысыр әңгiмеден гөрi жатып демалғысы келiп шаршап зорға отырған Жомарт:

	– Қозының етi ғой, ендiгi пiскен шығар. Өте көп қайнаса,езiлiп шыраш боп кетедi. Ерте тұрамыз... – дей

	– Бәйбiше, етiң пiссе, түсiр! – деп дауыстады. Арғы жақтан әйелi еттi түсiрiп жатқанын хабарлады.

	* * *

	Дәулет таңертең Хабидiң:

	– Түнде мына пышақпен кеспе кескен екенсiң, ә! – депәйелiне кiжiнген даусынан оянып кеттi. Бетiн есiкке берiп, мұның аяқ жағына көрпесiн қайыра келiп отырыпты. Оң аяғын көсiп жiберiп, басына қызыл сиырдың шылғи терiсiнен тiлiнген таспаның бiр ұшын орап қойып, екiншi ұшын сол қолымен кере тартып, құнжындап түгiн қырып әуре. Таспаның түгiне түспеген сайын, пышағына қарап-қарап алып кейидi. – Қап, мына тасқа шабылғырды тасқа шауып тастағанын қарашы!

	– Оу, нағашы, не боп қалды?

	– Түу, сенi оятып жiбердiм бе? Ұйықтай бер. Ештеңе болған жоқ Әншейiн мына көк тiлiп жүрген пышақты ұстама деп құдайдың зарын қыламын. Қатынның қолына түскен пышақта не пәтуа қалушы едi. Ей, әлгi майда қайрақ қайда, әкел берi?!

	Әкесi әлде қашан тұрып кетiптi. Қай мезгiл екенiн ажырата алмады, әйтеуiр, күн шыққанын бiлдi.

	Пердесi әлi ашылмаған терезенiң саңылауынан жiңiшке сәуле сыздықтайды. Әйтсе де шыбын шiркiн қаптап жүр. Хаби қозғалып қалса, быж-быж ұшады.

	Дәулет киiнiп, сыртқа шықты. Мұнын манадан бергi айқайын әйел естiмеген де сияқты. Анадай жердеп сиыр байланған қазықтың айналасын тазалап жүр. Есiк алдындағы ақ самаурынның жанында бiр шөкiм майда жаңқа жатыр Оның қасында жағар май құйылған құты тұр. Әлi де от салынбаған. Демек, таңертеңгi шайдың ауылы алыс деген сөз.

	Үй артындағы төбенiң арғы астынан басы көрiнiп тұрған нән қос қарағаштың түбiнен көлбей көтерiлiп жатқан түтiнге қарай аяңдады. Әкесi сонда екен. Тездi әдейi соның түбiне, көлеңкеге құрып, қасына қи үйiп, мор тұтатыпты. Оң жамбасына өңiн сыртына қаратып ешкi терiсiн байлап алыпты. Мордың ыстық қозына балқыған талдарды бiрiнен соң бiрiн алып, сақырлатып тезге басады.

	Ырғаң-ырған, сықыр-сықыр. Жоталата үйiлген қидың түтiнi оңды-солды ұйткиды. Айналасы толған қабығы сыдырылған қисық-қисық ақ талдар. Жуандықтары жас баланың жалаңаш бiлегiндей. Келе келе, олардың сыртын жыпырлаған қоңырқай ұсақ түйiрлер басып, боз шұбар тартыпты. Маздап жатқан мордан бiрiн алып, екiншiсiн қозға қайта көсеп тығады. Әкесiнiң екi көзi ағаштың қисығында. Тер айғыз-айғыз боп самайына құйылыпты. Ағашпен бiрге ұшқан күл терге шыланып басы-көзiн басып кеткен. Жылтырап көзi, ағарып тiсi ғана көрiнедi. Әкесiнiң мына түрiне таңырқап тұрып қалды. «Келгенiмдi көрмедi ме?» – деп ойлап едi, олай емес екен. Сәлден соң қолындағы ағашты көз алдына ұстап, сығалап түзулiгiн байқап көрдi де, тезге сүйеп қойды. Содан соң Дәулетке бұрылып:

	— Не қыласың, балам, бұл құдайдың бала-шағаның несiбесiне берген ризығы ғой! Ерiнбей еңбек етiп, соны терiп жей берейiк!

	— Iшiңiздi байқаңыз! Мынау күш түсiретiн жұмыс екен. Қайта жыртылып кетсе, ризықтың қалай-қалай шашылғанын бiлмей қалармыз.

	– Ештеңе етпейдi балам. Ажалсызға себеп деген сол.

	— Қанша дегенмен дәзi...

	— Ал оны қой! Ендi қарап тұрмалық. Жұмыс деген де есек секiлдi. Айдасаң ғана жүредi. Әйтпесе тұрады. Мен көрсетiп берейiн, анау жоса жағылған ағаштарды демдей бер. Қолыңа мынау өткiр пышақты ал!

	Демдеу дегенi – керегенiң көктейтiн жерiн белгiлеп шығу екен. Әлгi арқасына пышақпен жосасын ағартып қана жұқалап таңбаланған керегенiң бiр талымен бас-аяғың теңеп екiншiсiн қосып ұстатты да:

	– Ал осыған қарап, қозғалтпай отырып белгi соғып шық, –дедi. Содан соң, – бұдан кейiнгiлерiнiң барлығын да тек қолыңдағы үлгi үшiн берiлген бiр-ақ ағашпен салыстыр. Әрқайсысымен бiр өлшесең, кейiн көктiң тесiгi дәл шықпай, арқандалып қалады. Керегенiң желге шыдамсыз, осал болатыны сондықтан. Тиянақсыз, шала-шарпы iстелген iстiң қайыры болмайды, балам! Ерiнбей-жалықпай ұқыптап iсте!

	Әуелде қолының икемi келмей, жылжытып ала берiп едi: «Мiне, былай ұста», – деп, әкесi екi-үш рет қайталап көрсеттi. Сөйттi де, қасынан кетпей, бақылап бiраз отырды.

	Байқап қараса, осындай ұсақ-түйек жұмыстары көп секiлдi. Ең алдымен тоғайдан керегелiк талды кесiп әкеледi, бұтайды, қабығын сылып, кептiредi, морға балқытып, тезге салып түзетедi, жонады, иiнiн келтiредi, қарына сай тартады, сарнайды, жосалайды, демейдi, содан соң әр ағашты он үш жерден теседi, көк тiледi, онымен көктейдi!.. Қыруар жұмыс. Жалғыз адамға мынау сияқты бәлен жүз ағашқа белгi соғып, демдеп шығу да оңай емес.

	Әкесiн бiр түрлi аяп кеттi. Өзi кеше ғана өлiм аузынан қалды. Соған қарамастан, бүгiн iстеп жатқан тiршiлiгi мынау. Кәрi жанын қинап, бала-шағасынан безiп, бiреудiң босағасында жатыр. Өстiп жүрiп баққан баласы бiз бе? Ер жеткендерiмiздiң өзi әлi күнге дейiн тауқыметiмiздi тартқызып келемiз.

	– Аға, – дедi күлдi-көмеш болып отырған әкесiнмүсiркеген дауыспен, – Қалдыбайды неге қасыңа алып, өзiңе көмектестiрмедiң?

	Жомарт ақырын ғана басын шайқап, езу тартты. Сөйттi де, беткейге жағын таяна қисайды. Қисайып жатып алдындағы бiр түп бетегенi тұтамдап ұстады. Ары-берi ақырын ырғап көрдi де:

	– Шөп екеш шөптiң де көгерiп өсетiн, сарғайып, ескiретiнмезгiлi бар, балам. Дәл қазiр олардың көңiлi мына бетегедей желкiлдеп өсiп тұрған шағы.

	Дәулет өзiн жүрегiнiң басына қанжылым бiрдеңе құйылып кеткендей сезiндi. «Өзiн мүлде ұмытқан. Тiлегенi – бiздiң бақытымыз, бiздiң қуанышымыз», – дедi iшiнен.

	Қолы дiрiлдеп, теңестiрiп ұстаған ағаштары қозғалып кеттi. Өз-өзiнен абыржыды. Шынында мұнысы қиянат екен-ау!

	Жар сүйiп көрмегендiгi шығар. Тегiнде оңай iс емес. Тiптi кейде көшеде кетiп бара жатқан бiр қызды көрiп, сырттай ұната қалса, егер қыз көнсе, ойланбастан үйлене салғысы келетiн. Ол ол ма, әкесiнiң ауырып жатқанына қарамастан, қоңыр пальтосын сүйретiп бiр көрген қызды iздетiп сабылтқан қандай күш?

	Осы мен өзiмшiл емеспiн бе?..

	Ұялған тек тұрмас.

	– Әншейiн, ондағы жұмысы мандып жатпаған соң дегенiмғой.

	Әкесi көзiн жұмып, ыңылдады. Содан соң жұлып алғандай:

	– Өй! – дедi. – Сен, балам, әлi бала екенсiң ғой! Әркiмөзiне-өзi iстейдi. Жақсы болсаң өзiңе, жаман болсаң өзiңе. Бiрақ қай озғаның менiкi. Оны жұрт: «Жомарттың баласы», – дейдi.

	— Озбағанын да сiздiң балаңыз демей ме?

	— Десе, дей берсiн. Оның аты ауыл-үйден аспайды. Жарық бар жерде көлеңке болмаушы ма едi. Iнiсi тентектiң, ағасы сыйлы. Не қыласың, iштерiңде бiр тентек жүре берсiн! Одан да ынтымақ қып жан бағындар!

	Дәулет әкесiнен жеңiлiп, үндей алмай отыр едi, соңғы сөзi түрткi болды.

	– Осы сұрымен Қалдыбай ынтымаққа көнетiн бе едi, – депқалды.

	Жомарт басын жұлып алды. Дәулетке: «Сен де сондай ма едiң», – деген кiсiше, жаман көзiмен сұқтана қарады. Бiрақ әңгiменi арыдан бастайтынын аңғартып, жұбата сөйледi.

	– Аям жарықтық (өз шешесi. Аты – Айнақыз екен. Балалары «Ая» деп атап кетiптi) айтатын: «Би атам алжып отырып: «Менiң бүйтiп жүргенiм Әулиеатаның демi дейтiн», – деп. Сол айтпақшы, оның өйтiп есiрiп жүргенi – мына сенi мен менiң арқам. Әйтпесе артына қарасын! Бiрақ, балам, есiңде болсын, жақсы адам – көпiр. Одан – ит те, есек те, шошқа да, сиыр да, адам да өтедi. Оңы көтермесең, көпiр бола алмайсың.

	Әке ақылы көкейiне қонғанмен, жүрегiнде әлi де бiр қыжыл бар едi.

	— Аға, – дедi Дәулет қиналып, – шынымды айтсам, осы жолы Қалдыбайдан көңiлiм қатты қалды. Үлкеннен именiп, кiшiден ұялу дегендi ұмытыпты. Аузына келген бейәдеп сөздi iрiкпейдi екен!

	— Асықпа, балам, – дедi Жомарт, – манадан берi мен саған не айтып отырмын. Сен, оған өкпелеме! – «Ендi не айтсам екен?» дегендей сәл ойланып алды. – Баяғыда мен сияқты бiр шал ерте тұрып, есiк алдына шықса, күздiң күнi болса керек, даланы қырбық қар басып қалыпты дейдi. Айналасын шолады. Бақса, үйiнен шыққан бiр жалаң аяқ баланың iзi жатыр. Бұған таңырқаған әлгi шал iздi қуып жүре бередi, жүре бередi. Әлден соң бiр бәйтерек көрiнедi. Iз қуушы соның түбiне жеткенде: «Не iздеп келесiз, ақсақал?», – дейдi бәйтеректiң басында отырған жалаңаш бала. Шал: «Iзiң бiздiкiнен шығыпты. Сондықтан сенi iздеп келемiн, балам», – дейдi. Сонда бала тұрып: «Мен ендi онда бармаймын. Одан да менен сұрайтын тiлегiңiздi айтыңыз, соны берейiн», – дейдi. Мұны естiген шал қапелiмде не сұрарын бiлмей, үйiне келiп ақылдасып, қайтып барады да – «Балам, бiзге керегi ынтымақ екен. Қисаң соны бер. Басқа бақдәулетiңнiң керегi жоқ», – дейдi шал. Сонда бала тұрып: «Ақсақал, сiздiң үйге ынтымақ тұрақтамайды ғой. Егер тұрақтаса, мен кетер ме едiм. Дегенмен, келiп қалған екенсiз, берейiн. Бiрақ өзiңiз өлгенше ғана», – деген екен дейдi.

	Бұл бiр тәмсiл ғой. Ойлап отырсаң, осында көп мән бар. Бiз соны бiлуiмiз керек.

	Әке жүрегi бәрiн де айтқызбай сезiп отыр. Бiрақ, амал не, iштен шыққан шұбар жылан – Қалдыбайды да жамандыққа қимайды. Сәл жамандаса, онсыз да зорға отырған Дәулет көтерiлiп кетедi. «Оның кеудесiне жел берiп ананы төменшiктетiп, ағайынды екеуiн алалап қайтемiн», – деп ойлайды. Дәулет жоқ жерде оны мақтап, Қалдыбайға ұрсып та алады. Қалдыбай жоқ жерде Дәулетке басу айтады. Өстiп таразыны тен басуға тырысады. Алайда Жомарт өзiне: «Осы теңестiруiм дұрыс па, жоқ па?» – деген сұрауды бiрде-бiр рет қойған емес. Есесiне – таусылып айтқан ақылының баласының миына қоныңқырамағанын аңғарды. Қанша iш құсаланғанымен, басқаша бәлен деуге аузына сөз түспедi. Басында: «Баланың жас кезiнен, өскенi бәле екен-ау!» – дегеннен өзге ой қалмаған секiлдендi.

	Сөйтiп, жер шұқылап, лажы таусылып отырғанда:

	– Шайға, шайға! – деп айқайлап келе жатқан Хаби көрiндi.

	Таңертеңгi шайдан соң Хаби мен Дәулет үскiмен керегенi тесуге отырды. Бұл нағыз бiлектiң күшiн талап ететiн жұмыс екен. Қатар қағылған екi қазықтың ортасына үскi орнатып, содан соң басын жiппен орай таңып қойыпты. Үскiнiң алты қырлы ағаш сабына кәдiмгi айыл тартпаны орап-орап алып, қазықты тебе, шалқалай отырып, ары-берi тартса, үскi ұршықтай айналып, зыр жүгiредi. Оның зырқырап тұрған өткiр ұшына керегенiң әлгi белгi соғылған жерiн қос қолдай ұстап, басыпбасып алса, бұрқ-бұрқ теседi. Дәулет мұны әуелгiде қызық көрiп кiрiсiп едi, бiрақ тез-тез ұстауға жаттықпаған қолы тайып кетiп, ағашты жарып немесе қисық тесiп ала бердi. Содан соң амалсыз үскi тартуға отырды. Дәулетке бұл да жеңiл тимедi. Сәлден соң-ақ бiлегiнiң қары талып, басы бұлғақтап қалды. Әкесi келiп: қазықтардың басындағы үскi етiп тұрған тесiкке қара сабынды жұқалап жонып салды. Айылды тағы бiр қайтара орады. Сөйттi де, өзi тартып көрсеттi. Есiп барады. Егер токтың қуатын пайдаланса, мына қара жұмыс қанша жеңiлдер едi. Амал не, алты баған жетпей тұр. Ал бұл екеуi ол туралы ойлар емес. Бiрiн-бiрi қостап қойып, кiрiсiп жатыр. Әкесiнiң самайынан, маңдайынан тер жосыла бастады. Терлегенi болмаса, ауырлағаны байқалмайды.

	— Шын жүйрiк етi қыза сiлтейдi, – деп қояды Хаби.

	— Жан қиналмай мал табыла ма? – дейдi Жомарт. – «Қиналған жаның сыйланар» дегендi осындайдан айтады атаң қазақ.

	— Одан да «өлең айтсақ, жаныңды жеп айтасың» деген осы демейсiз бе, – деп күледi Хаби. – Бiз құсап қара жанына алғау түсiрмей-ақ, тыныш жатып мал табатындар туралы ештеңе демеп пе атамыз қазақ?!

	Жомарт Хабидiң үйреншiктi әзiлiн жауапсыз қалдырып, әңгiменiң бетiн тағы да Дәулетке бұрды.

	– Баяғыда бiреу баласын ұстаға шәкiрттiкке берiптi. «Барөнерiңiздi үйретiңiз, бiрақ баламды қинап қоймаңыз!» – дептi қосып берiп жатып. Ұста келiседi. Баланы үйiне әкеледi де, өзi не iстесе соған қаратып отырғызып қояды. Сөйтiп, бала ұстаның бар өнерiн кәрiп шығады. «Үйрендiң бе?» «Үйрендiм...» «Ендеше дұрыс екен», – деп, үйiне әкелiп тастайды. Ұста кеткен соң өнерiн көрейiк десе, баласы дым iстей алмапты. Содан соң ұстаны қайта шақыртып алып: «Балама ештеңе үйретпепсiз», – деп ренжiптi. Сонда тұрып ұста: «Үйретуiн үйреттiм. Бiрақ қинаған жоқпын», – деген екен дейдi.

	Хаби тағы да қостап, дем бердi.

	– Ойбай-ау, бақырайып қарап отырғанмен қол икемгекелушi ме едi. Оған да былай бас бiлдiрiп... – деп тез, түзу ұстаудың әдiсiн көрсеткенсiп, құнжың-құнжың етедi.

	Байқайды, екеуiнiң де, мұның түпкi ойын бiлiп, мүддесiмен санасатын түрi жоқ. Тегiн табылған еңбек күшi. Бас-көзiне қарамай пайдалана беру. Дәл қазiр әкесi үшiн құдасының алдына барып, «Қалдыбайдың қарызынан» құтылудан артық маңызды шаруасы жоқ екенi рас. Бiр есептен онысына да қосылуға болады. Ауруханада, екi дүниенiң ортасында жатқандағы әкенiң ең соңғы арманының бiрi осы емес пе едi. Сол кезде өзi де құптаған. Ал бүгiн ше?.. Үйленген Қалдыбай емес, өзi болса қайтер едi? Ендеше, әке талабын дұрыс түсiнуi керек. Ешбiр алаңсыз, бел шешiп жұмыс iстейдi. Бiрақ бұлай кеткенiн шешесi байғұсқа бiлдiрген жоқ едi, шыж кебек боп, күйiп-пiсiп жүрген шығар...

	Шынында да таң қаларлық: әкесiнiң қан сорпасы шығып терлегенi болмаса, әзiрге шаршайтын түрi жоқ. Қайта терлеген адам ыстыққа шыдамды болатын сияқты. Хаби да аузы тыным таппай сөйлеп отыр, үскiге қарап қоймайды. Бiрақ қолының да көзi бардай жаңылар емес. Екеуi бiр демде жүз қаралы ағашты тесiп тастады. Ендi соны бас-аяғын теңестiрiп, орта шенiнен (азат көктiң өр жағынан) бiр көкпен iлiп, екi-екiден қосақтау керек екен. Дәулетке сол мiндет жүктелдi. Әрине, бұл жеңiл. Алайда ол бұған да қиналды. Өйткенi, көктi екi ағаштың тесiгiнен бiрдей өткiзiп алған соң, таспаның ортасын жарып, ұшын әлгi тесiктен өткiзiп алып, шалмасы таусылғанша тартса, түйiн жасалады екен. Сөйтем деп таспаны сан рет қиып алды. Онысын ешкiмге көрсеткен жоқ. Әйтсе де өзiнiң бұл жұмысқа икемсiздiгiн сездi. Соған қарамастан, әкесi мұны көмекшi етiп пайдаланбақшы. Ендi қайтсiн!..

	Бұлардың желке тұсындағы сайдың аузына тасыр-тұсыр шыға келген кiшкентай брезент машина артына бозамықтанған шаңдақ қалдырып, Хабидiн үйiне қарай құлдилап кеттi.

	Жомарт пен Хаби бiрiнiң бетiне бiрi қарады. Екеуiнiң жүзiнде де: «Кiм болды екен?» – деген сұрау бар едi. Дәулет балтыры мен қара санының қозғалтпай қалғанын ендi ғана сезiнгендей қабағын шытынды.

	– Қарашы, – дедi содан соң, – кеше қас қылғандай күнi бойы тырс етпеп едi.

	Хаби қолындағы керегенiң талын тастай берiп, жеңiмен маңдайының терiн сүрттi.

	— Дәу де болса бастықтың өзi. Ауданға көрмеге апаратын үйдiң жайын бiлгелi келдi.

	— О құдайдың ұрғаны, – дедi Хабидiң сөзiнен шошып кеткен Жомарт. – Ананы битейiк, балалар. Мұны қоя тұрыңдар. – Тiрсегi тырысып орнынан тұрды. – Ананы, ананы. – Бастарын түйiстiрiп, тiктеп отаулап-отаулап жайып қойған талдарды иегiмен нұсқады. – Оның ерсiсi биiктеу болады ғой былай, еттiлеулерiн iрiктеп жiберейiк.

	Үшеуi де орнынан тұрып, солай беттедi. Беттеп бара жатып Хабиге:

	— Ақан қайда екен? – дедi Дәулет.

	— Оны қайтесiң?

	— Құрдасымен қалжыңдастырып көрейiн деп ем.

	Хаби:

	– Ой-бұй, Дәукен-ай! – деп санын бiр салып, iшегi қатакүлдi. – Ол екеумiздiкi сөз ғой әншейiн. Хан артынан жұдырық дегендi бiлмеушi ме едiң. Ол – бастық жоқ жерде ғана құрдас.

	– Жо, мен, егер мына келген бастықтың өзi болса, түндегiсұрауларын сұрап, талап-тiлектерiн айтып қала ма дегенiм ғой, – дедi сөзiн әдейi елеусiздендiрiп.

	Айтып ауыз жиғанша, төрт-бес сиырды тоғайға қарай қайырып жүрген күрең байталды Ақанның төбесi көрiндi.

	– И-у-у, Ақа! Мұнда-мұнда, берi, берi! – деп бiреуден жасырынғандай даусын қыса айқайлап, қалпағын бұлғап шақырды. Ол естiмеген де, байқамаған да сияқты – тал арасына сiңiп, көрiнбей кеттi.

	– Ақанды шақырамын деп жаман қалпағымды жыртып алажаздадым-ау өзi, – деп қолындағы әбден тер сiңiп, жауын шайып, сыртына соры шыққан ескi сұр қалпағын сарт еткiзiп алақанына бiр соқты да, киiп алды. Содан соң екi алақанына кезек-кезек қарады. – Мына сорлы да оңып тұрмапты ғой. Бастықтың қыздың қолындай сүп-сүйiр саусақтары мен мап-майда алақанына түрпiдей тиедi-ау не қылғанда да. Қысып кеп қалып, бақ еткiзсем бе екен? Шынында, сөйтсем қайтер едi, ей?!

	Дәулет Хабидiң қылығына ерiксiз күлдi. Iстеп тұрғаны – баланың iсi. Жомарт ештеңенi де тыңдар емес, қапалақтап кiрiсiп жатты. Хаби оқыс мойнын iшiне алып, тiлiн шығара қалды. Бастықты көрiптi. Бiрақ үп-үлкен кiсiге мұнысы жараспады. Машинасын есiк алдына тоқтатып, жаяулап келедi. Жақындап келiп:

	– Сәлеметсiздер ме? – дедi.

	– Ассалаумәликом! – деп даусын соза сәлем берген Хабиқос қолын ұсынды. Бастық оң қолын оның саусақтарының буыны шор-шор болып мүйiзденiп кеткен алақанына көңiлсiз тастай салды. Ол түсiп бара жатқан затты қағып алған кiсiше құнжың еттi. Жымың-жымың етедi. Дәулет қолым таза емес дегендi бiлдiру үшiн, жоса-жоса екi алақанын бiрiне-бiрiн қағып қойды. Сөйттi де, ернiн жыбырлатып, жай амандасты.

	Ендi ғана бетi берi бұрылған Жомарт сұқ саусағымен маңдайының терiн сыпырып, сiлкiп тастап, қолын жанына сүрттi. Содан соң бұларға қарай аяңдады. Жақындап келiп:

	– Амансың ба, қарағым? – дедi. Бөрте костюмiн желбегейжамылып, қамыс қалпағын баса киiп, көзiнiң астымен сүзе қарап тұрған Жарқынға.

	Ол да жаңағысынан гөрi сәл жұмсарып:

	– Хал қалай, ақсақал? – дедi.

	– Құдайға шүкiр, шырағым! – деп Жомарт та қауқылдапжатты.

	Адамды адам араласпаған соң бiлмейдi екен ғой. Ақан айтпақшы, Жарқын бұларға да сүзеген бұқаша көзiнiң астымен алая қарап тұрды. Өйткенi, Жарқын Дәулеттiң бұдан бұрын да талай көрiп жүрген адамы. Алайда мұндайын байқаған емес-тi.

	Қысқа қайырып жағдай сұрады. Көрмеге тiгетiн үй туралы тапсырма бердi. Жұмыстың барысымен танысты. Үскiге келгенде ары-берi айналдырып тұрды да:

	– Мына қазықтардың басын неге таңып қойғансыздар? –дедi.

	Хаби мұның үскi деген аспап екенiн және оның қызметiн айта бастап едi, Жарқын түсiнбеген сыңай танытып, иығын қиқаң еткiздi.

	– Мiне, былай,– дедi Жомарт Хабиге иегiмен ымдап «Үскiге ағаш ұста, тесiп көрсетейiк», – дегенi едi.

	Ол да дереу тiзелеп отыра қалды. Жомарт та бүлкектетiп есiп жөнелдi. Керегенi бұрқ-бүрқ теседi. Жарқын басын шайқады. «Кеудесiнде жаны бар зат осындай қимылға қанша шыдауы мүмкiн», – деп ойлады. Жомарттың маңдайынан тер жосылып жүрiп бердi. Самайынан құйылған сор ботқа сақалының ұшына сәл дамылдап үзiлiп түстi. Соны көргенде барып Жарқын:

	– Осыған мотор пайдалануға болмас па екен?! – дедi.

	– Әрине, болады, бiрақ мұнда ток жоқ қой, – дедi Хаби.

	– Өй, балалар! Оған әуреленбеңдер! Қанша үй жасаймындейсiң! Асса бiр жиырма-отыз. Оны өзiмiз де қоймаймыз. Мiне, шалың аман болса моторыңнан кем тартпайды. Сөздi қой, ал ұста! – дедi Жомарт оған бұйыра. Содан сон үскiнi тiптi өршелене тартты.

	Жарқынның шоферi де келiп тұр едi, мырс етiп күлiп жiбердi. Бастығынан жасқанып терiс айналды.

	– Ток жоғы несi? – дедi Жарқын таңырқаған пiшiнмен. –Ендi қалай күн көрiп отырсыңдар? ГЭС-тiң iргесiнде отырып, он шақты жылдан берi қарай!.. Айтпайсыздар ма содан берi!

	– Ақан деген кiсi: «Қақсай-қақсай жағым талды», – деп отыремес пе едi түнде ғана, – дедi манадан берi үнсiз тұрған Дәулет.

	– Кәне, шақыршы сол Ақанды! Қайда жүр ол?

	– Ал жақсы, кiшкене демалыңыз, қария, – деп Хаби орнынан тұрды. – Бұл көк соққыр қайда кете қалды екен, жаңа әнебiр жерде сиыр айдап жүр едi. – Қолын күнгейлеп тоғайға қарады.

	Күрең байталмен сүмең-сүмең желiп келе жатқан Ақанды бәрiнен бұрын Жарқын өзi көрдi. Хаби оның жүрiсiн сайқымазаққа айналдырды.

	– Мен ана жақтан қарап жүрiппiн ғой, жылан жүрiстiсiнқарашы! Мұнда келiп қалыпты ғой, әуелi. Осы қайнағаң ыстықта жетi аяздан шыққандай үстiндегi күпәйкенi қара!

	Өйтiп-бүйткенше ол да жетiп, аттан аударыла түстi. Шылбырын сүйрете тастап келiп, қол берiп амандасты. Бiрақ Жарқын манағысынан да салқын тұрған. Қай жағынан шығып қаламын деген пиғылмен жаутаң қаққан Ақанға:

	– Сен маған: «Тоғайдағы ауылда ток жоқ», – деп қашан айтып едiң? – дедi зiлденiп.

	Ақанның абыржығаны соншалық, қапелiмде аузына сөз түспедi. Сәлден кейiн:

	– Өзiңiз келген сайын көрiп жүрген соң... Бiрақ менешкiмге олай деген емеспiн, – дедi абдырап.

	Дәулетпен жанары ұшыраса кетiп едi, одан сайын берекесi қашты. Туа сары кiсiнiң жел қағып, күнге күйiп, тотыққан қоңырқай жүзi күреңiтiп шыға келдi. Түнi бойы сұмырайша қақсап, ауыздыға сөз, аяқтыға жол бермей отырған зар жақтың табан астында тiлi күрмелiп, берекесi қашқанына Дәулет iшiнен қатты қынжылды. Бiр жағынан аяды да. Қайтсiн бейшара, бастығы түскiрдiң пысы басып бара жатса.

	– Сiз сөздiң байыбына бара алмай қалдыңыз-ау деймiн,Ақа! Жақаң айтқандарыңыз үшiн емес, айтпағандарыңыз үшiн ренжiп тұр. Бұл кiсiлер келсе, күндiз келiп, күндiз қайтады. Светiң бар ма, жоқ па, қайдан бiлсiн. Қысқасы, мұндай нәрсе осы күнi кiмнiң ойына келедi. Қиыншылығын көрiп отырған өздерiңiз айтпаған соң, – дедi Дәулет сөзге араласып.

	Бұдан ары әңгiме өрiстеген жоқ. Ертең-ақ монтер жiберетiн болып шештi.

	* * *

	Дәулеттiң «үйшi» атанғанына да жарты айдың жүзi болды. Тоғай аралап, тал кестi. Оны әкесi үйреткендей етiп бұтап, баубау қылып басынан бiр, аяғынан бiр буады. Содан соң әлгiнiң бiреуiн өңгерiп алады да, Хабидiң жирен қасқа атымен судан жүзiп өтедi. Бұған жануар жирен қасқа да әбден төселiп алған. Әсiресе судың қақ ортасына келгенде танауын пырылдатып қайықша қалқиды. Бұл жұмыстың ең қызығы осысы. Әйтпесе ит байласа тұрғысыз. Таң қалатыны сол – осындағы екi-үш үйдiң бала-шағасы бұдан басқа жерде халық барын бiлмейтiн секiлдi.

	Тағы бiр ермегi Ақан мен Хаби. Екеуi де кәдiмгi артист. Басы қосылса, таппайтын бәлелерi жоқ. Өлген кiсiнi күлдiредi дейтiннiң өзi. Жай, өздерiнше сөйлесiп отырғанда, бiреулердiң ерекше мiнезi не аярлығы туралы әңгiме қозғала қалса бiттi, екеуi екi адамның ролiн ойнап шыға келедi. Даусын да, сөйлеу мәнерiн де бұлжытпай салады. Әсiресе Хаби бiресе өзiнiң әкесi Жомарт, бiресе нағашысы Ыбырай болып сөйлесе кеткенде, Дәулет көзiнен жас аққанша күледi. Ең қызығы, екеуiнiң ғана емес, оқиға өтiп жатқан кездегi екi үйлi жанның барлық адамының ролiн түгел қатыстырады.

	– ЬIбырай, жиен келе жатыр. Дәу де болса ана қыз:«Үйiмнiң бау-шуы тозып кеттi», – деп қайрап-қайрап жiберген ғой. Беремiз бе, сылтауратып қоя тұрамыз ба? – деп ернiндегi насыбайын тастағансып, қора жақта күйбеңдеп жүрген шалымен ақылдасып тұрған күбiдей қара шұбар кемпiр бола қалады.

	Содан соң Ыбырай болып жауап қайтарады.

	Жомарт шаруасын бiтiрмей үйiне қайтады.

	Хаби ендi дереу Тотия бола қалады.

	– Ойбұй, қу сығыр-ай, айтып ем ғой бұ сығыр өстидi деп.

	Бәсе, бұл шаруа бiтiрсе, бiз өстiп жүремiз бе?

	Сөзiн аяқтар-аяқтамастан:

	– Өй, – дейдi Жомарт болып, – сенде құдай бар ма? О байғұстың сұрын көргенде алмақ түгiлi көйлегiңдi шешiп берерсiң. Өңкей ана қызыл қарын маңқа немелерi ер жеткенше, қолдан келгенiнше кемектесе тұруымыз керек. Жас өспей ме, жарлы байымай ма?

	– Ойбұй, ойбұй! Ей, сенiң есiң дұрыс па, ей, осы?! – дейдiТотия болып бетiн шымшып отыра қалып. – Өзiңшi, өзiң? Сенi кiм есiркеп жатыр, ей, осы а?! Әуелi күртешеңдi шешiп берiп келгесiң бе, ей? Сенiң денiң сау емес, сенiң! Мен мұның кеудесiне қамсау бола ма деп әуреленiп... О, құдай береке таптырмағыр!..

	Бұған Жомарт та мәз. Өзiн айнадан көргендей болады. Сол кезде өткен қыруар өмiрiн еске алады. Сондықтан амалсыз, күлкiден жасаураған көзiн ауық-ауық қолының сыртымен сүртiп қойып, жамбастап жатып, үнсiз тыңдайды.

	Ендi бiрде Ақан – Сиқымбай пұшық, Хаби – бақсы кемпiр болып арбаса кетедi. Өстiп тақырып өзiнен ауысқан кезде барып, Жомарт басын көтередi.

	— Сендер айтасыңдар ғой, балалар, – дейдi малдасын құрып, жөнделiп отырып жатып, – Жомарт – сол дүние бар болса да баяғы сол Жомарт, жоқ болса да баяғы сол Жомарт. Бар болғанда кәне, қай жерiме жұғып қалатын едi? – Екi алақанын жайып кезек-кезек қарайды. – Ыбырай да, әне, балалары ер жеттi, байыды. Шұбар қатын ханға сәлем бермейдi. Ал бiрақ одан не пайда? Өзi көптен берi жаман ауру көрiнедi. Жасырып келiптi, бейшара. Ертең көзi жұмыла кетсе, өзiмен бiрге әкетер деймiсiң, қалады артында.

	— Қалса, балаларына қалады. Сiздiң дүниеңiз сияқты емес, көзiнiң тiрiсiнде-ақ жұрттың қолында кететiн, – деп Дәулет наразылық бiлдiре бастағанда-ақ Хаби әңгiменi тағы бiр әзiлге бұрып жiбередi. Немесе Жарқын мен Ақанды құрдас қып әзiлдестiре қояды. Әңгiме қайтадан күлкiге ұласады. Ара-арасында:

	— Көзiнiң тiрiсiнде көңiлiн сұрап қою керек едi байғұстың! Осы қу дүние деп жүрiп, тоңқалаң асамыз ғой бiр күнi, – десiп, ауыр күрсiнiседi.

	Өстiп жүрiп уақыт өте берiптi, өте берiптi. Егер Дыңғыш тракторының тiркемесiне тиелген бес бөрененi әкелiп түсiрмегенде, бұлар Жарқынның уәдесiн де сол күйi ұмытып кеткендей едi.

	Монтер жөнiнде Дыңғыш та ештеңе бiлмейдi екен. Сұрағандарға:

	– Айда, бар! «Жеткiз!», – дедi, жеткiздiм. Ендi отқа жақсаңдар да өздерiң бiлiңдер. – Жағалап келген балаларға: – Ей, қаш былай, аяғыңды сындырып, бәлеңе қалып жүрмейiн, – деп, бiрiнiң артынан бiрiн құлатып тастады да, «Белорусын» тарылдатып тайып отырды. Мұндағы жұрттың одан бiлген жалғыз жаңалығы сол – Ыбырайдың жон тартып жатқандығы болды. Осы хабардан соң-ақ Жомарт дегбiрсiздене бастады. Ауылға барып, үй iшiнiң халiн бiлiп, кiр-қоқымызды жуғызып, Ыбырайдың көңiлiн сұрап, колхоздан тиын-тебен бiрдеңе алып дегендей – қыруар шаруаны бiтiрiп қайтуды ойлады. Сөйтсе де, әне-мiне деп жүрiп араға тағы да бiр апта салды. Ақыры, жексенбi күнi түс ауа әкелi-балалы екеуi асай-мүсейiн арқалап жаяу жолға шықты.

	Күн бесiнге еңкейiп қалған кез. Алматының автобусына үлгерулерi мүмкiн. Сол үшiн жолға шығысымен, күре жолға төтелеп тартты. Тез-тез жүрiп келедi. Бұрын жетiп тосып тұрмаса, зу етiп өте шығады.

	Төтелеп жүрген кiсiге тоғайдан күре жолға дейiн алтыжетi-ақ шақырым екен. Бiр сағаттай уақыттың iшiнде жетiп келдi. Дәулет iштей ауада сонша жердi жаяу басып сорлағанына өкiндi. Ақылының әлi әкесiне жетпегенi ме?! Таңертеңгi Алматы–Талды автобусына отырып, өстiп тұсынан түсiп қалса ғой, өйтiп қиналар ма едi.

	Бұлар автобусты көп тосты. Өтiп кеткен екен деп топшылады. Әдетте сапырылысып жататын қара машиналар да тиыла қалыпты. Күн демалыс болғандықтан да солай шығар. Не де болса, iлгерi жылжи берейiк деген байламға келдi. Сөйтiп, едәуiр жер жүрiп тастады. Әлден уақытта бiр «Газ 69» қуып жетiп, тоқтамай өте шықты. Өтiп бара жатып шофердiң қасында шалжиып отырған бетi табақтай жалпақ сары неме бұларға бұрылып бiр қарады. Артқы орындықтары түгелдей бос. Сонда да бұлар қол көтере алған жоқ. Ал олар өздерi бiлiп «ала кетейiк» деп тоқтамады. Ол әбден ұзап кеткенше жүйкесi жүн болып тұрып қалған әкесi:

	– Мына иттiң баласы ала кетсе, не құдай ұратын едi, ә! –деп өзiне өзi күбiрледi.

	– Ол бiздi қайтедi, күйелеш-күйелеш қып, – дедi Дәулет, –жиiркенген шығар әуелi.

	Екеуi ендi қайтiп тiлдескен жоқ. Аяңдап тағы бiр белден асты. Сонда ғана зорға дегенде, автобус жетiп тоқтады.

	Бұлар шешесi есiк алдында қарағайдың ұнтағын сиырдың жапасына қосып илеп, жайып отырған үстiне келдi. Ашық дәлiзге сүйенiп, қолын қусырып көшеге қарап тұрған келiнi атасы мен қайнағасын көзi шалысымен, үйге зып бердi. Келiн түсiрiп, қолы ұзарғанның орнына күтiмiне тағы бiр әздек қосылған сияқты.

	– Аман-есенсiңдер ме? О түрiңнен айналайын, не боп кеткен түрiң? Шашың өсiп, үрпиiп, – деп жүрелей отырған орнынан тұрып, екi қолын кейiнiрек ұстап келiп, Дәулеттiң мандайынан сүйдi. Содан соң шалына қарап жымиды. – Сен байғұстың халiң қалай! Тiрiсiң бе, әйтеуiр! Мына бала-шағаңның қамы үшiн кiшкене тiрi тұра тұр!

	– Иә, өз халiң қалай? Балалар аман ба? Қалдыбай жұмысында жүр ме? – дедi әкесi.

	Шешесi Қалдыбайды кiм сұраса да беретiн дағдылы жауабын қайырды.

	– Қалдыбайдың аты өшсiн, жатыр ғой. Күрiк болған немеше орнынан тұрар емес. Өзiн түнде бiреулер мес қып соғып тастаған ба, таң атқалы қатыны да қасында. Сөйлескен ешкiм жоқ.

	Жомарт анадай жердегi тасқа барып құйрық басты. Дүниенiң бәрiнен бейхабар адам секiлдi сақалын тұтамдай ұстаған бетi меңiрейiп отырып-отырып, «уњ» деп ауыр күрсiндi. Ыбырайдың кiшi баласы есек арбамен су алып барады екен, соны көрiп орнынан тұрды. Әкесiнiң халiн сұрады. Әйтпесе қанша отырары белгiсiз едi.

	Үй iшiнiң тұрмысын көзiмен көрген Жомарт таңертең колхоз бастығына кiрiп, жағдайын айтып, тиын-тебен сұрауға бекiдi.

	– Сен де жүр, балам, – дедi Дәулетке.

	Әкесiнiң түпкi ойын бiлмесе де, Дәулет бұған қарсы болған жоқ. Ертесiне екеуi де ертелетiп бастықтың алдында болды. Бiрақ әлекедей жаланған қайыс қара келiншек:

	— Ауданнан келген адам отыр, – деп бұларды жiбермедi. Ұзақ тосты. Қоңырау шылдыр еттi. Қара келiншек қайқаңдай басып кiрiп кеттi де, кiдiрмей бiр жапырақ қағаз ұстап қайта шықты. Орнына барып отырып жатып:

	— Бастық ендi ешкiмдi қабылдамайды. Қасындағы кiсi екеуi бiр жаққа жүргелi киiнiп жатыр, – дедi.

	Жомарттың жаны шығып кете жаздады.

	— Ей, айналайын, менi ғана жiбершi, жолығып қалайын! Тоғайдан келiп ем, – деп шыр-шыр еттi. Сөйткенше болған жоқ, бастықтың өзi де шығып келе жатыр екен. Жомартты көрiп кiлт тоқтады. Содан соң:

	— Мырзатай Мырзағұлович, – дедi, – сәл кiдiрiңiз! Бiз iздеп бара жатқан ақсақалдың өзi осында келiп қалыпты. Мiнеки, мына кiсi. Кәне, кiрiңiздер!

	Жалпақ сары иек қаққансыды. Амандасқаны ма, дағдысы ма – Жомарт ол жағын ажырата алған жоқ. Не де болса бiр ауыз тiлдесiп қалатынына қуанды.

	Бастық өз орнына, жалпақ сары оның қасына жайғасты. Ал жалпақ сарының қарсы алдындағы бiр орындық бос тұрды. Жомарт сонда да қабырғаға сүйей қойылған шеткi орындықтардың бiрiне барып отырды. Дәулет те iлесе кiрiп әкесiнiң қасына келiп жайғасты.

	— Мырзатай Мырзағұлович, әлгi үйшiмiз, Жомарт Әлiпов деген ақсақал осы кiсi, – дедi. – Мырзатай Мырзағұлович сiздердiң халдерiңiздi бiлiп, жұмыстарыңызбен танысқалы ауданнан арнайы келiп отыр. Танысып қойыңыз!

	— Ақсақал, аудан басшылары бұл жұмыстың iргесiн кеңiтсек дейдi. Бiздiң колхозды ғана емес, басқа шаруашылықтың малшыларын да үймен қамдауды ұйғарады Мырзатай Мырзағұлович сол туралы сiздiң пiкiрiңiздi тыңдағысы келедi.

	Жомарттың басына Ақанның анадағы: «Бастықтар ақылдасқан болып пiкiр сұрайды, ұсыныс айтсаң жек көрiп қалады», – деген сөзi сап ете қалды. Содан соң:

	– Бiз не деймiз, қарағым, о жағын өздерiң бiлесiңдер де.Бiздiкi – iсте дегендерiңдi iстей беру. Менiң бiр семьялық жағдайым болып жүр. Әйтеуiр, соған көмегi бола ма деп... .

	Әкесiнiң әдейi монтанси жауап бергенiн Дәулет те сезген едi, бастық та алдын алып о жағына басқызбады.

	– Жарайды, жарайды, ақсақал. Оны өзiмiз сөйлесемiз ғой.

	Одан қорықпаңыз, бәрi де болады, – деп без ете қалды.

	Жомарт үйiне көңiлдi оралды. Өнерi ауданның назарына iлiгiптi. Бұрынғыдай емес, бастықтың да иi жұмсарған. Бәрiнен бұрын құдасының алдына барып, ырым-жырымынан жұрт қатарлы ұялмай құтылатынына көзi ендi анық жеттi. Арқасы босап, шайды да терлеп-тепшiп отырып ұзақ iштi. Бiрақ Дәулеттiң көңiлiнде күдiк тұрды...

	– Байқайсыз ба, аға, – дедi Дәулет әкесiнiң сенгiштiгiнұнатыңқырамай, – осы Жарқын жолдас уәдеге жомарт құрғақ сөздiң ғана адамы емес пе өзi? – Әкесi: «Оның не?» – дегендей сұраулы жүзбен қарады. – Анадағы әмiрi әзiрге бес бөренеден арыға бара алмай жатыр.

	Әкесi маңдайын қолымен тiреп, көзiн жұмып ойға кеттi. «Аға бiр әңгiме бастағалы отыр», – деп ойлады Дәулет. Күткенiндей-ақ сәлден соң;

	– Ел басқару оңай дейсiң бе, балам, – дедi, – құланды дажыландай жiгiт атады. Бастықтың да бастығы бар екенiн көрдiң ғой мана. Ол бiр екi арадағы дәнекер. Оған қарағанда, өзiмiз батырмыз. – Сәл бөгелдi.

	Есiк ашылды. Ыбырайдың кiшi баласы екен. Көзi жасаурап, танауы делдиiп тұр.

	– Атам жөн тартып жатыр. Апам сiздi шақырып кел депжiбердi.

	— Қой, мен сонда барайын. Әй, қу дүние! Көрдiң бе, мiне, әне-мiне деп алданып жүрiп. Кеше-ақ кiрiп шығуым керек екен, құдайдың iсi!

	— Ей, өзi былай тiлге келе ме? Кiсi тани ма? – дедi сасып қалған Тотия.

	— Кеше танитын. Сөйлеп жатқан. Сiздi келiптi деп ем, қуанып қалған. Содан берi: «Қашан келедi», – деп сұрап жатқан.

	Мына сөздi естiгенде, Жомарт көзiне жас алды.

	– Қайтсiн, бала жасымыздан бiрге өсiп едiк. Үлкен болса,менен төрт-бес-ақ жас шығар. Байғұстың тұз-дәмi таусылайын деген екен ғой. Бәрiң де жүрiңдер, көзiнiң тiрiсiнде барып, бақұлдасып қалайық.

	Сүйек пен терi ғана қалыпты. Көзi шүңiрейiп, iшiне түсiп кетiптi. Әйтеуiр, шықпа жаным шықпалап, кiрпiгi қимылдап жатыр. Жанары өшуге айналған, кемпiрi қасында қол-аяғын уқалап, аузына ауық-ауық мақтамен су тамызып отыр.

	Жомарт бас жағына келiп отырды. Әуелi тамырын ұстап көрдi. Содан соң маңдайынан сипады. Алақанын алақанына салып саусақтарын қысып-қысып уқалады. Сөйтiп отырып, құлағына аузын жақындатып:

	– Ыбырай, мен Жомартпын ғой, Жомартпын, – деп дауыстады. – Мен саған келiп отырмын! Таныдың ба?

	Көзiн сәл ашып, жүзiне тесiле қарап алды да, бар күшiн жинап, Жомарттың қолын аузына апарып, ернiне басты. Айнала тұрғандардың барлығы да көздерiне жас алды. Сөйттi де, екi-үш қайырым тiлге келдi.

	– Ме-н, пә-ни-ден ба-қи дүн-ие-ге ке-тiп ба-ра-мын. Тiр-шi-лiк-те жақ-сы-лы-ғың-ды көп көр-iп ем. Ақ-тай ал-ма...

	Дем алып, дем алып зорға жеткiзiп жатқан сыбыр үзiлiп кеттi. Содан қайтып тiлге келе алмады.

	– Кештiм, Ыбырай, менiң сенен алашақ ешқандай қарызымжоқ, кештiм, – деп Жомарт құлағына тағы да үш рет дауыстады.

	Ыбырай ықылықтап бiрер сағаттай жатып, жан тәсiлiм жасады. Сол уақыттың iшiнде Жомарт «кештiм» деген сөзiн көңiлiнде сан рет қайталады.

	Бұл өлкеде августың аяғына қарай шөп шабылып бiтедi. Оған егiн орағы жалғасады. Сосын мал қыстату, төл алу... Науқан артынан науқан – қарбалас тiрлiк басталып кетедi.

	Бiреу ойда, бiреу қырда – жұрттың басын қосу қиынға түседi. Өстiп қауырт қимылдың дамылдап тұрғаң сәтiн пайдаланып, Жомарт үйi құдаға барып алуға шұғыл дайындалды. Бiр малын сойып, ағайын-туыстың басын қосты. Қалай барып, қалай қоюдың жөн-жосығын ақылдасты. Баратын адамдарды белгiледi. Осыған келгенде шешесi:

	– Мен бармасам да, Дәулетiм барады. Еңбек осыныкi. Жазбойы бiр күн тыным көрген жоқ. Арқа етi арша, борбай етi борша боп салықта жатыр. Жұртпен араласып, жақсы-жаманды көрiп дегендей, көңiлiңдi көтерiп қайт, – деп отырып алды. Өстiп Дәулет амалсыз iлескен.

	Топты адамды үйiне кiргiзбей, есiгiнiң алдында екi-үш сағаттай иiрдi. Әуелгiде алдарынан белi бүкiрейiп, көзi жасаураған, қолында шыбығы бар кемпiр шығып:

	– Әлгi қызымызды ұрлап ап, тымпиып жатқан немесендерсiңдер ме? Баяғыдан берi қайда жатырсың? Осы басынғаның жетедi. О несi, ей, адам алып отырып, – дедi ашуланып.

	– Құдағи, ондай сөздi қойыңыз! Екi бала бас қосқан екен,батаңызды берiңiз! – дедi Жомарт.

	Кемпiр өзiнше жұмсармаған сыңай танытты.

	– Өйтiп тiлiңдi емiзбе. Бата сұрағыш болсаң, қайда қалдың осы уақытқа дейiн?.

	– «Ештен кеш жақсы». Одан да ұзағынан сүйiндiрсiн деңiзқұдағи!

	– Жоға, кiсi күйедi екен, – дедi кемшр өзiне-өзi сөйлеп. –Сырты түктi мал емес, қара басты адам алып отырып...

	– Оныңыз рас қой, құдағи, қысқа жiп күрмеуге келмей,бiр-екi ай өткiзiп алдық. Ол айыбымыз мойнымызда.

	— Айып-сайыбынның керегi жоқ. Түйең көпiрден өттi ме, өттi. Ендi басымызды ауыртпай, қайқай!

	— Олай қатты кетпеңiз, құдағи, – деп Жомарт та сәл қатайды. – Атаң ұл, шешең қыз боп көрмеп пе едi? «Ырылдарсың қаппассың, менен жақсы таппассың» дегендi естуiңiз бар ма едi? Одан да ашуды қойып, дастарқаныңды дайындат. Мiне, құдаң келдi, құдайың келдi, күтiп ал!

	Сөзден бөгелiп қалған кемпiр:

	– Өйтiп тiлiң мен жағыңа сүйенiп қулығыңды асырамындеме! – деп қайтадан үйiне кiрiп кеттi.

	Не дерiн бiлмей дағдарған Дәулеттiң көзi қоңыр сиырға түстi. Жануардың желiнi шатына сыймай, алшиып зорға тұр. Емшектерi де тұтам-тұтам екен.

	– Ақыры, жаз бойы тыраштанып тапқан-таянғанымыз бенбала-шағаның таңдайын ағартып отырған жалғыз сиырды өткiзерге жер таппай қор болдық-ау, – дедi өзiне-өзi күбiрлеп.

	Әкесi мұның кейiп тұрғанын сезiп, тағы да басу айтты.

	– Алмақтың да салмағы бар, қарағым. Ендiгi салмақ бұлардың мойнына түседi. «Тоғыз келiн түсiрген бай болыпты, тоғыз қыз ұзатқан кедей болыпты» деген бар. Бiз ендi ауыр мiндеттен құтылдық.

	Отырғандар Жомарттың сөзiн қуаттасты. Дәулет сасқанынан:

	– Жеңiлi тағы бар ма? – деп күлдi.

	– Әрине, бар, – дедi баласын бiржола мойындатып алғысыкелген Жомарт, – келiннiң жасау-жабдық, төсек-орнын әкелгенде, кемiнде он шақты адамды күтiп аласың. Кiсi басы киiт кигiзiп, разы етiп қайтарасың.

	– Жә, – дедi әкесiнiң пиғылын айтқызбай таныған Дәулетәзiлдегенсiп, – бұл бiр таусылмайтын ырың-жырың екен!

	Ымырт үйiрiле бұлар да үйге кiрдi. Қуыстыра келгенде құда байғұс та өздерiн күтiп алудың қамымен жүрiп кешiгiптi.

	Дәулет осыдан оқуы басталғанша әкесiнiң қасында болды. Тiзе қосып жұмыс iстедi. Өйтпеуге лажы да қалмаған едi. Өйткенi, бұлар аттанарда құдалары мұңын шаққандай болып отырып, өтiнiш айтты.

	– Құдай атын атасқан құда болдық, – деген ол. – Ендi бiр-бiрiмiздiң қайызымызға қарасқанымыз жен. Менi де көрiп отырсың, жай-шамам белгiлi. Мына өзiң әкелген тиын-тебен қолда тұрса шығып кетедi. Осыған азды-көптi бiрдеңелерiмiздi қосып, бiз де тездеп қарызыңнан құтылып қойсақ деймiз.

	Екi жақтың әңгiмесi осымен бiттi. Бiрақ әкесi айтқан женiл мiндет сарқылып қалған бұларға ауырға түстi. Сөйтiп, Дәулет қоңыр пальтоны бұл жылы да өзгерте алмады. Етегiн де қысқартқан жоқ. Алайда оған да өкiнбеп едi. Бiр күнi шешесiнiң жылап отырғанын көрiп қалды.

	Келiн төркiндерi анау-мынауын әкелiп берiп қайтқан соңақ, айға толар-толмас уақыттың iшiнде, енесiне бөлек тұрғысы келетiнiн айтыпты. «Қой, қарағым, тым құрыса бiрер жыл болыңдар. Ел-жұрттан ұят. «Тотия жалғыз келiнiн сыйғызбады» деген өсек болады. Оның үстiне, бөлек үйге аяқ-табақ та керек», – деп құдайдың зарын қылыпты. Көнбептi. Қалдыбай да әйелiнiң сөзiн құптайды екен.

	От басының осындай кикiлжiңiн Жомарт пен Дәулеттен жасыра-жасыра тезiмi таусылса керек.

	– Кетем десе – жiбер, – дедi Дәулет шешесiн әдейi басасөйлеп. – «Бет алдыңнан жарылқасын» деушi едiңiз ғой, ендi бұларға соны сыйласаңыз жетедi.

	– Ойбай-ау, күнiм-ау, әкең мұны естiсе өледi ғой! – дедiТотия шошына.

	– Өлмейдi. Әкеме өзiм түсiндiрем!

	– Әне, мұның бәрi iзденiп тұр. Бұл жетпегiрлер сөйтедiендi, сөйтедi, – деп күбiрлей сөйлеп шығып кеттi.

	Арада көп өтпей-ақ Тоғайға: «Қалдыбай бөлiнiп, әйелiнiң қала жақтағы ағасының қасына көшкелi жатыр екен» деген хабар жеттi.

	Жомарт пен Дәулет келгенде, Қалдыбайдың қос-қолаңы есiк алдындағы қара машинада тиеулi тұрған. Жомарт үйге кiргенде Қалдыбайлар қарама-қарсы шығады. Машина күрк-күрк етiп қара қошқыл түтiнiн будақтата жөтелiп алды да, жылжи бердi.

	* * *

	Содан берi зымырап екi жыл өтiптi. Дәулеттiң әлi есiнде, Қалдыбайлар бөлiнiп көшкен күнi осы үй өлiк шығарғандай болған. Әуелгiде емшек сүтiн көкке сауған шешесi де басылып, аздан соң зiлдей ауыр тыныштық орнап едi. Бiрте-бiрте бәрi де ұмытылды. Қалдыбаймен тағы да ұрсып қалып, осында қашып келген келiнi енесiне шағынып жылап отыр.

	– Ит те тамақ iшсе, ұясында тыныш жатады. Ал бiз итқұрлы да жоқпыз. Арағын iшiп алып, жоқтан өзгенi сылтауратып, арпылдап алысып жүргенi. Әлгi авариядан қайтыс болған кiшi бауырымның қазасына барып отырғанда: «Бауырыңның жетiсiне қара. Күйiгiңдi бас», – демедi. Өйтпек түгiлi: «Көрiне бiрге түсейiн деп пе едiң, неғып түспедiң?», – деп мазамды алды. Көз жасы жаңбырдың суы емес, ол да адамның тұла бойынан қиналғанда шыққан сөз ғой, апа-ау! Неге қойғызбайсыздар.

	– Өй, ол атың өшкiр қойса, жасына жетпей жүр дейсiң бе?Сырын алып болдың ғой. Мына баланы емшектен шығарып тастап кет, өлтiрiп аларсың, – дейдi, Тотия.

	– Ендi мен онда бармаймың, – дейдi келiнi өксiп-өксiп –елге-жұртқа масқара боп болдық. Қай бетiммен көрiнем көршiлерге?!

	Тотия қуанышын жасыра алмай:

	– Е, сенi бiреу қуып жатыр ма. Орындарыңнан су шыққандай боп жүрген өздерiң емес пе, түге. Сен бармай қойшы, бәлемнiң өзi-ақ келедi сандалып, – дедi.

	Дәулет iшкi үйде, бұрынғы өз орнында, саусақтарын салалап айқастыра екi алақанын шүйдесiне төсеген бетi шалқалап жатып екеуiнiң әңгiмесiн түгел тыңдады. Бәрiбiр өз iсiнiң де оңға басып тұрғаны шамалы. «Әттең, оқуымды бiтсем», – деп едi, оған да жеттi. Сол күнi айды аспанға бiр шығаратындай көрiнетiн. Дәл қазiр ондай ештеңе байқалмайды. Ендiгi тағдыры аудандық оқу бөлiмiнiң қолында. Жөнтексiп жүре тыңдады. Бiр қиырдағы ауылдық мектепке жұмсады. Әрi-берiден соң, бұйрығын жазды да, жолдамасын қолына ұстатты. «Үйiнiң қасындағы осы мектепке орналасып, әке-шешесiне көмегiмдi тигiзем бе», – деген оймен директорына жолығып едi, штатының толық екенiн айтты. Ендi амалы жоқ, таңертең солай жүрмек. Қасарысса, бармай да қоюына болар едi. Бiрақ әкесi келiнi босанғалы берi Қалдыбайды қайтадан қолына көшiрiп алғысы келiп жүр. Ендi онда жүрiп отаспайды деп қорқады. Немересiн қимайды. Олардың үстiне иленiсiп... Баяғы кикiлжiң қайта басталмас деймiсiң?!

	Ал үйлену мәселесi ендi тiптi қиындап кеткен сияқтанды. Бұл ұнататын тәуiр қыздар оқып жүрiп-ақ күйеуге тиiп кеттi. Отырып қалған қыздарға мұның көңiлi соқпайды. Не көрсе де студент кезiнде көруi керек едi, оған жағдайы болды ма?! Ойына баяғы Мұқан екеуiнiң қылығы түсiп, мырс етiп басын шайқады. Өз ойынан өзi ұялды. Басында таз кепештей тер сiңдi ескi құлақшын, үстiнде қолпылдаған қоңыр пальто, үкiмет үйiнiң алдындағы кең алаңды екi етегi далақтап кешiп келе жатқан сәтiн елестеттi. Осы сұрына Балжан мен Мәруа сол аялдамада зәрлi мысқылмен ажуалай қарап тұрған секiлдi. Әсiресе Балжанның жанары өңменiнен өтiп бара жатқан сияқтанған соң, шыдамай басын көтердi. Төсек үстiнде екi аяғын салақтатып бiраз отырды. Ендi байқады, төр алдында былтыр бiрiншi класты бiтiрген кiшкентай қарындасы ойнап отыр. Сiрә, көкесiн жағалап келiп, бұл назар аудармаған соң, өзiмен-өзi ойнап кеткен түрi бар. Қолында ұзындығы қарыстай ши. Алдында үйпа-тұйпасы шыққан қоңыр аю. Мұнымен ойнағанына да үш жылдай болған шығар. Өзi мұғалiм болып, оны алдына отырғызып қойып сабақ өткiзiп жатыр.

	– Неге Әсет қана орындайды, сендер неге орындамайсыңдар?

	– Ей, тыныш! Тағы да дәптерiңдi өшiрiп жатырсың ба?

	– Бiрден бастап жүзге дейiн кiм айтады, балалар.

	– Балалар, бiз қазiр мынадай сабақ өтемiз. Дәптерлерiңдiжабыңдар! Мен ғана кiтапты ашамын.

	Сабақ өткiзiп тұрған апайының дауыс мәнерiн бұлжытпай салып алған, айны қатесiз мұғалiм. Не сөйлейтiнiн де, қимылқаракетiн де бiледi. Оны сәбидiң адал көңiлi айнадай көрсетiп тұр. Демек, бұларды баласынуға болмайды екен. Түбi мұғалiмдiк те оңайға түсе қоймас.

	Дәулет өзiнiң бiр дем қиялданып кеткенiн аңғарды. Содан сөйiлу үшiн қарындасын әңгiмеге тартты.

	– Самал, мұғалiм апайларың жақсы кiсi ме? – дедi.

	– Апайымыз жақсы, бiрақ ауырып қалады. Ол ауруханадакөп күн жатты. Апайға обал ә, көке! Айтайын ба, оны кiм ауыртты. Нұрбол Садықов. Өйткенi, ол сабақ бiлмейдi. Апай: «Басым ауырып тұр», – десе, ол: «Ауырған жоқ», – дейдi көзiнше. Ақылсыз ә, көке?

	Қарашы, сәби көңiлi қандай адал. Оның ойынша, адамды ренжiтуге болмайды. Кiмде-кiм ренжiтсе, ол – ақылсыз.

	Дәулет шешесi мен келiнiнiң қасына келiп, келiнiнен жөн сұраудан ұялып отыр. Анадағы қылығы есiне түссе, ызасы келедi.

	Осы жолы оқуын бiтiрiп, ауылға қайтатыннан аз бұрың: «Қалдыбай ауыр хал үстiнде жатыр. Тез жетiңiз!» деген телеграмма алған. Қатты састы. Бiрiншiден, бөлiнiп көшкелi берi Қалдыбайдың есiк-төрiн көрмеген. Бiр-екi рет өздерi ауылға келiп қайтқан. Әйтпесе олар туралы хабарды көбiне-көп әкесi мен шешесiнен еститiн. Жағдайлары мәз емес, сол баяғы ырың-жырыңмен күн өткiзiп жатқан секiлдi едi. Сiрә, Қалдыекеңдi бiреу-мiреу... Екiншiден, дәл қазiр олай жүретiн автобусқа үлгермейдi. Уақыт – кешкi тоғыз. Үшiншiден, жаман айтпай жақсы жоқ, олай-бұлай болып кетсе...

	Ақыры түнделетiп жолға шықты. Жолшыбай бiреудiң машинасына iлiгiп, сонымен түн жарымында есiгiнiң алдына келiп бiр-ақ түстi. Қараңғылау көшедегi кiшкентай ғана оқшау үй екен. Айналасы тым-тырыс. Тек шамы жанып тұр. Терезесiнен қарады. Әуелгiде өз көзiне өзi сенбедi. Келiнi аяғына көрпе жамылып, төсектiң үстiнде қалғып отыр. Шашы қобырап, орамалы сырғып желкесiне түсiп кеткен. Алдында ораулы бала. Ортадағы қiшкентай дөңгелек столдың үстiнде дөңкиген қара бөтелке. Қапталындағы «Вермут» деген жазуды анық оқыды. Қасындағы қырлы стаканның түбi қара қошқыл. Қалдыбай бiрдеңе-бiрдеңе деп алып, столды анда-мұнда қойып қалады. Сондайда келiнi селк етiп, көзiн ашып алады да, қайта қалғиды.

	Дәулеттiң шыдамы таусылды. Терезенi тықылдатты. Екеуi де жалт қарасты. Дәулет бетiн әйнекке тақады. Қалдыбай есiкке қарай жүгiрдi. Кiре Дәулеттi бас салып құшақтады. Тұла бойы мүңкiп қызыл арақ сасып жүр. Өзi едәуiр қызу.

	– Ал кәне, ендi не бетiңдi айтар екенсiң!.. Келедi дедiм бе,келдi. Ал, сен, иттiң баласы.

	Дәулет аман-сәлемнен бұрын бөтелкенi далаға алып шығып, лақтырып тастады. Қалдыбай бұған қарсылық көрсете алған жоқ. Мас неменiң көңiлi бос бола ма, қайта-қайта кемсеңдеп жылай бердi. Бақса, әйелi екеуi ерегiсiптi. Әйелi айтқан: «Ағаң сенiң өлiмiңе де келмейдi», – деп. Қалдыбай айтқан: «Келедi», – деп. Ұғыса келгенде телеграмманың бар мәнiсi осы. Бiрақ Дәулет мұнысына ренжiген жоқ. Қайта өзiнiң де көңiлi босады. Қу бауыр, сағынған екен!.. Ертесiне демалыс едi. Бұлар да қала барып қайтпақшы болып, үшеуi автобусқа отырды. Кiшкентай сәби Дәулеттiң қолында. Көңiлi толып, кәдiмгiдей шалқып келе жатыр едi, шатақ тағы да күтпеген жерден шықты. Қалдыбай әйелiн ыңқ еткiзiп бүйiрден түйiп қалды. Содан соң Дәулеттiң алдында ақталғысы келгендей:

	– Сен әкеңнiң үйiнен әкелiп пе едiң? – дедi тiстенiп. Дәулет әңгiме бала туралы ма деп ойлап едi, мүлде басқа екен. Келiнiнiң Дәулетке билет алғысы келмептi. Соны сезгенде барып ол төбесiнен мұздай су құйғандай болып едi. «Қап, екiншi сенiң жүзiңдi көрмеспiн», – деген iшiнен. Ендi қалай құтылмақ?! Сыртта Лайка шабаланды.

	– Самал, – дедi кейiстi дауыспен Тотия, – шықшы далаға!Қораға бөтен сиыр кiрiп кеткен шығар. – Самал елiктей секiрiп шықты да, ауыз үйден қайтып оралды. – Ол кiм, ей, осындағы бiреулердiң қағынған балалары емес пе?

	– Ешкiмнiң баласы емес, үлкен кiсi, – дедi Самал жайымен.

	– Ендеше «кел» демейсiң бе! – деп Тотия өзi тұрып есiкашты.

	Үйге ер адам кiрдi. «Ешкiмнiң баласы емес» дегенi Ақан екен. Дәулеттiң үйде жатқанын естiп, амандаса кетуге бұрылыпты. Самалдың сөзiне екеуi де күлiсiп алды.

	Ақанның әңгiмелерi Дәулеттiң әлгi әзiрдегi ауыр ойын сейiлтiп тастады. Дем арада шаршы топтың алдында: «Нысанәлi, ә! Сенiң нәшәндiктiгiңнiң әкесiн ә!..», – деп бiр кезде бастық болған iнiсi Нысанәлiге ұрсып тұрған Сиқымбай пұшық бола қалды. Бұдан соң арқалап әкелген бiр қап ағаш үгiндiсiн сиыр қораның есiгiне сүйеп қойып, өзiне келiп амандасып, шайға отырып жатқан Жомарттың сөзiн, жүрiс-тұрысын салды. Сөйтiп, дастарқан басын қыран-топан күлкiге бөледi.

	– Әй, туысқа құдай жоқ-ау! – дейдi Жомарт күлкiдендемiн зорға алып. – Басқа бiреу болса, Нысанәлi отырған үйдiң сыртынан жүре алар ма едi Сиқымбай?!

	Әкесiнiң өзi туралы қалжыңды әдейi елеусiз қалдырып, әңгiме бетiн бұлай бұруының себебi де Дәулетке түсiнiктi. Орайы келгенде Қалдыбаймен жағыстыра беру. «Туыстығыңды ұмытпа, кешiрiммен қара» дегенi. Соның бәрiн тiкелей емес, жақауратып, емеурiнмен бiлдiргенi. Осыдан барып есiне түстi – әзiл-күлкi келiнiне деген өкпесiн ұмыттырып жiберген екен. Нақ қазiр ол да жайраң. Араларында бұрын-соңды ештеңе болмағандай, шай құйып отыр. «Шынында да, әсiресе ата-ананың көзi тұрғанда, ағайынмен кетiсу өте қиын екен», – деп түйдi ойын Дәулет. Дегенмен, елеусiз қалдырмай, ескертiп алғысы келiп:

	– Бұлар менi үлкен ретiнде мойындағысы келмей жүр, Ақа,– деп айтарын әзiлге сүйеп бастап едi, Ақан бөлiп жiбердi.

	– Өй, менiңше, олардыкi дұрыс, – дедi Дәулетке, – сенiңәкеңнен Қалдыбайдың әкесi үлкен.

	Алғашында не дегенiн ешкiм түсiнген жоқ. Соңыра, сөз жеткен соң барлығы қосыла күлдi...

	Бұл күнi Ақан осында қонды. Дәулет үйiнен кеңiлдi аттанды. Мұны ала кететiн машина таң бозара соққан-ды. Кабинаға отырғалы жатып, артына бұрылып қарап едi, аяғына кебiсiн сұға салып, жейде-дамбалшаң есiк алдына шыққан әкесiн көрдi.





