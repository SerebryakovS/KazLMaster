	Чезаре Павезе

	Жоталардағы жынойнақ





	Орыс тілінен аударған Кұрманғазы Қараманұлы





I




	Ол кезде өте жас болатынбыз. Сол жылы өзім мүлдем дерлік ұйқтамаған секілдімін. Алайда менен де гөрі аз ұйқтайтын бір жолдасым болды, кейде ол алғашқы пойыздар келіп-кетіп жататын таң алагеуімде станса алдында серуендеп жүретін. Ал мұның өзі — түн ортасынан ауа кіре берісінің алдында қоштасқанымыздан кейін Пьереттоның тағы да біраз уақыт сенделгенін, сөйтіп таң ағарып атқан шақта бір жерден кофе ішіп алғанын аңғартатын. Енді қазір көше сыпырушылар мен велосипедшілердің ұйқылы— ояу түрін қызықтап жүр еді. Түндегі әңгімелерімізді де тарс ұмытқан — тентіреп жүрген кезінде бәрі есінен шығып кеткен; ол осылай жүре беретін де, ақыры бір кезде байсалды кейіпте: “Біраз уақыт бопты. Қой, барып ұйқтайын”, дейтін.

	Егер балалардың бірі компаниямызға ілесе қалса, кино атаулы біткен, остериялар1 жабылған, көшелер қаңырап қалған, төңіректе тыныштық орнаған осындай шақта немен айналыспақ ойымыз барын мүлдем түсіне алмаған болар еді. Ол үшеуімізбен бірге сәкіге кеп жайғасып, өзара әңгімемізді немесе әр нәрсені айтып ыржақтағанымызды үнсіз тыңдап отыратын, қыздарды барып оятуға немесе жотада отырып таңның қалай атқанын тамашалауға бейіл берсек есі кете елігіп қалатын, ал егер мұндай әурешіліктен бас тартсақ, ұнжырғасы түсіп кететін, сосын аз-кем айпалшықтағашіаіі кейін үйіне қайқаятын. Ертеңіне бізден: “Сонда не істедіңдер?” деп сұрайтын. Бұған жауап қайтару оңай емес-ті. Біз маскүнемнің әңгімесін тыңдағанбыз, жарнамаларды қалай желімдеп жатқанына қарағанбыз, базар алаңын аралап шыққанбыз, серуендеп жүрген жезөкшелерді көргенбіз. Сол арада Пьеретто: “Бір әйелмен таныстық”, деп салатын.

	Әлгі бозбала бұған сене қоймайтын, бірақ аузын аша аңтарылып тыңдап қалатын:

	— Мұндайда шыдам керек, — дейтін Пьеретто. — Балконның астында әрлі-берлі серуендеп жүресің. Түні бойы сөйтесің. Әйел мұны байқап, біліп жатады. Онымен таныс болуың шарт емес, мұндай нәрсені іштей сезінесің. Бір кезде оның төзімі таусылады, кереуетінен атып тұрады да, терезе жақтауын ашып жібереді. Сен оған басқышты қоясың...

	Алайда біз өз арамызда әйелдер жайында айтқанды жақтырмайтынбыз. Әйтеуір, шындап әңгімелеспеуші едік. Пьеретто да, Орест те маған ақтарылып сыр ашпайтын. Олар маған осы себептен де ұнайтын. Шамасы, достардың арасына сына қағатын әйелдердің кезегі әлі келе қоймағаны ғой. Ал әзірше біз оны-мұны жайында, ойымызға оралған не түрлі нәрсе төңірегінде әңгімелесіп жүрдік және мұның өзімізге өте-мөте ұнайтыны сонша, тіпті ұйқыға уақыт жіберудің өзін артық көрдік.

	Бір күні түнде По жағасындағы сәкіде отырғанбыз. Сол арада Орест:

	— Жүріңдер, ұйқтайық, — деді.

	— Осы арада көз іліндіріп ал, — дедік оған. — Қазір жаз емес пе, пайдалан соны. Кішкене қалғып алу да қолыңнан келмей ме?

	Сәкінің арқалығына бетін қойып отырған Орест бізге күмәндана көз тастады.

	Мен қалада жалпы ешқашан ұйқтамаған дұрыс, дегенді айттым: “Қашан да шам жанып тұрады, қашан да күндізгідей жарық. Түнде де бірдеңемен айналысқан артық етпес еді”.

	— Әңгіме сендердің әлі бала екендіктеріңде, — деді Пьеретто. — Тыным тауып отыра алмайтындарың да содан.

	— Ал, сонда өзің кімсің? — дедім мен. — Қарт адамбысың?

	Орест аяқ астынан жұлқынып шықты:

	— Қарттар ешқашан ұйқтамайды деседі ғой. Біз болсақ түні бойы тентірейміз. Кімдердің ұйқыны ұнататынын білер ме еді.

	Пьеретто мырс-мырс күлді.

	— Сенікі не? — деп сұрадым түсінбей.

	— Ұйқтау үшін әуелі әйелмен ойнау керек, — деді Пьеретто. — Қарттардың да, сендердің де ұйқтамайтын себептерің сонда.

	— Мүмкін, — деп күбірледі Орест, — бірақ бәрібір көзім ашқызар емес.

	— Сен қалалық емессің, — деді Пьеретто. — Сендей адамдар үшін түннің әлі қадірі бартап сол бағзы кездегідей. Сен қанден ит немесе тауық сияқтысың.

	Сағат екіден кеткен кез еді.

	Поның арғы бетіндегі жота жылтырақ шашылғандай боп жылт— жылт етіп жатқан. Күн салқын еді, тіпті суық деп айтуға да болатын.

	Біз тұрып, орталыққа қарай кейін қайттық. Өзін мұқатуға жол бермейтін, ал бізді әрдайым ашық ауыз ғып көрсететін Пьеретто неткен шебер еді, деп ойладым. Өзім де, Орест те, мысалға, ойнайтын әйел болмағандықтан ұйқысыздыққа ұшырап жүрген жоқ едік. Туринге келгенге дейін Пьеретто қалай өмір сүрді екен, деп тағы бір қайталап сұрақ қойдым өзіме.

	Вокзал жанындағы газондар қасына қойылған сәкілерде екі мүсәпір аузы аңырайып ұйқы соғып жатыр еді. Бешпетсіз, бұйра шаш, сақалы қап-қара бұл міскіндер сығаннан аумайтын. Таяу маңда дәретханалар орналасқан, түнгі салқын самал мен жаз айының ауаға жайылған жағымды иісіне қарамастан, мына жерде сасық иіс мүңкіп, жаздың ұзақ та шуақты күнін, абыр-сабыр мен айқай-ұйқайды, шаң мен терді, шұрық-тесік асфальтты, әрлі-берлі шұбырған тобырды еске сап тұрғандай еді. Кешке қарай бұл сәкілерде — Туриннің қақ ортасындағы шұратсымақта — қашан көрсең де жүдеу бет әйелдер, жалғыз бастылар, көшеде тұрып сауда жасайтындар, әрқилы сормаңдайлар отыратын. Олар не күтіп отыратын еді? Әлденендей бір шетін нәрсені — қаланы күл-талқан ететін жер сілкінісін, ақыр заман орнауын күтеді, дейтін Пьеретто. Кей-кейде күн күркіреп, жаңбыр жауып оларды тырқырата қуып, айнала-маңды жуып-шайып тазалап кететін.

	Екі мүсәпір тұяқ серіппей ұйқтап жатқан. Қаңыраған алаңдағы әлдебір жарнаманың жарығы қаңыраған аспанға қияли үмітпен қарап, бұлардың жүзіне де сәуле түсіріп тұрған.

	— Ақылды адам — осылар. Бұлардан үлгі алған жөн, — деді Орест. Соны айтып үйіне қарай беттемек болды.

	— Бізбен бірге жүрсеңші, сені үйіңде кім күтіп отыр, — деді Пьеретто.

	— Сендер бара жатқан жақта да мені ешкім күтіп отырған жоқ, — деді Орест. Бірақ кеткен жоқ.

	Біз жаңа галереяға қарай бұрылдық.

	— Мыналарға қызғаныш білдіруге болады-ақ, — дедім бәсең дауыспен. — Алаңда таң шапағын шомылып жатып ұйқыдан ояну ғанибет нәрсе шығар.

	Пьеретто жауап қатқан жоқ.

	— Қайда бара жатырмыз? — деп сұрадым, тоқтай қалып.

	Бірнеше адым жүрген соң Пьеретто да тоқтады.

	— Кіріп шығар жер болса бас сұғудан қашпас ем, бірақ бәрі жабық тұр, — дедім мен. — Одан соң мына толып жатқан иллюминацияның қандай қажеті барын ұқпай тұрмын.

	Пьеретто дағдылы әдетінше: “Ал, өзіңнің қандай қажетің бар?” деп жауап қатқан жоқ, оның орнына:

	— Ендеше, жотаға барайық, — деді.

	— Алыс қой, — дедім мен.

	— Алыс екені алыс, бірақ ондағы хош иіс қандай, — деді ол.

	Даңғылмен қайтадан төмен түстік; көпір үстінде денем тоңазып кетті; сосын үйреншікті орындарымызды тезірек артта қалдырмақ ниетпен жылдамырақ адымдап беткеймен жоғары өрлей бастадық. Ауа дымқыл, айнала қараңғы еді, ай әлі жүз көрсетпей тұрған; әуеде жарқырауық қоңыздар жылт-жылт ететін. Ентігіп қалғандықтан аздан соң жүрісімізді баяулаттық. Жолай Пьеретто екеуіміз өздеріміз жайында айтып келе жаттық; қызды-қызды сөйлеп, Оресті де әңгімеге тарттық, қызыл арақтан не қызыл кеңірдек айтыстан әбден қызынып алып осы жолмен қалай қарыштағанымызды еске түсірдік. Бірақ бұл әңгіменің ешқандай мән-мағынасы жоқ еді, мұның бәрі тек жүрісімізді жалғау үшін, жоғары көтерілу үшін, жотаның басына шығу үшін ғана айтылған еді. Біз егіс танаптары жанынан, виллаларды қоршаған тор мен шарбақ қасынан өттік, асфальт пен орман иісін жұттық.

	— Меніңше, мына арадан құмырадағы гүлдің иісіндей ғана иіс шығады, еш айырмашылығы жоқ, — деді Пьеретто.

	Бір ғажабы, осы күнге дейін біз ешқашан жотаның басына шықпаппыз, әйтеуір тап осы жолмен шығып көрмеппіз. Алдағы бір тұста асу болуға тиіс еді, ол беткейдің ең биік жері саналатын, сол жерден, көз алдыма елестеткенімдей, алыс атыраптар — төменде кең көсілген жазықтықтар, құдды балконнан қарағандағыдай, айқын көрініс беретін. Жотаның басқа бір биік тұстарынан: Супергадан, Пинодан күндіз айнала-төңіректі шолып та шыққанбыз. Орест бізге сансыз көп шоқының ар жағында, алыста қарауытып тұрған тоғайлы сай-саланы — өзінің туып-өскен жерін — қолымен нұсқап көрсеткен.

	— Түннің қай уағы қазір, — деді Орест. — Бұрын бұл ара не қилы дәмханаға толы болатын.

	— Белгілі бір мерзімде олардың қай-қайсысы да жабылмай қоймайды, — деді Пьеретто. — Бірақ, онда отырып қалғандар таң атқанша думандатады.

	— Сол да қызық боп па, — дедім мен. — Тарс жабылған жақтаулар мен есіктер қамашауында отырып көңіл көтеру үшін жазда жотаға көтерілудің не сәні бар.

	— Бәлкім, онда бау бар шығар, көгал бар шығар, — деді Орест. — Паркте ұйқтайтын шығар олар.

	— Парк те бір жерден барып бітеді, — дедім мен. — Сосын ормандар мен жүзімдіктер басталады.

	Орест бірдеңе деп міңгірледі де қойды. Мен Пьереттоға:

	— Сен селолық жерді білмейді екенсің. Түнімен тентіреп жүресің, бірақ селолық жерді білмейсің, — дедім.

	Пьеретто жауап қатқан жоқ. Әлдебір тұстан деміл-деміл ит үріп жатты.

	— Жетеді, әрмен қарай бармаймыз, — деді Орест жолдың бұрылысында.

	Пьеретто ойға шомған күйден арылды.

	— Оның үстіне, — деді ол асығыс-үсігіс, — қояндар мен жыландар да тығылып қалды — өткіншілерден жаман қорқады, ал мына жерден бензин иісі бұрқырап тұр. Өздерің сондай жақсы көретін селолық жер қайда қазір?

	Ол маған өшпенділікпен тап берді.

	— Сеніңше қалай сонда, — деді ол маған тікілене сөйлеп, — егер біреуді орманда жарып кетсе, бәрі де ертегіде айтылғандай болады деп ойлайсың ба? Әсте олай болмайды, өлік жанындағы шілделіктер де үнсіз қалмайды, көл боп аққан қан да түкіріктен көп аспайды.

	Орест жеркеніш білдіре түкіріп тастады. Сосын:

	— Абайлаңдар, машина, — деді.

	Дыбыссыз әрі жайменен жүріп келе жатқан, бозғылтым-жасыл түсті, үсті ашық нән машина қара көрсетті де, ағаш көлеңкесіне жартылай енген күйі қалт тоқтады. Біз оған аңтарыла қарадық.

	— Ана қараңдар, шамы сөндірулі, — деді Орест.

	Автомобильде әлдебір көңілдестер отырған шығар, ең жақсысы бізге дәл қазіргі сәтте бұл жерден жырақта, асуда болу, ешкімді кезіктірмеу шығар, деп ойладым. Осынау керемет әдемі машинасымен неге олар Туринге тартып кетпейді екен, неге бізді оңаша қалдырмайды екен? Жерден басын көтермей тұрған Орест кетейік, дегенді айтты.

	Машинаға жақындаған кезімде күбір-күбір сөз, қыбыр— жыбыр қозғалыс, бәлкім күлкі еститін шығармын дегем, оның орнына тек рөлде отырған еркекті — орындыққа шалқалай жайғасқан, басын жоғары қарай шалқайтып жіберген жас жігітті ғана көрдім.

	— Мынау өлікке ұқсайды, — деді Пьеретто.

	Орест көлеңкеден бермен шыққан да болатын. Шілделіктер шырылы құлақ тұндыратын — Орест алда, ал Пьеретто екеуіміз қатар келе жатқанбыз; сол арада, ағаштар аясымен бірнеше адым алға басқанымша, көп нәрсе ойыма оралып үлгерді. Пьеретто тіл қатпай қойды. Мұндай үнсіздікке шыдау қиын еді. Мен тұра қалдым.

	— Мүмкін емес, — дедім мен. — Ол ұйқтап жатқан жоқ.

	— Неге сонша зәрең қалмай тұр? — деді Пьеретто.

	— Көрдің бе өзің оны?

	— Ол ұйқтап жатыр.

	Адам бұлай ұйқтамайды, оның үстіне рөлде отырған адам, дедім мен. Жоқ жерден қызынып шыға келген Пьереттоның сөзі құлағымнан әлі кетпей тұрған.

	— Біреу-міреу өтпейді де екен.

	Артымызға бұрылып, жолдың ағаштар қарауытып тұрған бұрылысына көз жібердік. Жол үстінен сигарет шоғын еске сап жарқырауық қоңыз ұшып өтті.

	— Мотор дыбысына құлақ түрейік, бәлкім әрмен қарай кетер.

	Анадай машинасы бар адамның қуана-қуана жұлдыз санауына болады, деді Пьеретто. Мен құлақ тігіп тұрдым.

	— Ол бізді байқаған да шығар.

	— Анау жауап қатар ма екен, неғылар екен, — деді Орест, соны айтып айқайлап жіберді. Жан шошырлық жабайы дауыс әу баста бұқаның өкіргенінен айнымағанымен, аяқ жағы мас адамның барқырай күлгеніне ұқсап кетті. Біз тыңдай қалдық. Тағы да ит абалады; үрейі ұшқан шілделіктер жым бола қойды. Ешқандай жауап естілмеді. Айқайын қайталау үшін Орест аузын ашып еді, Пьеретто:

	— Ал бастадық, — деді.

	Бұл жолы бәріміз бірге айқай салдық, бұл қайталауы бар, ұлуы бар ұзаққа созылған айқай боп шықты. Түн мезгіліндегі прожектор жарығынан жасырыну қандай қиын болса, мынадай ышқына сарнаған дыбыстың да құлаққа шалынбай қалуы мүмкін емес-ау деген ойдан тұла бойым түршігіп кетті — ол беткейлерді бойлап жүйткиді, ну жыныстағы соқпақтарды аралайды, қараңғы жыра— жылғаларға, індерге, кеуектерге енеді, одан дүниедегінің бәрі діріл қағады.

	Тағы бір ит өршелене абалады. Жолдың бұрылысына көз салып тұрған біздер, құлақ тігіп қалдық. “Сірә, ол үрейден жан тәсілім еткен шығар” дегенді айтпаққа аузымды аша бергенім сол еді, күтпеген жерден машина есігінің сарт етіп жабылған дыбысы естілді. Орест құлағыма: “Ұшқырлар2 ұшып жетті” деп сыбырлады, — біз ағаш шоғырынан көз алмаған күйі тынысымызды ішке тартып тұрып қалдық. Бірақ ештеңе де болған жоқ. Ит тыншу тапты, жұлдызды аспан астында шілделіктер қайтадан әндете бастады. Біз жол жиегіндегі қара түнекке қарап тұрғанбыз.

	— Қасына барайық, — дедім сәлден соң. — Үшеу емеспіз бе.





II




	Қасына келгенімізде ол басын төмен салып, қолымен бетін басқан күйі машинаның аяқ басқышында отыр еді. Біреу келді— ау деп қозғала қоймады. Құдды бір қауіпті жыртқышқа қарағандай, біз оған әрменіректен тесіле көз тігіп тұрғанбыз.

	— Құсып отыр ма, не істеп отыр? — деді Пьеретто.

	— Ол да мүмкін, — деді Орест.

	Соны айтып, бейтаныстың қасына жақындап, қызуы бар ма екен білейін деген кісіше, маңдайына қолын қойды. Анау қожайынымен ойнаған төбетше оның алақанына маңдайын тірей қойды. Олар бір-бірін әрлі-берлі итергіштеп тұрғандай болды, сол арада екеуінің мырс-мырс күлгенін естідім. Орест бермен қарай бұрылды.

	— Бұл Поли ғой, — деді ол. — Бұл жігітті жақсы танимын. Біздің жақта вилласы бар.

	Әлгі бейтаныс Оресті қолынан ұстап отырған күйі, судан шыққан шақтағыдай басын сілкілеумен болды. Бұл өзі бізден азды-кем үлкендігі бар, ұйқылы-ояу адамдай көз жанары бұлдыр, келбетті жігіт еді. Орестің қолын жібермеген қалпы бізге меңірейе қарады.

	Сол арада Орест оған:

	— Сен, осы, Миланда болдың-ау деймін, — деді.

	— Құс қайтар кезге ертелеу, — деді анау. — Ақтиін аулауға шығып тұрасың ба?

	— О не дегенің, біз Адырлар жақта жүрген жоқпыз ғой, — деп Орест қолын босатып алды. Сосын автомобильді шолып шығып: — Машинаңызды ауыстырғансыз ба? — деді.

	“Мас біреумен мылжыңдасып тұрғаны несі? — деп ойладым мен. Бойымды билеген қорқыныш сейіліп, ашу қыса бастады. — Кетпей ме тастап, жата берсін арықта боққа былғанып”.

	Анау бізге бағжия қарап отырды. Төсекте бір нүктеден көз алмай қарап жататын, жігері құм болған жабырқау науқастан аумайтын. Ешқайсымыз ешқашан мұндай жағдайға жетпегенбіз. Әйткенмен, бұл күнге күйіп тотыққан, жалпы алғанда, машинасы секілді сырт пішіні де сүйкімді жігіт еді. Манағы өкіріп— бақырғанымыз үшін қатты ыңғайсыздандым.

	— Бұл арадан Турин көрінбей ме? — деді лып етіп түрегеліп, төңірегіне көз жіберген ол. — Қызық екен. Сендер Туринді көріп тұрған жоқсыңдар ма?

	Егер барлығып, қырылдай шығатын бәсең дауысы болмаса, оны әбден айығып кетті деуге де болатын. Жан-жағына қаранып алған ол Орестке бұрылып:

	— Үшінші түн осы арада отырмын. Мұнда Турин көрініп тұратын орын бар. Сонда барсақ қайтеді? Ғажайып жер! — деді.

	Бұл кезде біз алқа-қотан тұр едік, Орест одан бетің бар, жүзің бар демей:

	— Үйіңнен қашып кеттің бе? — деп сұрады.

	— Мені Туринде күтіп отырғандар бар, — деді анау. — Суқаным сүймейтін шіріген байлар. — Ол бізге ұялшақ балақай секілді езу тарта қарады. — Баланы да, миллионды да — бәрін есеппен тауып жататындар неткен жеркенішті жандар!

	Пьеретто оған жақтырмай қарап қойды.

	Поли сигарет шығарып, бәрімізге бір-бірден үлестірді. Темекісі үгітілген, жұмсақ сигарет еді. Біз шылым шеге бастадық.

	— Егер өзіңмен және мына достарыңмен бірге жүргенімді көрсе, олар мені мазақ қып күлер еді, — деді Поли. — Ал, маған ол шіркіндерді осылай ақымақ қылудан артық рақат жоқ.

	— Рақатқа бату үшін сізге көп нәрсе керек емес екен, — деді Пьеретто дауыстай сөйлеп.

	— Мен қалжыңды ұнатам. Ал сіз, не, ұнатпайсыз ба? — деді Поли.

	— Байып кеткен адамдарды тілдеуге, — деді Пьеретто, — өзі де байлыққа жеткен немесе соқыр тиын да жұмсамай тірлік ете алатын адамның ғана қақы бар.

	Налыңқырап қалған Поли:

	— Солай ойлайсыз ба? — деді.

	Мұны аса бір асығып-аптығып айтқаны сонша, тіпті Орестің өзі де езу тартпай тұра алмады. Күтпеген жерден Поли иығымыздан құшақтап бауырына тартты да, бізді сыбайласына айналдырып алған кісіше естілер-естілмес сыбырлап:

	— Олай деуге ерік беретін басқа бір себебім бар, — деді.

	— Ол қандай себеп?

	Поли қолын түсіріп, күрсінді. Ол бізге бір жағынан масаттана, бір жағынан мүлейімси көз тігіп тұрған, тіпті түрі де өзгеріп кеткендей болған.

	— Мәселе бұл түні өзімді құдай секілді сезініп тұрғанымда, — деді ол бәсең дауыспен.

	Ешкім күлген жоқ. Біз бір минуттай үнсіз тұрдық, сосын Орест:

	— Жүріңдер, Туринге көз жіберейік, — деген ұсыныс айтты.

	Жолдың Турин оттары жарқырай көрініп тұрған бұрылысындағы кемерге дейін шамалы төмен түсіп, еңістің жиегіне тоқтадық. Ал тауға көтерілгенде артымызға қараған жоқпыз. Орестің иығына қолын қойған Поли қаланың жұлдыздай жыпырлаған шамына қарап қалды. Темекісін лақтыра салып, қарады да тұрды.

	— Ал енді не істейміз? — деді Орест.

	— Адам қандай нәрегей, — деді Поли. — Көшелер, аулалар, шатырлар... Мына арадан қарағанда мың сан жұлдыз жанып тұрған секілді. Ал анда жүргенде мұны байқамайсың.

	Пьеретто бірнеше адым былай шықты. Бұтаға шаптырып тұрған ол:

	— Бізді әншейін мазақ қып тұрсыз, бар-жоғы сол ғана! — деп айқайлады.

	Поли байсалды кейіпте:

	— Мен пікірлердің текетіреске түскенін қалаймын. Текетіресте ғана өзіңді әлеуетті сезінесің, өзіңді өзің жаңа биіктен табасың. Мұнсыз өмірдің мәні жоқ. Мен бос қиялдың жетегіне ермейтін адаммын, — деді.

	— Сонда оның жетегінде жүретін кім? — деді Орест.

	— Кім деймісің? Жұрттың бәрі. Мына үйлерде ұйқтап жатқандардың бәрі түгел сондай. Олар түс көреді, оянады, қойындасады, сосын: “Мен ондаймын, сондаймын”, деп ойлайды, салмағым бар, деп санайды, ал шын мәнінде...

	— Шын мәнінде, не? — деді қайтып оралған Пьеретто.

	Айтайын деп тұрғанын ұмытқан Поли іркіліп қалды. Лайықты сөз іздеп саусағын шырт еткізді.

	— Сен өмір көңілсіз деп тұрғансың, — деді Орест,

	— Өзіміз қандай болсақ, өміріміз де сондай, — деді Пьеретто.

	— Қане, тізе бүгейікші, — деді Поли.

	Ол әсте мас секілді көрінбейтін. Бұл кісіге жібек көйлегі, қол қысып амандасу мәнері, әдемі машинасы қандай дағдылы нәрсе болса, енжар да самарқау көз жанары да сондай дағдылы және өзіне ғана тән нәрсе екен деп ойлай бастадым.

	Шөп үстіне жайғасып, оны-мұны жайында азды-кем әңгімелестік. Алайда мен шілделіктердің шырылын тыңдап үнсіз отырдым. Поли Пьереттоның шымшыма сөзіне көңіл аудармағандай кейіп танытумен болды: оған неліктен үш түн бойы қатарынан Туринде төбе көрсетпегенін және кіммен де болсын жүздесуден бой тартқанын түсіндіріп, қонақ үйлердің атын, танымал адамдар мен ашына әйелдерінің есімін айтып берді. Пьеретто, байқауымша, оған көбірек бейіл беріп, оны іш тарта түскен сайын, мен, керісінше, одан іштей аулақтап, бұл әншейін жүрген мәнжубас біреу ғой деген ойға ойыса бастадым. Ол маған қайтадан тап сол автомобиль келіп тоқтап, онда көңілдестер қойындасып жатқан шығар деп ойлап қалған кезімдегідей әрі жат, әрі өзіме еш қатысы жоқ адамға айналды.

	Мен тосыннан-тосын:

	— Туриннен кетіп қалғаннан кейін ол жайында ауыз ауыртудың қажеті не, — деп салдым.

	— Соны айтам-ау, — деді дереу орнынан түрегелген Орест. — Үйге қарай қозғалайық, ертең жұмысқа бару керек.

	Поли орнынан көтерілді, Пьеретто да тұрды.

	— Ал, сен не, жүрмейсің бе? — десті олар маған.

	Автомобильге қарай бет алған кезімізде Орестпен бірге кейіндеу жүрдім де, аналарды біраз оздырып жіберген соң одан мына Поли дегеннің кім екенін сұрадым. Ол маған өзі туып-өскен жақта бұлардың жері, үлкен вилласы, тұтас бір жотасы бар екенін айтты. “Бұрын бұл сонда келіп тұратын, екеуіміз бірге аңға шығатынбыз. Мынау сол кездің өзінде-ақ бұзыла бастаған, бірақ осыншалықты іше қоймайтын”.

	— Биыл Греппоға келесіз бе? — деп айқайлады ол Полиге.

	Поли Пьереттомен арадағы әңгімесін үзіп, артына қайрылды.

	— Былтыр папам мені сонда отырғызып қойып еді, тіпті машинамды да бермеген, — деді ол қымсыну дегенді қаперіне де алмай. — Адам басына қандай оғаш ой келмейді дейсің. Мені жырақтатқысы келді... Неден? Білмей тұрмын барар-бармасымды. Ол жақта бір күн, тек бір-ақ күн, өткізген жаман болмас еді. Достарыңды ертіп, пластинкалар алып дегендей.

	Ол бізге ізеттілік көрсетіп, алдымыздан машина есіктерін ашып тастады. Менің отырғым келген жоқ, себебі онымен бірге жүрсек емін-еркін бола алмайтынымызды түсініп те қалғам. Өйткені, әңгімесін тыңдауға, көңіліне қарап жауап беріп, дүниеге деген көзқарасын қоштауға тура келетін. Онымен кішіпейіл болу — оған айна ретінде қызмет ету дегенге саятын. Орестің бұрын онымен қалайша сонша күнді бірге өткізгеніне қайран болдым.

	Поли рөлге отырды да, басын бұрып:

	— Сөйтіп, енді жүреміз бе? — деді.

	— Қайда?

	— Греппоға.

	Орест жұлып алғандай боп:

	— Не, бізді жын ұрды ма? Ұйқым келіп барады, — деді.

	Мынадай бейуақта қайдағы бір жаққа барудың қисынсыз екенін айтып мен де қарсылық білдірдім.

	— Таң әлі ата қойған жоқ, — деді Поли. — Төртке дейін әлі бірталай бар. Бесте сонда боламыз.

	Екеуіміз үйге қайтамыз деп айқайды салдық.

	— Бізді қалаға апарып сал, — деді Орест. — Греппоға тағы бірде барармыз.

	— Мынау бізді бірдеңеге ұшыратып жүрмей ме? — деп сыбырладым оның құлағына.

	Орест:

	— Ұйқым келіп тұр. Бізді Жаңа Қақпаның жанынан түсіріп кет, — деген сөзін қайталады.

	Сөйтіп, Туринге бет алдық. Машина бірқалыпты да орнықты заулап отырды. Полидың жанына жайғасқан Пьеретто ақыры тіс жарып тіл қатпады.

	Жарығы мол, бірақ қаңырап бос тұрған даңғылдармен жүріп келе жаттық. Орест Ницца көшесінен, пассаж жанынан түсті. Түсіп жатып Полиге: “Сау бол”, деді. Бір минуттан кейін мені де кіре берісімнің жанынан қалдырды. Мен қоштастым да, Пьереттоға: “Ертең кездесеміз”, дедім. Енді олар екеуден екеу ғана қалған— ды, машина орнынан қозғалып, әрмен жүйтки жөнелді.





III




	Күндіз емтиханға дайындалып, кітапқа шұқшиятынбыз; әсіресе медицинаны зерделеп жүрген Орест көп әзірленетін. Пьеретто екеуіміз заң бөлімінде оқитын едік, сондықтан қадалып отыру жайын қазан айына қалдырдық: себебі құқық дәрістерін оп-оңай қағып аласың, лабораториялық жұмысты қажет етпейді. Ал Орест барын салып жүрді, тіпті кешкісін бізбен бірге қыдыруға да күнбе— күн келе бермейтін. Бірақ оны түс кезінде қайдан табуға болатынын білетінбіз: үй-іші деревняда еді, Туринде бөлме жалдап тұрып жатқан, тамақты тратториядан ішетін.

	Сол түнгі тентіреудің ертеңіне оған соқтым. Арқасын жарға сүйеп, портфелін шынтақтап алып тратторияда алма жеп отыр екен. Амандасқан соң Пьереттоны көрген-көрмегенімді сұрады.

	Күн ыстық еді. Желпіне отырып, каникул кезінде үшеуіміздің Орест селосына бармақ жоспарымыз жайында әңгімеледік. Үйі кең болатын, уақытты көңілді өткізе алатынбыз. Бірақ Пьеретто екеуіміз жол дорбамызды арқалап жаяу барғымыз келген. Орест өйтудің қажеті жоғын, деревнядағы тымырсық тірлік пен күннің ыстығы онсыз да діңкелетіп жіберетінін айтты.

	— Пьеретто туралы жай сұрадың ба?

	— Оны бүгін түнде ұйқтады деп ойлайсың ба? — деді Орест.

	— Бәлкім, ол сабақ оқумен айналысқан шығар?

	— Айналысса тек Полимен және оның машинасымен ғана айналысқан болар, — деді Орест. — Екеуінің қалай тез тіл табысып кеткенін өзің де байқаған жоқсың ба?

	Сол арада біз өткен түнде болған жайлар, Поли мен оның оғаш қылықтары жайында сөз еттік.

	Орест бұған таңырқаудың қажеті жоқ, деді. Поли екеуі бір— біріне “сен” деп сөйлейтін, ал Полидың әкесі Миландағы дәрежелі адамның бірі, командор болатын, орасан үлкен иелігі бар шіріген бай еді, бірақ қожалығына ешқашан келмейтін. Поли осы иелікте өскен еді, жаз айларын бір қауым күтуші мен бала бағушының қоршауында өткізетін, қос ат жегілген каретамен қыдыратын, тек шолақ дамбалды шалбарға ауыстырғаннан кейін ғана өз еркі өзіне тиіп, қожалық қақпасынан шығып, айнала-маңда тұратын адамдармен таныса бастады. Аң қағу маусымында екі рет пе әлде үш рет пе басқалармен бірге тауқұдірет атуға барды. Ақжарқын жігіт, ақылдан да кенде емес. Тек оған табандылық жетіспейді, бұл рас енді. Қандай істі қолға алмасын, жарты жолда тастап кетеді.

	— Бұларды ондай ететін өздерінің өмір салты, — дедім мен. — Олар әйел сияқты көңіл ауанына берілгіш келеді.

	— Бірақ, ол бәрін түсінеді ғой, — деді Орест. — Өз ортасындағы адамдар жайында не айтқанын естімедің бе?

	— Мұны ол әншейін айта салған-ды. Мас болатын.

	Орест басын шайқап, Поли мас болған жоқ — мастар өйтпейді, деді.

	— Кім біледі, үш күн бұрын ол шынымен-ақ сілесі қатқанша ішіп, біраз нәрсені бүлдірген шығар. Бірақ қазір ол одан да жаман жағдайға тап болған секілді. Мас адамға жұрт жан ашырлықпен қарайды.

	Орестің кейде осындай ойда жоқ бірдеңені айтатыны бар.

	— Өз ортасындағы адамдарды ол сөккен жоқ. Ақша жинап байыған, бірақ өнегелі өмір сүре алмайтындарды айыптады, — дедім мен. — Сен онымен доссың. Жан сырын жақсы білуге тиіс едің.

	— Мұның қандай достық екенін өзің де түсінесің ғой, — деді Орест. — Бірге аң аулау да бір — мектепке бірге бару да бір. Ал, әкем бұған әжептәуір мақтаныш білдіретін.

	Ол стақандағысын сарқып ішті де, біз сыртқа шықтық. Траттория орналасқан ғимаратты айналып өтіп, күн сәулесіне шомылған көшеге шыққан кезімізде Пьереттоның кеше Полидың намысына тиер сөз айтқанын құлаққағыс еттім.

	— Оның күлгені қызық, бейне бетіңе түкіргендей әсерде боласың. Өзі бұған ешқандай мән бермейді, бірақ жұрт ренжіп қалады.

	— Кім біледі, — деді Орест. — Полидің ренжігенін өз басым ешқашан көрген емеспін.

	Кешкісін Орест те, Пьеретто да кездесетін орнымызға келген жоқ. Сол жылы мен жалғыз қалған кезде не істерімді білмейтінмін. Үйге қайтып оралып, сабақ оқумен айналысудың еш қисыны жоқ— ты; Пьереттомен бірге ортақ өмір кешуге, онымен мылжыңдасуға, көшеде текке сенделіп жүруге алабөтен бой үйретіп қалғам; әуеде, әр-алуан қимыл-қозғалыста, қараңғылықтың тап өзінде өзім түсіне алмайтын, сол себепті көңілімді өрекпітіп жіберетін әлдене бар еді. Мұндай жағдайларда менің дәйім қызға қырындауға немесе әлденендей бір күмәнді ішімдікханаға кіре салуға, жүде болмаса даңғылға шығып алып таң ағарып атқанша бет алды құла дүз жүре беруге аңсарым ауатын да тұратын. Кей-кейде екіұдай ой кешіп көше бұрышында тоқтай қалатынмын, өзіме-өзім ыза болып сол жерде сағатқа жуық уақыт тұратынмын.

	Бірақ бұл жолы оншалықты көңілсіз болған жоқ. Полимен кешегі кездесу мені шамадан тыс талғампаздықтан арылтты. Сенен де гөрі ақылсыз, тіпті түкке алғысыз деуге болатын, бірақ өмірдің рақатын сенен де гөрі көбірек татып жүрген бақ қонған жандар қашан да, қайдан да табылады, оларға теңесем деп тыраштанудың жөні жоқ, дедім өзіме өзім. Бұл жағын қаперге алмаған, қалаға келіп қоныс тепкен село тұрғындары боп табылатын әкем мен шешем: кедейлерге лайық еркелік жасасаң жасарсың, бірақ байшыкештердің еркелігін ешқашан қайталай алмайсың, дегенді құлағыма құйып өсірген-ді. Әрине, кедей болу кембағал болу деген сөз емес қой.

	Мен уақытты кино көрумен өткіздім, бірақ әлсін-әлі Поли ойыма орала берді, бұл мазамды алып, киноны алаңсыз қарауыма кедергі келтірді. Шыққан кезімде әлі ұйқым келе қоймаған, осы себепті таза ауамен тыныстап, жұлдыздарды тамашалап, адам аяғы сиреген тұйық көшелермен жүріп өттім. Өзім Туринде туып— өскем, бірақ бұл кеште ата-анамның жастық шағы өткен үлкен селоның егіс даласына барып тірелетін көшелері жайында ой кештім. Ал ана Орест болса, бұрын сондай селода тұрған, көп ұзамай сонда қайтып оралмақшы. Біржола қайтып бармақ. Одан басқа ешқандай арман жоқ онда. Ал, қаласа қалада қалуына да болатын. Бірақ, бәрібір емес пе?

	Кіре берісіме жақындағанымда біреу атымды атап шақырды. Бұл Пьеретто еді: қарсы беттегі үйдің қабырғасынан ажырады да, көшені кесіп өтіп қасыма келді. Ол менімен мылжыңдаса тұруға ықылас білдірді — ұйқыға әлі зауқы соқпай тұр екен. Ертерек бой көрсетпеген себебі күні бойы Полимен бірге бопты. Түннің қалған бөлегін олар қала сыртын шарлап қыдырыстаумен өткізіпті; ертеңгілік көл жағасында күн көзінде отырыпты. Полидің аяқ асты басы айналып, машинадан шыға бере жерге гүрс етіп құлапты, күн тиген ғой деп ойлапты бұл. Әйтсе де, кейін Полидің кокаинді көбірек атып қойып, содан уланып қалғаны анықталыпты. Пьеретто Туриндегі Поли тоқтаған мейманханаға телефон соғыпты; оған әлдекім Миланға хабарласуы керегін айтыпты. “Өйтуге менде ақша жоқ!” деп айқайлапты Пьеретто. Сол арада машина айдай білетін бір священник рөлге отырыпты да, екеуі Полиді Новараға алып барыпты. Сондағы бір дәрігер оның есін жиюына жәрдемдесіпті — бір дәрі берген екен, содан ағыл-тегіл терлеп, құсып тастапты; одан соң Пьеретто священникпен ұрсысып қалыпты, себебі анау оны жолдасыңды жолдан тайдырғансың, деп кінәлапты. Ақыр соңында Поли бәрін реттестіріп, дәрігерге ақша беріп, телефон ақысын өтеп, таңертеңгі астың ақшасын төлепті де, екеуі священникті үйіне апарып салыпты; жолшыбай онымен күнәлар жайында, тозақ турасында әңгіме-дүкен құрыпты.

	Пьереттоның көңілі керемет көтеріңкі болатын. Полидің есалаңдықтарынан, машинамен серуендеуден, священниктің сүдінінен айыз қандырар жан рақатын тапқан көрінеді. Сосын Поли ваннаға түсіп, киім ауыстыруға кетіпті; сол арада бұларға Миланнан Туринге дейін соңдарынан ілесіп отырған, оны қонақ үйде де жайына қалдырмаған, тілдескісі келіп гүл шоғын жіберген ұяттан жұрдай әлде бір синьора килігіпті.

	— Бәлкім, азын-аулақ кеңкелестігі де бар шығар, — деді Пьеретто, — бірақ ол есесін жібермейтін жігіт. Өз ақшасына көңіл көтере біледі.

	— Әр нәрсенің шегі бар ғой, ал анау қанағат дегеннен құр алақан, — дедім мен. — Бос кеуде біреу ол.

	Сол арада Пьеретто маған Полидің өмір салты біздікінен әсте кем еместігін түсіндіре бастады. Біз, кедей-тоғышарлар, түнгі уақытымызды сәкіде отырып әңгіме гөйітумен өткіземіз, жеңіл жүрісті бикештермен қойындасамыз, қызыл арақ ішеміз, ал оның есірткіге, еркіндікке, айдай сұлу әйелдерге деген аңсарына жеткізер ақшасы бар. Байлықтың қолынан бәрі келеді. Бар-жоғы осы-ақ.

	— Есің дұрыс па өзіңнің, — дедім мен. — Біз ой кешеміз, ненің де болсын сырын ұққымыз келеді. Мысалға, мен неліктен қыдырудың өзіме сондай қатты ұнайтынын түсінуге ынтықпын. Немесе, айталық, сен Туриннен қия басқың келмейді, ал мен жотаға барғанды қалаймын, топырақтың иісін тәуір көрем. Неліктен? Полидің мұндай нәрселерге түкіргені бар. Бос кеуде біреу ол, Орест те соны айтып жүр.

	— Екеуің де ауышсыңдар, — деді Пьеретто, сосын маған адамда өзін-өзі сынап көруге деген, қауіп-қатерді бастан өткеруге деген қажеттілік болатынын, ал оның шекаралары өзің тұратын ортаға байланысты белгіленетінін түсіндірді.

	— Мүмкін, Поли есі кем біреу секілді сөйлеп, әрекет жасайтын да шығар, — деді ол, — мүмкін, тіпті осы жолда өрем қатар. Бірақ, ол біз сияқты тірлік кешсе, бұл тіпті одан да асқан бақытсыздық боп шығар еді.

	Осылай салғыласа отырып біз әдеттегідей бетіміз ауған жаққа қарай кете бардық. Полидің қаражат мүмкіндігіне орай өмір танып қалуға тырысуы өте бір оңды нәрсе, деп сендіріп бақты Пьеретто.

	— Әйтсе де ол жоқтан өзгені шатады ғой, — деп қарсылық білдірдім мен.

	— Онда тұрған дәнеңе жоқ, — деп жауап қатты Пьеретто, — ол өз түсінігі тұрғысында сөйлейді және ол сендерге үш ұйқтағанда түске кірмейтін нәрселердің сырынан хабардар.

	— Сөйтіп, сенің де кокаин атпақ ойың бар ма?

	Ашуланып қалған Пьеретто: Поли есірткі қабылдайтынын дәреже тұтпайды, деді. Бұл жайында ол мүлдем дерлік әңгімелемейді. Бірақ ана священникке күнә жөнінде керемет терең ойлар айтты, бұл оның қандай нәрсеге де парасат көзімен қарайтынын және өмір тәжірибесі мол екенін аңғартады.

	Осы арада мен оның бетіне қарап сақылдап тұрып күлдім, Пьеретто тағы да бұрқан-талқан болды.

	— Сен біреу кокаин атады деп күйіп-пісесің, ал өзің күнә жайында әңгіме болғанда мәз боп күлесің!

	Ол әлдебір бардың қасына тоқтап, телефон соққысы келетінін айтты. Бір минуттан соң кабинадан басын шығарып, Орест келе ме, деп сұрады.

	— Түн ортасы болды ғой, Орест ұйқтап жатыр. Ертең сабаққа баруы керек, бос сандалып жүруді жағдайы көтермейді, — дедім мен.

	Пьеретто тұтқаға айқайлап бірдеңе айта бастады. Бұл әжеп-тәуір ұзаққа созылды. Сөз арасында күліп қойып тұрды. Шыққан соң маған:

	— Полиге кеттік, — деді.





ІҮ




	Тағы бір түнді ұйқысыз өткізем-ау деген ой дегбірімді кетірді. Әкем мен шешем ештеңе дей қоймас: үстел басында ауа райы жайын азды-кем әңгіме етер, тәрелкеден бас көтеріп маған көз қиығын тастар, емтиханым қашан екенін сұрастырар. Пьеретто ата-анасымен қандай қарым-қатынаста екенін білмеймін, ал менің бұлардың осынау қорғансыз бет-әлпетіне қарауға жүрегім шыдамайды; жиырма жаста әкем қандай болды екен, қыз кезінде шешем қандай болды екен, кейін балаларым мен арамда да тап осындай жатсынушылық орын тебер ме екен, деп сұрап жүрдім өзімнен өзім. Сірә, ата-анама карталар, әйелдер, абақты есігінің алды елестеп жүретін шығар. Түн мезгіліндегі сансырауымыз жайында олар не білетін еді? Бәлкім, олардікі дұрыс та шығар: жаманат атаулы іш пысқандық пен жарамсыз ғадеттен бастау алады ғой.

	Қонақ үйге келгенімізде синьора Розальба тротуарды бойлап әрлі-берлі теңселіп жүр еді, ал Поли машинасын көшеге шығарғалы жатқан-ды. Мен Пьереттоға ақырын ғана:

	— Келісіп алайық: бүгін көп кідірмейміз. Сағат он екі болды, — дедім.

	Мына қатын мойнына асылып мазалай бермес үшін Полидің бізді өзімен бірге ала кетпек болғанын аңғардық. Ол тіпті осы төңіректе әзілдеп те қойды. Әлгі әйелге бізді: “Туриннің таңдаулы жігіттері” деп таныстырды: тыңда да тоқи бер, дегенді меңзегені ғой. Поли секілді мырзалар сыпайысып сызылып жатпайды — өз мақсатына жұртты жырқ-жырқ күле тұрып пайдаланады. Пьереттоның неліктен оған қолжаулық боп жүргенін түсінбедім.

	Синьора Розальба алдыңғы орындыққа, Полидің қасына жайғасты. Бұл бейшара тым жүдеу, көзі қып-қызыл, әлдеқандай боп кекірейіп қалған әйел еді; шашына гүл қыстырып қойыпты. Бір минут тыным тауып тыныш отырмайды, әлгінде Полиді күтіп тұрған кезімізде де бізге қайта-қайта күдіктене көз тастап, езу тартпақ боп әуреленіп, айнасына қарағыштаумен болған. Үстіне қызғылтым түсті сәнді көйлек киген еді, түріне қарап оны Полидің шешесі екен деп қалу қиын емес-ті.

	Поли ауыз жаппай сөйлеп, қалжың айтып, күлумен болды, әйелге ойнақылана көз тастап қойып машинаны ұшыртып айдап келе жатты. Туринді қас қағымда артта қалдырдық. Пьеретто алға қарай еңкейіп оған әлдене айтты.

	Поли машинаны күрт тоқтатты. Төңірек кәдімгідей қараңғы еді, алдан тау сұлбасы қарауытып тұрған. Розальба өзінен өзі мәз боп күліп отырды.

	— Қайда барамыз?

	Түні бойы тентіреуге құлқым жоқ екенін ашықтан-ашық айтып салдым.

	Поли бұрылып, маған:

	— Бізбен бірге болғаныңызды қалап тұрмын. Өкінбейсіз оған. Көп кідірмей қайтып ораламыз, — деді.

	Розалыба қынжылып:

	— Жетеді ғой, Поли. Түні бойы машинамен сандалудың не қажеті бар? Неғылған қаңғыбас адамсың өзің, — деді.

	Поли оталдырғышты қосты, бірақ қозғалмас бұрын Розалыбамен сыбырласып алды. Мен олардың бас тақастырғанын көрдім, дауыстарында толқу мен діріл барын сездім, сосын Розалыбаның келісім білдіріп бас шұлғығанын байқадым. Поли бізге қарай бұрылып жымия күліп қойды.

	Одан соң машинаны бұрып алды да, кейін қарай, Туринге қарай тартты. Қала шетінің қаңыраған көшелерімен жүріп отырып, қараңғы түнде қарауыта көлбеген жотаға келдік. Сосын соның баурайымен Поны жағалап жүйтки жөнелдік. Ә дегенше Сасси де артта қалды. Поли мен Розалыбаның бұл жақта бұрын да болғаны аңғарылды. Әйел Полидің иығына жабыса түсіп отыр еді. “Бұл екі көңілдеске Пыеретто неге сонша ынтық бола қалды екен? Полидің есірткі қабылдайтынын бұл әйел біле ме екен”, деп дал болдым, екеуін мас күйінде көз алдыма елестетуге, оларға деген өшпенділігімді қоздыруға тырыстым. Бірақ бұл ақыры қолымнан келмеді. Мына сықылды желдей жүйтку, тосыннан кезігіп қалатын шоқалақтар, қап-қара боп жатқан су мен төбеден төніп тұрғандай қап-қара жота басқа бір нәрсе жайында ойлануға ерік бермеді. “Осы! Осы!” деп айқайлап жіберді Розалыба, бұл кезде Поли де жүрісті баяулатып, шамдары жарқыраған виллаға қарай бұрыла бастаған. Ол қиыршық тас төселген жолға түсті де, машина тұрағына кеп тоқтады. Алда, өзеннің жоғары жағында, алаңқай бар екен, онда абажурлы шам қойылған үстелдер орналасыпты. Ақ күртелі даяшылар әрлі-берлі жүгіріп жүр.

	Біз үстелге отырып, тапсырыс бердік, бірақ бұл арада да әбігершілік пен абыржушылық тумай қалмады — Розалыба тапсырысты әлденеше мәрте өзгертті, ешкімнің сөзіне құлақ аспады, өзінен-өзі тұртаңдап, дауыс көтере сөйлеумен болды. Пыеретто шынтағын үстелге қойып отырған: жеңінен көйлегінің қырқылған манжеті көрініп тұрған, — мен басқалардың өзара әңгімесіне араласпай, өзіме-өзім: “Бұл көп кафенің бірі ғана ғой”,

	дедім. Орындықтың арқалығына шалқая отырып, ағын судың қараңғылықтан естіліп тұрған шуылына құлақ тостым.

	Бірақ бұл көп кафенің бірі емес екен. Шағын оркестр шаңғыр— шұңғыр дыбыс шығарды да, артынша тына қалып ақырын ойнауға кірісті. Жарық себелеген абажурлар түзген шеңбердің ортасына әйел шығып ән айта бастады. Үстіне сәнді көйлек киіп, шашына гүл қыстырып алыпты. Үстел басынан үздік-создық көтерілген жұптар бір-біріне жабысып алған күйі қаракөлеңкеде би билеп жүрді. Әйелдің дауысы билеушілерге жол көрсетіп, жөн сілтеп, солармен бірге бұралаңдап, діріл қағып тұрды. Мына арада, өзен мен жота аралығында, әйелдің айқайына жұрттың бәрі жын ұрғандай дірдектеу арқылы жауап беруге міндетті әлденендей бір оғаш рәсім орындалып жатқандай еді, себебі әлгі әйел, — оны сарғыш көйлектегі Розальба деуге болар, — ән салып емес, айқай салып тұрған — қолын кеудесіне қыса ұстап алған ол әрлі-берлі шайқатылып тұрған қалпы, бірдеңе сұрап жалбарынғандай шыңғырып жатқан.

	Ал біздің Розальба қазір масайраған жүзбен Полидің қолын сығымдай қысып отырған, ал анау оған титтей де көңіл аудармай Пьереттомен әңгімесін жалғастырып жатқан.

	— Әнді әркімнің өзі айтқаны абзал, — деді Пьеретто. — Біреудің көмегінсіз әркімнің өзі атқаруға тиісті нәрселер бар емес пе.

	Ал Поли болса күліп:

	— Айыпқа санама, билеп жүргендерге бәрібір, — деді.

	— Билеп жүргендердің бәрі түгел — жарымес, — деп жауап қатты Пьеретто, — қолында тұрғанды айнала-төңіректен іздеп әлек.

	Розальба құйттай қыз бала секілді мәз-майрам боп қолын шапалақтады. Көзі жайнап тұр еді. Сол арада кофе мен ішімдік келді де, ол Полиден құшағын ажыратуға мәжбүр болды.

	Шағын оркестр қайтадан ойнай жөнелді, бірақ бұл жолы ән айтылмады. Пианинодан басқа аспаптың бәрі бірнеше минутқа үнсіз қалды. Ал пианинода виртуоздық вариациялар асқан шеберлікпен орындалып жатқан — тыңдамайын десең де еркіңе қоймайтын. Одан соң оркестр пианино дыбысын көміп кетті де, үнін біржола өшірді. Бұл нөмірді орындау кезінде алаңшаға жарық себелеп тұрған шамдар мен рефлекторлар, бейне сиқырлап қойғандай, түсін жасылдан қызылға, қызылдан сарыға өзгертумен болды.

	— Жанға жайлы орын, — деді Поли жан-жағына қаранып.

	— Мұнда отырғандар адамнан гөрі ұйқылы-ояу шыбынға көбірек ұқсайды, — деді Пьеретто. — Орест құсап қышқырар ма еді қазір.

	Поли оған таңдана көз тігіп қалды, сосын есіне түсірген соң:

	— Қалай, досымыз ұйқтап жатыр ма? Оның осында болғанын қалар едім, — деді.

	— Кешегі түннің зардабынан әлі арылып болған жоқ ол, — деді Пьеретто. — Кей нәрселерді оның суқаны сүймейді.

	Розальба иығын қиқаң еткізді, сол жерде оқыстан оны тыр жалаңаш күйде көз алдыма елестеттім.

	— Билегім кеп тұр, — деді ол Полиге бәлденіп.

	— Қадірлі Рози, — деп жауап қатты анау, — достарымды қалай қалдырып кетем, іші пысады ғой олардың. Бұл әдепсіздік болар еді. Біз Туринде, мәдениетті қалада отырмыз ғой.

	Розальба долданып шыға келді. Мұның есуас екенін, өзін-өзі ұстай білмейтінін дәл осы минутта түсіндім.

	Кім біледі, бәлкім, оның Миланда балалары да бар шығар. Полиге гүл шоғын жіберген хикаясын еске алып, көзімді тайдырып әкеттім.

	— Менімен биге шығуға келісім берсеңіз, мұны өзіме мақтаныш тұтар ем, Розальба, бірақ ондайға қолым жете қоймайтынын жақсы білем. Өкінішке қарай, мен Поли емеспін, — деді Пьеретто.

	Не дерін білмей сасып қалған Розальба оны оқты көзімен атты.

	Бұл екі арада оркестр қайтадан ойнай бастады, мен де бірдеңе деп міңгірледім. Билей білмейтін едім. Сөзімді аяқтап болғанша Поли сабырмен тосып отырды да, қайыра сөйлеп кетті:

	— Сіздерге айтайын дегенім, бұл күндердің мен үшін маңызы алабөтен. Көп нәрсені түсіндім. Кешегі айқай мені оятып жіберді. Айкезбелер осылай оянады. Бұл ерекше мәні бар нышан еді, бұл сырқаттың асқынуы...

	— Сен сырқат па едің?— деді Розальба.

	— Одан да жаман, — деді Поли. — Мен өзін сәби ретінде сезінетін қария едім. Қазір енді өзімнің ересек адам екенімді білем — осалдығы көп, босаң, бірақ ересек адам екенімді. Сол айқай мені өзіме парасат көзімен қарауға мәжбүр етті. Енді мен бос қиялдың жетегіне ергенді қойдым.

	— Ойнайсың сен айқаймен, — деді Пьеретто.

	Бұлдыр тартып кетпеді ме екен деп Полидің көз жанарына еріксізден еріксіз зейін салдым.

	— Өз өмірімді басқа адамның өмірі секілді көріп-біліп тұрмын, — деп сөзін сабақтады Поли. — Кім екенімді, қандай өмірді артта қалдырғанымды, не істеп жүргенімді енді жақсы білем...

	— Бұл айқайды бұрын да естімеп пе едіңіз? — деп оны бөліп жібердім.

	— Микеще екенсің ғой, — деді Пьеретто.

	— Аңшылықта жүргенде бір-бірімізге тап солай дыбыс беретінбіз, — деді Поли жымия күліп.

	— Сонда сіздер аңшылықта болғансыздар ма? — деп қыстырыла кетті Розальба.

	— Біз жотада болдық.

	ЬІңғайсыздыққа толы үнсіздік орнады, Полиден басқамыздың бәріміз көзімізбен жер шұқып қалдық. Әлгі әйел үстелдер шеңберінде қайтадан ән салуға кірісті. Розальба өкшесін әннің ырғағына сай тықылдата бастады, шыдамы таусылып бара жатса керек. Әнші әйелдің дауысы мен билеп жүрген жұптардың аяғын тырпылдата басқан дыбысын тыңдай отырып қарауытып жатқан жотадағы шілделіктер шырылы жайында ой кештім.

	— Қалай, — деді Розальба, — шеріңді ақтарып болдың ба? Билейміз бе енді?

	Поли оның сөзін елең қылған жоқ, отырған орнынан былқ етпеді. Ол әлі де сол айқай жайында ойланып отыр еді.

	— Ұйқыдан ояна келіп бос қиялды былай серпіп тастағанға не жетсін, — деп сөзін жалғады ол езу тарта күліп. — Өзіңді басың бос және жауапкершілігі мол адам сезінесің. Бізде керемет қуатты күш бар, ол — еркіндік. Адам ішкі жан дүниесінің тазалығына қол жеткізе алады. Адам тақсірет тартуға тәуекел ете алады.

	Розальба сигаретін табақшаға мыжғылап өшірді. Өңі оңған шүберектей, көкбақа бұл бейшара үндемей отырған кезінде онша ұнамсыз көрінбейтін. Басқаға болмаса да әйтеуір жиырмаға толған жасында тойынғандық дегеннің не екенін әлі білмейтін біздер үшін. Полидің парасат-пайымға толы үні Розальбаны жуасытып, тежеу салып тұрған. Алайда тынышы кетіп, тықыршып шақ отырған.

	Ақыры ол бетің бар, жүзің бар деместен:

	— Ашығын айтшы, не істегелі жүрсің сен? Туриннен тайып тұрмақпысың? — деп салды.

	Қабағы қыртыстанып кеткен Поли оның иығына қолын қойды, сосын құлап кетпесін, сүйеп қалайын деген кісіше қолын Розальбаның қолтығына сұқты. Пьеретто “ештеңе етпейді, оқасы жоқ” дегенді білдірген ишарат жасады, сосын мына көріністен бірдеңені қапы жіберіп алмайын дегендей алға қарай ұмсына түсті. Көзін жұмып алған Розальба ауыр тыныстап отырды.

	— Көңілін көтерейін бе мұның? — деді бізге Поли екі ойлы боп. — Билейін бе мұнымен?

	Үстел басында оңаша қалған кезімізде Пьеретто маған көзін қысып қойды. Сарғыш көйлек киген әйелдің дауысы түн тыныштығын тырапай асырды. Мен бетімді тыржитып:

	— Жеркенішті, — дедім.

	Көңілденіп кеткен Пьеретто өзіне ликер құйды. Маған да құйды, сосын өзі тағы ішті.

	— Біреудің үйін өз үйіңдей билеп-төстеме, — деді ол тақпақтап. — Бұлар саған ұнамай ма?

	— Айттым ғой — жеркенішті, деп.

	— Ал, мына жігіт аса мәттақам емес екен, — деді Пьеретто. — Мынадай әйелдің алдында өзіңді еркіндеу ұстауға болады-ақ.

	— Бұл — ақымақ әйел, — дедім мен.

	— Ғашық әйел қашан да ақылын жоғалтып алады, — деді Пьеретто.

	Жұптарды жетекке алған әннің сөзіне бір сәтке құлақ тіктім: “Ғұмыр кеш, ғұмыр кеш... ала бер, ала бер... құштарлықсыз...” Осынау пәтуасыз сөздер қаншалықты жыныңа тигенімен, әуені тартымды екен, елтімей қалу қиын-ақ. Әнші әйелдің дауысы жотадан естіліп тұр ма екен, деп сұрадым өзімнен.

	— Бүгінгі заманның түнгі көңіл көтеруі деген осы, — деді Пьеретто. — Баяғыдан осындай.





Ү




	Сол түнде Розальба Пьереттомен биге шықты — Полидің намысына тию үшін қасақана істеді. Бәріміз жабылып қанша ішкенімізді білмеймін, әйтеуір таң атып болмайтындай көрінді, бірақ оркестр ойнауын әлдеқашан доғарған еді, сол арада Розальба даяшыны шақырып алды да, Полиден есеп айырысуды, сосын бізді кешкі ас ішуге Валентиноға апаруды талап етті. Абажурдан себелеген жарық шеңберінде, — алаңқайда тек біздің шам ғана әлі жанып тұрған, — қызғылтым түсті көйлек әрлі-берлі селтеңдеп жүрді, ал По жағасынан түнгі салқын толқын-толқын боп таралып жатты. Пьереттомен және даяшымен тағы бір әңгімеге кіріскен Поли кетер болмаған соң Розальба жүгіре жөнелді де, машинаға барып отырып алып, сигнал беруге кірісті. Шуды естіп кафенің қожайыны, даяшы, үлдірік жанында “кетер аяқ” жасап жатқан келімсектер, бәрі сыртқа шықты; Розальба машинадан түсіп: “Поли! Поли!” деп шақыра бастады.

	Қайтар жолда Поли машинаны бір қолымен айдап, екінші қолымен Розальбаны белінен құшақтап отырды, ал Розальба жаны рақат тауып, керіліп-созылумен болды. Ауық-ауық бермен қарай бұрылып, бізді өзіне сыбайлас етіп алғандай жымыңдап қояды. Пьеретто жұмған аузын ашқан жоқ. Машина Туринге бұрылмады, көпірлерден өтті де, Монкальериге баратын жолмен заулай жөнелді. Бірақ онда да аялдаған жоқпыз; ешқандай мақсатсыз, уақыт оздыру үшін ғана келе жатқанымыз белгілі болды. Масайып кеткендіктен көзімді жұмып алдым.

	Қатты дүмпуден оянып кеттім, құдды өзімді құйын көтеріп әкеткендей сезімде болдым; ес кетірер есеңгіреуім тым ұзаққа созылды, ал тас төбемнен түпсіз көк аспанды көргенімде, соған басыммен төмен қарай құлап бара жатқандай хал кештім. Қызғылтым да салқын таң шапағына шомылған машина жолға төселген тастардан шоңқаңдап әлдебір елді мекеннен өтіп бара жатыр еді. Терезеден соққан желден жыпылық қағып, жан-жағыма қарандым: Розальба мен Пьеретто ұйқтап қалыпты, ал село тыныштық құшағында тым-тырыс жатыр. Поли ғана байсалды қалыпта машина айдап келеді.

	Күн жотадан көтерілген кезде ол да машинаны тоқтатты. Пьеретто көңілді болатын. Розальба көзін сығырайта қарап отырды. Қызғылтым түсті көйлек киген ол қандай кәртамыс көрінетін еді десеңші, тіпті айтары жоқ! Бұларға бір жағынан ызам келіп, екінші жағынан аяушылық білдірумен болдым. Поли бері қарай бұрылып, шат-шадыман кейіпте бізге “қайырлы таң” айтты.

	— Онша оңды болған жоқ, бірақ бәріне кінәлі өзім. Қай жерге келдік? — дедім.

	— Үйіңе телефон соқ, — деді Пьеретто. — Шамалы дімкәстеніп қалдым, де.

	Поли мен Розальба ойын бастап, бірінің құлағын бірі тістелеуге кірісті. Розальба шашындағы гүлін суырып алды да, тартып алмақ боп әуреленген Полиге бермей, маған ұсынды.

	— Мәңіз, — деді ол қарлыққан дауыспен, — сосын шырқымызды бұзбай тыныш отырыңыз.

	Әрмен қарай бара жатқан жолымызда соны иіскелеумен болдым: өмірімде тұңғыш рет әйел маған гүл берді, бірақ оның тырна тәрізді тыриған Розальба боп шыққанын қарасаңшы. Пәруайсыз өткен түн үшін Полиге қатты ренжумен келе жатқам.

	Тағы бір селоның шіркеу мұнарасы көрініс берді. Тар көшемен, кіре беріс басқышы, бүйірлі балконы бар үйлердің жанымен, алаңға шықтық. Таңертеңгі көлеңкеде әлдебір қызалақ жолға төселген тасқа бөтелкеден су бүркіп жүр.

	Кафедегі ағаш еденге де су бүркілген еді, одан жерқойма мен жаңбыр иісі шығып тұрған. Біз күн түсіп тұрған жақтың қарсы бетіндегі терезе жанына жайғастық, мен дереу телефон жайында сұрадым. Телефон жоқ боп шықты.

	— Бәрі сенің қырсығың, — деді Поли Розальбаға. — Егер мені биге сүйрелемеген болсаң...

	— Егер ішпеген болсам десеңші одан да, — деді Розальба шарт кетіп. — Ол кезде ештеңе ұқпайтын халге жеткенсің. Коньякты құның кеткенше іштің ғой.

	— Соқпа, — деді Поли.

	— Не деп шатқаныңды мына достарыңнан сұра, — деп айқайлады Розальба ашу шақырып. — Сұра осылардан, бұлар бәрін естіді ғой.

	— Ол өте маңызды нәрселер жайында әңгіме қозғады. Жан-дүние тазалығы, еркін таңдау жайында айтты, — деді Пьеретто.

	Бізге қызмет етіп жүрген әйел Розальбаға көзінің қиығымен қарап қойып, поштада телефон барын хабарлады. Мен сол бойда тұрдым да, Пьереттодан әмиянын сұрадым. Розальба да орнынан тұрып, маған:

	— Сізбен бірге барайын. Ұйқымды ашайын. Мына арадағы мүңкіген иістен миым айналатын болды, — деді.

	Екеуміз алаңға шықтық. Қызғылтым түсті көйлек киген, ұзын бойлы құр сүлде Розальба бақшаға қоятын қарақшыдан бетер ұсқынсыз болатын. Терезелерден сыртқа бас сұғылып жатты, бірақ көшеде әлі жан жоқ еді.

	— Бұл кезде жұрттың бәрі егіс танабында болады, — дедім үнсіздікті бұзу үшін.

	Розальба менен сигарет сұрады.

	— Менікі үйреншікті “мачедония” , — дедім мен.

	Розальба кідірді, оған шырпы шақтым, темекісін тұтатып жатқан ол жасанды күлкімен:

	— Сіз Полиден гөрі жастаусыз, — деді.

	Саусағымды күйдіріп бара жатқан шырпыны дереу лақтырып тастадым.

	Беті одан әрмен қызара түскен Розальба сөзін жалғап:

	— Әрі Полиден гөрі шыншылдаусыз, — деді.

	Одан көзімді алмаған күйі әрменірек жылжып тұрдым.

	— Не істерсің енді, — деді ол, — терімнің сиқы сондай, жоқтан өзгеге бола қызарып кетем. Оған көңіл аудармаңыз... Ал енді маған бір нәрсені айтыңызшы.

	Ол қырылдаған дауыспен соңғы күндері немен айналысқанымызды сұрады. Кездесуіміз жайында айта бастағанымда көзі жыпылықтап кетті.

	— Поли жалғыз болды ма? — деді ол тықақтап. — Ондашы, түн ортасында жалғыз өзі жотада не істеп жүр?

	— Жалғызы жалғыз, бірақ ол кезде сағат үш болған.

	— Сонда қалайша оның қасында қалдыңыздар?

	Поли жайында Орест пен Пьеретто менен гөрі толығырақ айтып бере алады, дедім оған. Мен үйге кеттім, ал Пьеретто онымен таң атқанша бірге болды. Поли аздап ішті-ау деймін. Бұл оның дағдылы әдеті ғой. Абзалы, Пьереттодан сұрағаны дұрыс, олар ұзақ әңгімелесті.

	Дәл осы сәтте Розальбаның уақытты босқа өткізбегенін, билеп жүргенде Пьереттоны да сұрақтың астына алғанын түсіне қойдым. Ол маған тесіле қарап қалды. Бұл жынымды келтіріп, көзімді тайдырып әкеттім. Әрмен кеттік.

	Поштада, қосуын күтіп отырған кезімде, есік аузында шылым шегіп тұрған Розальбаға:

	— Орест Полиді бала кезден біледі... Өткен түнде ол бізбен бірге болды, — дедім.

	Анау жауап қатқан жоқ, көшеге көз салған күйі тұра берді. Мен де табалдырықтан әрі аттап, аспанға көз тіктім.

	Тар кабинада тұрып шешеммен сөйлескен соң — шамалы естілетіндіктен айқайлауға тура келген — қайтадан табалдырықтан әрмен аттадым, бірақ Розальба орнынан қозғалмады.

	— Кеттік пе? — дедім көңілді дауыспен.

	— Досыңыз, — деп сөйлеп қоя берді селк ете қалған ол, — өте айлакер жігіт. Сізге Поли турасында ештеңе айтқан жоқ па?

	— Олар көлге барыпты.

	— Білем.

	— Поли мас еді, аяқ асты ауырып қалыпты.

	— Ал, оған дейін ше? Оған дейін? — деді Розальба шыдамсызданып. Даусы діріл қақты.

	— Ол жағын білмеймін. Біз оны жотадан, жұлдызға қарап отырған жерінен жолықтырғанбыз.

	Сол жерде Розальба дереу қолыма жармаса кетті. Көшеде өтіп бара жатқан екі шаруа әйел бұрылып, бізге бағжия қарады.

	— Түсінесіз ғой мені, солай ма? — деді Розальба ентіге тыныстап. — Полидің маған қалай қарайтынын көрдіңіз ғой. Кеше өліп кетеді екем деп ойлағам, үш күн болды қонақ үйде жалғыз жатқаныма. Тіпті көшеге шығып қыдыра да алмаймын, себебі мені бәрі таниды. Мұнда тек соның ғана ықтиярындамын; Миландағылар мені теңізде жүр деп ойлайды. Бірақ, Поли мені менсінбейді, әбден жалыққан, тіпті менімен билегісі де келмейді...

	Жолға төселген тастарға қарап келе жаттым, жұрттың бәрі бізді балкондарынан қақпай қадағалап тұрғаны белгілі еді.

	— ...өткен түнде, көрдіңіз ғой, ол өте көңілді болды. Мас кезінде маған онша жаман қарамайды, бірақ тойып ішіп алғанға дейін табанын жалтыратудың барлық амалын істеп бағады. Енді қазір... — осы арада ол аяқ асты кібіртіктеп қалды, — ...ертең не болатыны маған мүлде беймәлім.

	Ішке кірмекке шылдырмақты пердені былай ысырған кезімде де ол қолымды жіберген жоқ. Поли мен Пыеретто қара көлеңкеде әңгімелесіп отыр екен, бізді көріп Пыеретто:

	— Сөйтіп, қандай тамақ ішеміз? — деп айқайлады.

	Бізге қуырылған жұмыртқа мен шие берілді. Розалыбаға көз салмауға тырысып бақтым. Нанды үзіп жатқан Поли сөзін әрмен жалғады:

	— Неғұрлым зор азғындыққа ұшырасаң, шешімің де соғұрлым берік болады. Соның ең шырқау шегіне жеткенде, бәрінен біржола айрылғанда ғана өзіміздің шынайы болмысымызбен қайта қауышамыз.

	Пыеретто күлді.

	— Мастың аты мас, — деді ол. — Оған есірткі де бір, шарап та бір — таңдап жатпайды. Ондай таңдауды ол миллиондаған жыл бұрын, алғаш рет “түк қалдырмай іш” деп айқайлаған кезде-ақ жасаған.

	— Жан-дүние тазалығы деген бар, — деді Поли, — рухтың тереңнен тамыр тартатын айқындығы бар...

	Розалыба үнсіз отырды, оған көз тастауға батпадым.

	— Меніңше, — деп Пыеретто Полиді бөліп жіберді, — бүгін түнде уақыт жайын ұмыт қалдырғаның — таңдау жасауға деген қабілетіңді жоғалтып алғаныңды көрсетеді.

	— Бірақ мен сол тазалықты іздеп жүрмін ғой, — деді тілін бұрап шақ сөйлеп отырған Поли өршеленіп, — өзімнің азғындыққа ұшырағанымды және ересек адам екенімді неғұрлым жақсырақ сезінсем, оған да соғұрлым жақындай түспекпін. Босаңсу дегеннің адамға тән қасиет екенін сен түсінесің бе әлде түсінбейсің бе? Егер әуелі құламасаң орныңнан тұра аласың ба?

	Розалыба үн-түнсіз шие жеп отырды. Пыеретто басын шайқап:

	— Жоқ, — деді.

	Мен Розалыбамен арамыздағы әлгіндегі әңгіме турасында, онда да айтқан сөзі емес, дауысы жайында және қолымды қалай қысқаны жөнінде ойлап отырдым. Орнымыздан тұрып, кеткелі жатқанымызда оған көз салдым. Ол маған жайбарақат, ұйқылы-ояу іспетті көрінді.





ҮІ




	Таңертеңгі уақытты босқа өткізген орта көңіл біздер Розальбамен және Полимен қонақ үйдің алдында қоштастық. Күн шақырайып тұрған, витриналар жарқылы көз қарықтыратын. Пьеретто екеуіміз бульвармен үнсіз жүріп келе жаттық; мен Орест жайында ой кештім.

	— Әзірге, — дедім бұрышта.

	Үйге келген бойда кереуетке құладым. Дәлізден шешемнің тырп-тырп басқан аяқ дыбысы естіліп тұрған, бірақ жүздесетін кезді кейінге шегере бердім. Ұйқтағалы жатқан жоқ едім, тек өзіме— өзім келіп алайын дегем. Қатты шаршағандықтан өткен түннің оқиғалары, Полидің шым-шытырық пайымдаулары, Розальбаның қыңқылы жайында ойламау маған оңайға түсті; таң алдында ұйқылы-ояу күйімде өзім құлдилай жөнелген тас төбемнен төнген ашық аспанды ойша көз алдыма келтірдім, одан соң жоғарыға, балкондарға қарағыштап қойып село көшелерімен жүріп келе жаттым. Атам мен әжем тұратын, бала кезімде ата-аналарым апарып салатын жазықтағы село, бақшалар, телімге тартылған арықтар, қатар-қатар отырғызылған ағаштар, тар көшелер, кіре беріс басқышы бар үйлер, түпсіз терең аспанның үзік-үзік көркем бейнесі әлі есімде болатын. Балалық шағымнан жадымда қалғаны тек жаз айлары ғана. Таңертеңнен кешке дейінгі өмір-тіршілік тек егіс даласына барып тірелетін енсіз көшелермен ғана шектелетін. Әлдеқайдан келіп жеткен машинаның қою шаңды бұрқыратып, балаларды азан-қазан қылып үлкен қара жолмен селоны кесіп өтуі айтып жеткізгісіз қуанышты оқиға саналатын.

	Пьереттомен бірге жол дорбамызды асынып жоталар арқылы жүріп өту жөніндегі жоспарым қаракөлеңкеде жатқан кезімде қайта есіме оралды. Машинасы барларға ешқашан қызғаныш білдірген жоқ едім. Машинамен тек қашықтықты ғана артта қалдыруға болатынын, өтіп келе жатқан өңірмен танысу мүмкін еместігін білетінмін. “Ал жаяу сапардың жөні бөлек, — демекпін Пьереттоға, — жалғыз аяқ жолмен жүресің, жүзімдіктерді айналып өтесің, бәрін көресің. Суға қарап тұру бір басқа да, оған шомылу бір басқа емес пе, міне, мұндағы айырмашылық та сондай. Одан да қара қасқа кедей, қаңғыбас болған тәуір”.

	Пьеретто қаракөлеңкеде маған күліп, қазір қайда барсаң да бензин, дегенді айтты. “Оның бекер, — деп күбірледім мен, — шаруалар бензин дегеннің не екенін білмейді. Олар үшін шалғы орақ пен кетпеннен артық ештеңе жоқ. Бөшкені жумас бұрын немесе ағашты кеспес бұрын олар жаман ырым білдіретін белгі жоқ па деп әуелі айға қарап алады, ал бұршақ қатері барын сезгенде қырманға екі шынжыр кереді...”

	“Одан соң дүние-мүліктерін сақтандырады, — деп күлді Пьеретто. — Одан соң астық бастырғыш сатып алады. Одан соң жүзімге тотияйын себеді”.

	“Шаруалар соның бәрін пайдаланады, — деп айқайладым мен бәсең дауыспен, — пайдаланатыны рас, бірақ басқадай тұрмыс кешеді. Қалаға келсе олар ауырып қалады”.

	Пьеретто мысқылдап күлді. “Шаруаға машина сыйлап көр, — деді ол әжуалап, — оны қалай пайдаға жаратқанын сонда көресің. Оған Розальбаны да, бізді де отырғызбайды, бұл жағына қам жеме. Шаруа пайдалы іспен шұғылданады”.

	Мен дәрігер оқуын оқып жүрген Орест жайында ойландым. “Қалада тұратын шаруа дегенің тап сол, — дедім Пьереттоға. — Оның білімі екеуміздікінен де артық, бірақ қырсыздыққа салынбайды. Ол үшін түннің басқа мән-мағынасы бар, бұл жөнінде өзің де айтып жүрсің...”

	Ұйқысыраған халден мені телефон шырылы арылтты. Мені шақырып жатыр екен. Бұл Розальба болар, тағы да айтпақ бірдеңесі бар шығар, деп ойлағам. Бірақ телефон соққан Пьереттоның апасы екен, үйге қонбағанына екі күн болды, қайда жүргенін білмейсің бе, деп сұрады.

	— Пьереттомен жарты сағат қана бұрын қоштастым, қазір үйге барады, — дедім.

	Оған зиян келтірмес үшін түнде қайда болғанымыз жайында айтқан жоқпын.

	— Сұмырайсыңдар ғой нағыз. Қайда ұйқтадыңдар? — деді апасы.

	— Ұйқтаған жоқпыз.

	— Жетіскен екенсіңдер. Ұйқыдағы адам күнә жасамайды, — деп күлді ол.

	— Ұйқыға құштар кім бар дейсің?

	Үстел басында машинамыздың доңғалағы жарылып қалды, деп суқиттым. Доңғалақтың қырсығынан, әсіресе, рөлде отырған адам қызаң болса, қасірет жолығуы оп-оңай, дегенді айтты әкем. Сосын ол жолдас-жораның есебінен көңіл көтерудің қажеті жоқ: ақшасы көп адамға ешқашан есе қайтара алмайсың, деп қосып қойды.

	Түскі астан кейін сабақ оқымақ болғам. Кішкене сергіп алу үшін әуелі ваннаға түсіп шықтым. Розальба мен Поли де өстіп жатқан болар, бірақ оның көз алдында тыр жалаңаш шешінуге Розальба тәуекел ете алмайтын шығар, тым кәрі ғой, деп ойладым.

	Кешке таман телефон шыр ете қалды. Бұл Пьеретто еді.

	— Орестің үйіне кел, — деді ол салған жерден.

	— Сабақ оқып жатырмын.

	— Кел, мұнда қиын боп жатыр, — деді ол. — Ана екеуі атысып қалыпты.

	Ұзамай біз тратторияда осы оқиғаны талқылап отырдық, Орест соның алдында ауруханадан оралып, жағдайды білу үшін таныс санитарларына екі рет қоңырау шалған. Поли өлім аузында жатыр еді: оқ бүйірінен тиіп, өкпесіне де зақым келтіріпті; ал Розальба болса жүгіріп келген күтушілерге: “Мені де өлтіріңдер, неге өлтірмейсіңдер мені?” деп бақырып-шақырыпты, сондықтан оны ванна бөлмесіне қамап тастауға тура келіпті.

	— Бұл қашан болған жағдай? — деп сұрадым.

	— Розальбаның одан өш алу үшін атқаны анық, — деді Орест. — Соның алдында ол әлденені айтып айқайлаумен бопты, бардағылар екеуінің ұрсысып жатқанын естіпті. Мұның артында қандай жеркенішті жайлардың жатқанын кім білсін.

	Бұл оқиға түс кезінде, күн шыжып тұрған мезгілде орын алған еді. Поли, шамасы, соның алдында есірткі қабылдаған болса керек, себебі жағасы жайлау диванда күліп жатыпты.

	Кеш бойы біз осы оқиға жайында әңгімелеумен болдық. Аурухана мен қонақ үйдегілер қазір Миланнан нұсқау күтіп отырған-ды. Розальбаны нөмірде құлыптап тастаған; оның тағдыры Полидің тірі қалуы мен Полидің әкесінің қандай шешім қабылдайтынына байланысты еді, ал әкесі кешікпей келуге тиіс болатын: бұл секілді кісілер шатаққа аты ілікпес үшін тергеу жұмысын пышақ кесті тиып, жұртты жымдай қыла алатын. Рас, Розальбаның пистолетін, — әйелдердің седеппен сәнделген ойыншығын, — жасырып қалу жеңілге түспейтін, бірақ оны лайықты қарумен ауыстырып қоюға құштарлар да табылып жатқан.

	— Ақшаның құдіреті сондай, — деді Пьеретто ағынан жарылып. — Ақшамен қылмыстың да, өлім алдындағы арпалыстың да бетін бүркеуге болады.

	Орест ауруханаға тағы телефон шалды.

	— Қартың келіпті. Бұған да шүкір. Әлгі әйелді біле ме екен ол әлде білмей ме екен, — деді ол бізге қайтып оралып.

	Сол арада біз оған бәріне кінәлі — Поли, өткен түнді солармен бірге өткіздік, Розальбаны тіптен бізден де қымсынбай қорлаумен болды, дегенді айттық.

	— Бұған сұранған оның өзі, — деді Пьеретто. — Розальба секілді әйелдермен қалжыңдасуға болмайды.

	— Мен қазір ауруханаға қайтқалы тұрмын, — деді Орест. — Оған қан құймақшы боп жатыр.

	Бұл түні Пьеретто екеуіміз қыдырдық. Мен сілем қатып шаршап, ұйқыдан көзімді аша алмай келе жаттым, ол жаңағы оқиғаның жайына қайта оралып соға берді. Оған таңертең Розальбаның Поли жөнінде сұрастырғанын айттым.

	— Мұның жақсылықпен аяқталмайтыны әу бастан мәлім еді, — деді Пьеретто. — Әйел не нәрсені болсын түсінеді, тек еркектің рухани күйзелісін ғана ұқпайды. Түнде оның маған не дегенін білесің бе? Жас бола тұрғанына қарамай Поли қазір әйел жынысынан жеріп кеткен, деді.

	— Ал менен жотада не істегеніміз жайында сұрады.

	— Розальба оның нәпсіқұмарлыққа салынғанын хош көрген болар еді, мұндай нәрсені әйелдер түсіне алады.

	Сол жерде мен: өз ойымша, ол шынымен нәпсіқұмар, дедім. Кокаин не, ерікті таңдау не — бәрі де айуандық. Поли жұртты күлкі— мазақ етумен жүрді, бар-жоғы сол-ақ. Егер ол осы үшін сазайын тартса, онда өз обалы өзіне.

	Пьеретто езу тартып күлді де, Поли өле ме әлде тірі қала ма, бәрібір, қалай болғанда да әйтеуір, айтып жеткізуге болмайтын әлденені бастан кешкені анық, бұл тұрғыда оған қызғаныш білдіруге болады, деп жауап қатты.

	— Айтсам ғой сенбейсің, — деді ол, — күн сайын кешкісін көше шарлап жүргенде біз не іздейміз деп ойлайсың? Бір сарынды тіршілігіміздің қалыбын бұзып, өмірімізге өзгеріс енгізетін нәрсені іздейміз.

	— Соның орнында болсаң қалай сайрағаныңды көрер ем.

	— Ау, өзің де торыңды қалай тастап шығатының жайында күндіз— түні ой кешіп жүрген жоқпысың? Поның арғы бетіне, сеніңше, не үшін барып жүрміз? Бірақ, онымыз бос әурешілік: небір тосын жайлар осында, Туринде, — бөлмеде, кафеде, трамвайда болып жатады.

	— Мен тосын жайлар іздеп жүргем жоқ.

	— Не десең о де, дүние Поли сынды жандардың қолында, — деді ол. — Бұл есіңде болсын.

	Келесі күні де Поли өлім мен өмір арасында жатты, оған тағы да қан құйылды. Орестің айтуынша, әкесі қасында отырған, есірткінің уыты тарқаған қазіргі шақта ол қорыққаннан жылап жіберудің аз-ақ алдындағы балаға ұқсап қалыпты. Келген бойда қарт Розальбаға жолығыпты: олардың бір-біріне не айтқаны белгісіз, бірақ Розальбаны монахинялар иелігіндегі пансионға зытырыпты, ал кісі өлтіру мақсатында жасалған қастандық жайында енді ешкім жақ ашпайтын көрінеді. “Кездейсоқ жағдай”, депті бас дәрігер ассистенттеріне. Бұл жаңалықтар Пьереттоны қызықтыратын, оны Орест білетін.

	Бейшара Орестің емтиханнан құлап қалуы да ықтимал еді: дайындығын жайына қалдырып, санитар ретінде Поли төсегінің жанында кезекшілік етумен болған-ды. Командорға өзін таныстырғаннан кейін екеуінің әңгімесі жарасып кетті. Деревнялық тұрмыс турасында, Адырлардағы жер танаптары жайында, астық өнімі жөнінде қарт терең ойлы пікір айтты, деді Орест. Ауруханаға қарт Полидің жасыл машинасымен келіп жүрді, оны өзі айдайтын. Таңертең Оресті ауыстырып, оны демалуға жіберетін де сол еді.

	Ақыры Полидің беті бері қарағаны белгілі болды. Пьеретто да кіріп көңілін сұрап шықты. Қайтып оралған соң:

	— Сол бұрынғы қалпы, Нино Сальванескиді оқып жатыр, — деді.

	Мен оған барудан үзілді-кесілді бас тарттым. Ол жайында тағы бірнеше күн әңгіме еттік, сосын Орест бізге оны жұмсақ вагонмен теңізге аттандырып жібергенін хабарлады.





ҮІІ




	Сол жылғы жазда мен ертеңгілік Поға барып, онда бірер сағаттай болып жүрдім. Қара терге түсіп терлегенше ескек есу, сосын күн шуағын бойына әлі сіңіре қоймаған, көз жанарыңды керемет тазартатын салқын суға күмп беріп қойып кету маған ұнайтын. Өзенге әрдайым дерлік жалғыз баратынмын, өйткені Пьеретто бұл уақта ұйқтап жататын. Егер ол да келсе, шомылып шыққанымша қайықты ұстап отыратын. Кей-кейде ағысқа қарсы есесің, көпірлер астымен тас құрсанған жағалауды іргелеп, бөгеттер және отырғызылған ағаштар арасымен беткейге таяп келесің. Қайтар жолда өзеннің үстінен бой созған, қазір маусым айы болғанымен өсімдіктер демі буалдырландырып жіберген жотаны тамашалайсың. Қайықпен осылай серуендеу арқылы таза ауада жүруге әбден құмартып алдым, сондай-ақ су мен жерден алатын ләззатың балалық шақтың да, бау-бақшаның да шегінен асып әрмен жалғаса беретінін ұғындым. Адамның өмірі күн шуақта ойнағанмен бірдей, деп ойладым сол бір ертеңгілік сағаттарда.

	Алайда белуардан су кешіп, күрек толы лас балшықты өзен табанынан мықшыңдай көтеріп баржаға тиеп жатқан жер қазушы жұмыскерлер ойын ойнап жатқан жоқ-ты. Арада бір әлде екі сағат өткеннен кейін бетімен бірдей боп толған баржа су деңгейіне жетеқабыл шөгіп қалатын, одан соң күнге қап-қара боп күйіп кеткен, жалаңаш денесіне жилет киген жүдеубас адам сырықты өзен табанына тіреп күш алып, оны ағыспен төмен қарай жаймен жүргізе бастайтын. Баржаның жүгі қала ішінде, көпірлердің ар жағында түсірілетін, сосын бір топ жұмысшы мінген баржа жаймен жылжып кері қайтатын, бұл аралықта күн де біртіндеп жоғары өрлей беретін. Өзеннен кеткенімше олар екі әлде үш рет қатынайтын. Ұзақты күн бойы қалада қаңғырыстаған, сабақ оқып отырған, дос-жолдастарыммен мылжыңдасқан, демалып жатқан кездерімде бұл адамдар өзен бойымен төмен түсіп, жоғары өрлеп, суға қарғып, күнге шыжғырылумен болатын. Бұлар жайында мен әсіресе кешкісін, түнгі тіршілігіміз басталған кезде, ал олар үйлеріне — По жағалауындағы барактарға немесе жұмыскерлер орамындағы төрт қабатты стандартты үйлерге — қайтып оралып, ұйқыға бас қойған жә болмаса бір стақан шарапты сыңғыта салу үшін остерияға барған шақтарында жиі ойланатын едім. Әлбетте, күн мен жотаны олардың да көргенінде күмән жоқ.

	Өзенмен жүздесуден бойымда қашан да керемет сергектік пайда болатын және ол күні бойы сақталатын. Күн сәулесі мен арынды ағыс өз қуатын бойыма дарытып, ағашқа немесе ормандағы жабайы аңға тән туа бітті һәм тылсым әлеуетке ұқсас күш— қайратты тарту ететіндей еді маған.

	Менімен бірге келген кезде Пьеретто да По жағасында отырып жан рақатына бөленетін. Ағыстың бойымен Туринге қарай бет алған жолымызда қайықта жатып кептірінетінбіз, күн сәулесі мен суға сүңгуден өткірлене түскен көзімізбен жағалауға, жотаға, виллалар мен сұлбасы ауадан анық көрініп тұрған ағаш шоқтарына қарайтынбыз.

	— Күн сайын осылай өмір кешсең жануарға айналасың, — деді Пьеретто.

	— Жер қазатын жұмыскерлерге қарасаң етті...

	— Олар жайында айтып тұрғам жоқ, — деді ол, — олар жұмыс істеп жүр ғой. Денсаулығы мен қажыр-қайраты тұрғысынан жануарға ұқсайтындар жөнінде айтып тұрмын... Сосын өз мүддесін артық санайтындығы, қарақан басының қамын ғана ойлайтындығы тұрғысынан, — деп қосып қойды ол. -Әдетте, бұл адамды семірте бастайды...

	— Жақсы демалып жүргенімізге айыпты емеспіз ғой.

	— Сені айыпты деп тұрған кім бар? Өмірге келгені үшін ешкім де айыпты емес. Басқалар кінәлі, әлбетте, қашан да басқалар кінәлі. Біз жағамыз жайлау, қайықта жүзіп, трубка тартып келеміз, бар-жоғы сол-ақ.

	— Иә, біз әлі жануарға айнала қойғамыз жоқ.

	Пьеретто күліп жатыр.

	— Нағыз жануар қандай болатынын кім білсін, — деді ол — Балық, қара торғай, кесіртке... Немесе, айталық, ақ тиін... Кейбіреулер қай жануардың бойында болсын рух... тыншу таппаған рух орын тебеді деседі. Мақшар деген сол көрінеді... Жаздың жайнаған күні, жарық сәуле, көз жауын алар жаратылыс, — деп сөзін жалғады ол, — бәрінде де өлім таңбасы жатыр. Сен хош иісті ауаны жұтасың, орман иісін сезінесің және өсімдіктер мен жануарлардың өзіңе пысқырып та қарамайтынын ұғынасың. Бәрі де өз бетінше тірлік кешіп, өз бетінше азап шегеді. Жаратылыс дегеніміз — өлім...

	— Мақшардың бұған қатысы қанша? — дедім мен.

	— Жаратылысты басқаша түсіндіре алмайсың, — деді ол. — Не ол түк те емес, не онда рух мекен етеді.

	Бұл әңгімені ол алғаш рет айтып тұрған жоқ-ты. Пьереттоның жыныма тиетін жері де осы. Менің мінезім Орест мінезіндей емес, мұндай кездерде ол иығын қиқаң еткізіп, күлер еді де қояр еді. Табиғат жайында әңгіме болғанда артық айтылған әр сөз жаныма инедей қадалады. Қандай жауап қайтарарымды білмедім, сондықтан үн-түнсіз ескек есумен болдым.

	Пьеретто да ағын суға жайбарақат қарай алмайтын. “Сіздерге өзен не үшін берілген? Неге Поға бармасқа?” дегенді бізге соның өзі айтқан, сөйтіп Орест екеуіміздің ойымызға ой салған, ал біз болсақ, осы күнге дейін айналыспағандықтан, қандай іске де болсын бірден кірісіп кетуге тайсақтай беретінбіз. Пьеретто Туринге бірнеше жыл бұрын ғана келді, ал бұған дейін әкесіне ілесіп әр қилы қалада тұрды — әкесі өте бір мазасыз архитектор еді, отбасын біресе анда, біресе мұнда көшірумен жүретін. Бір жолы Пульеде әйелі мен қызын тіпті әйелдер монастырына да орналастырды, ал Пьеретто екеуі өзі қалпына келтіру жұмысын басқарып жүрген ерлер монастырының кельясында жатты. “Әкем, — деді Пьеретто, — священниктермен ортақ тіл табыса алмай-ақ қойды. Жүздесе қалғанда тезірек құтылуға асығатын, оларды иттің етінен жек көретін. Монастырда тұрған кезімізде әлгілермен маған бола талай рет ұрсысқаны да бар, өйткені мені священник немесе монах боп кете ме деп зәре-құты қалмай қорқатын”. Жағасы ашық көйлек киіп жүретін, бойы сырықтай сол қартың қазір енді басалқалы мінез тауып, Туринді қанағат тұтты; дәлірек айтқанда, отбасын Туринге орналастырып, өзі анда-мында барып-келіп жүретін болды. Оны бар-жоғы бірнеше рет көрдім, қашан көрсем де Пьеретто екеуі бір-біріне әзіл айтып, ақыл-кеңес беріп, ыржалақтасып қалатын — баласының әкесімен тап осылай сөйлесуі мүмкін-ау деген нәрсе қаперіме де кірмеген. Шынтуайтына келгенде, мұндай еркінсулер маған мүлдем ұнамаған, әкесінің не себепті өзін құрдасымыз секілді ұстайтынын түсіне алмағам.

	— Монастырда саған жақсы болды ғой, — дейтін оған Пьеретго, — себебі онда бойдақ сияқты тұрдың.

	— Былшыл, — деп жауап қайтаратын қарт, — адамға ештебір нәрсе жайында көңіліне ешқандай алаң кірмейтін жердің бәрі жақсы. Монахтардың семіз болатыны да содан.

	— Арық монахтар да бар.

	— Олар жаңсақ монах болған, мазасыз жандар. Әулиелік — кісәпірліктің көрінісі. Мұндайлармен тіл табыса алмайсың.

	— Бұл мотоцикл айдағанмен бірдей, — деді Пьеретто. — Мотоцикл мінген монах шын мәніндегі монахқа ұқсай ма?

	Қарт оған күдіктене көз тастап қойды.

	— Онда тұрған не бар екен?

	— Ештеңе, — деді Пьеретто, — бүгінгі күнгі әулие де бір — мотоцикл мінген монах та бір...

	— Ескіліктің қалдығы, — дедім мен.

	— Ескіріп қалған әңгіме, — деді қарт кейістікпен. — Дін деген — ескіріп қалған әңгіме. Олар мұны бізден әлдеқайда жақсы біледі.

	Сол жылы қарт Генуяда жұмыс істеді, сол жерден әлденендей бір мердігерлік жұмыс алған, ал Пьеретто болса, сонда барып теңізге шомылуға тиіс еді. Апасы кетіп те қалған, Пьеретто бізді өзімен бірге баруға, ел көруге үгіттеп жүрді. Бірақ біздің Орестің селосына бармақ жоспарымыз бар-тын, оған қоса ата-анам маған: барды қанағат тұт, іргемізде По ағып жатқанда теңізсіз-ақ тәп— тәуір тынығуыңа болады, дегенді айтқан. Осы себепті мен Туринде қалуды, Пьеретто мен Орест қайтып оралатын тамыз айын тосуды, сосын жол дорбамды арқалап солармен бірге тартып кетуді ұйғардым.

	Егер маған біреу жаздың бас кезінде қалада мырғамға батасың десе, оған сенбеген болар ем. Жападан-жалғыз, көшеден көз таныс ешкімді кезіктірмей, оңаша серуендеп, өткен күндерді еске алып жүрдім, қайықпен жүздім, бұрын жолықтырмаған, бітімі бөлек жаңа нәрселерді көңілге тоқыдым. Мазамды көбірек алатын уақыт — түн мезгілі еді. Бұл — Пьереттоның мені дағдыландырып қойғанының салдары болатын. Ал жаныма ең жайлы уақыт — түс мезгілі, сағат екінің шамасы еді. Бұл кезде көшелер бос жататын, үйлердің ара-арасына аспан жолақтары ғана сыналана еніп тұратын. Зерігіп, іші пысқан, әйелдерге ғана тән әдетпен өз ойымен өзі боп тұнжырап терезе алдында тұрған әлдебір келіншектерді де байқап қалатынмын, өтіп бара жатып басымды көтеріп қарап, бөлмені, ішіндегі мүліктерін, айнаның бір бөлігін көріп үлгеретінмін, сөйтіп осыдан ләззат тауып, оны көңілімде сақтап, әрмен кете баратынмын. Дәл осы сағаттарда жағажайда, кафеде, күнге тотыққан, жартылай жалаңаш курортшылардың ортасында жүрген жолдастарыма қызғаныш білдірмейтінмін. Әрине, дейтінмін өзіме-өзім, олар менен жырақ жерде уақытын көңілді өткізіп жатыр, бірақ олар қайтып оралады ғой, ал мен әзірге күнде ертеңгілік өзенге барам, күнге күйдірінем, ескек есем және мұныма әсте өкініп жүргем жоқ. Поға қыздар да келетін, отырған қайықтарынан айқайлайтын, Сангоне3 жағалауларында улап— шулап жүретін; тіпті жер қазып жатқан жұмыскерлер де басын көтеріп, қалжың айтып қалатын; күндердің күнінде солардың біреуімен танысатынымды, сөйтіп екеуіміздің арамызда әлденендей нәрсенің болатынын білетінмін; оның көзі, аяғы мен иығы қандай болатынын қазірдің өзінде көз алдыма елестетіп, үріп ауызға салғандай сұлу әйелдің суретін жасап та қойғам, ал әзірге трубкамды тартып, ескегімді есіп келе жатқам.

	Өзенде, қайықта түрегеп тұрып ескекпен итерініп келе жатқан кезіңде өзіңді бағзының мүсін-сымбаты мүлтіксіз адамы секілді көрсетіп бағудан, көкжиекке немесе жотаның сұлбасына шекеңнен қараудан өзіңді-өзің ұстап қалу қиынның қиыны еді. Мұндай жан рақаты Поли секілді жандарға жаға ма екен, олар менің тірлігімді ұға ма екен, деп сұрадым өзімнен-өзім.

	Бір қызды шілденің соңына таман Поға алып бардым, бірақ есте қаларлықтай немесе жаңалық санарлықтай ештеңе орын алған жоқ. Оны бұрыннан білетінмін, кітап дүкенінде сатушы боп істейтін сығыр көз, арық, алайда қолы керемет жұмсақ, нәуетектік мәнері бар қыз еді. Кітаптарды қарап тұрғанымда менен қай жерде жүріп күнге күйгенімді сұрады. Қайықпен серуендеуге шақырып едім, сенбі күні келуге қуана-қуана келісім берді.

	Ол суға шомылатын ақ лыпамен келді, оның сыртынан киген белдемшесін теріс қарап тұрған күйі жырқылдай күліп шешті. Қайық түбіндегі көпшіктерге жайғасқан соң күннің күйдіріп тұрғанына шағым айтып, ескекті қалай ескеніме қарап жатты. Есімі Терезина, ал былайынша, Рези болатын. Күннің ыстығы, балықшылар, Монкальеридегі суға шомылатын орындар жайында ауық-ауық бірер сөз айтумен ғана шектеліп отырдық. Ол өзеннен гөрі жүзу бассейндері жайында көбірек әңгімелеумен болды. Би білесің бе, деп сұрады. Кісіге көзін сығырайтып қарайтын, мұнысы оны самарқау етіп көрсететін.

	Мен ағаштардың астына кеп тоқтадым, сосын суға қойып кетіп жүзе жөнелдім. Ол суға түспеді, себебі күн сәулесінен қорғайтын кремді баттастыра жағып алған-ды — айнала маңнан парфюмерия иісі аңқып тұрған. Судан шыққанымда маған керемет жүзеді екенсің, деді, сосын жағамен жүріп өтті. Аяғы әдемі еді — ұзын да қызғылтым түсті болатын. Бірақ, неге екені белгісіз, оны аяп кеттім. Тастың үстіне төсеуі үшін көпшіктер әкеп бердім, сол арада ол маған крем салынған құтыны алып, арқа жағының қолы жетпеген жеріне жағуымды сұрады. Сол бойда тізерлей кеттім де, арқасын саусағыммен сылай бастадым, ол маған жақсылап жақ, деп күліп, басын артқа қарай шалқайтып, желкесін аузыма тақай берді. Одан соң жалт бұрылды да, ернімнен сүйіп алды. Өз ісін жақсы білетіні бірден белгілі болды.

	— Мына кремді не үшін жағып алдың? — деп сұрадым.

	Ал Рези мұрнын мұрныма тигізіп тұрған күйі:

	— Ойыңда не бар сенің, сұмырай? Болмайды, тыйым салынған, — деді.

	Сықылықтай күліп, көзін сығырайта қараған күйі менен неге сен де май жақпайсың, деп сұрады. Сол арада оны құшақтай алдым. Ол босанып шықты да:

	— Жоқ, жоқ, май жағып ал, — деді.

	Маған ілесіп бұталар арасына барғанымен, сүйісуден артыққа келіспеді. Алғашқы кезде қынжылсам да, кейіннен бұл істің осылай біткеніне өкініш білдірмейтін болдым. Күн көзінде, шөп арасында денелеріміз де, мына бір жүрек лоблытатын иіс те ерсілеу көрінді; кей нәрселер қалада, бөлмеде ғана орынды ғой. Ашық ауадағы жалаңаш тән ұнамсыз-ақ. Мына жерді қорлап жатырмыз-ау деген жағымсыз сезім пайда болды менде. Қылқылдап қоймаған соң Резиді бір бассейнге алып бардым, сол жерде ол шомылып жүргендерді тамашалап, түтікше арқылы көпіршік сусынды сораптап рақатқа батты.





ҮІІІ




	Одан соң Резиге маңайламай кеттім, себебі кремге, жүзу бассейніне, ойдан шығарылған ойын тәртібіне қатысты хикметтерге кеңірдектен келгенше тойғанмын. Түптеп келгенде, жалғыз жүргенім өзіме көбірек ұнайтын және Рези көңілімді қалдырған алғашқы қыз емес-ті. Оқасы жоқ, Пьереттоға ес тандырар ғажайып махаббат оқиғасын мәлім етіп мақтанудың орнына, су бойында өткізген шуақты таңға тең келер әйел жоқ дегенді айтармын, деп ойладым. Оның нендей жауап қайтарарын, яғни: “Таңға тең келмесе де, түнге тең келеді”, дерін де біліп тұрмын.

	Орестің Пьереттомен теңізде қалай бірге шомылып жүргенін көз алдыма елестете алмадым. Өткен жылы сонда Пьереттомен және апасымен бірге барғанымда Орест бізге қосылмаған, тура тартып әлгі жоталар арасына жасырынған селосына аттанған. “Онда не керемет бар екен сонша, бізге де барып қайтқан артық болмас еді”, деген-ді сонда Пьеретто. Сол жаққа жаяу сапар шегу жөніндегі жоспар осылай туған, бірақ қыста Орест бір айды жолда өткізгенше жүзімдікте өткізген артық екенін дәлелдеп, бізді айныта бастады. Сөзінің жаны бар-ды, бірақ Пьеретто келіспей қойған. Оның мінезі сондай еді, бір орында тыным тауып отыра алмайтын; мәселен, өткен жылы Поға барып жүрген кезімізде ол күн сайын таңертең жаңа жағажай іздейтін, қандай іске де араласпай қалмайтын, кіммен де болсын танысып алатын. Жүдеу-жадау дәмхана ма немесе сән-салтанаты мол мейманхана ма — оған бәрібір еді. Бірдебір диалектіні білмейтін ол бәрінде бірдей сөйлей беретін. Кейде отыратын да: “Кешке казиноға барам”, деп салатын, сосын бұл үшін кімге жалынып-жалпаюға тура келмесін, — мейлі ол суға түсетін бөлменің тазалаушысы болсын немесе мебельді бөлме ұстайтын кемпір болсын, — бәрінің де осал жерін тауып, мақсатына жетпей қоймайтын — сөйтіп, ақыры кешті казинода өткізетін. Бұл жылпосқа қарап тұрсаң күлкіден шегің қатып өле жаздайтынсың. Бірақ әйелдерге өтімді емес еді. Әйелдерге оның ылпың-жылпың қылығы әсер етпейтін. Бұл оларды көбік сөзбен бастан-аяқ көміп тастайтын, сосын тағатын жоғалтып, намысқа тиер сөз айтып, ақыры ештеңе шығара алмай жөнінде қалатын. Алайда, көздеген мақсатына жету үшін битін салатын еді, деп кесіп айта алмаймын.

	— Әйелдерге ұнау үшін ақымақ болу керек, — дедім бірде оның көңілін ауламақ боп.

	— Жоқ, — деді ол, — бұл аздық етеді. Дегенмен, басқа қасиеттерге ие болумен қатар, ақымақ болу да керек.

	Пьеретто орта бойлыдан аласалау, қараторы, жұқалтаң, бұйра шаш, түріне қарағанда әйел заты қызықпай қала алмайтындай жігіт еді: қызға қарап күлсе немесе қадала қараса болды, оны кімнен де болсын тартып ала қоятындай көрінетін. Оған қоса, еңгезердей Орестпен және менімен салыстырғанда, ол, сөз жоқ, әлдеқайда албырт болатын. Алайда теңізде ешқандай жеңіске қол жеткізе алмады.

	— Сен шамадан тыс ожарсың, — дедім оған, — өзіңмен жөндеп танысуға жол бермейсің. Қыздардың қай-қайсысы да кіммен жүздесіп тұрғанын білуге ынтызар болады.

	Жарғабақты, жартасты жағалау бойындағы жолмен әлдебір шағын жағажайды іздеп келе жатқанбыз.

	— Әне әйелдер суға шомылып жүр, — деді Пьеретто.

	Төменде, алыстан көзге титімдей ғана боп көрініп, Линда мен Карлотта, Пьереттоның апасы мен оның құрбысы шешініп жатыр еді. Карлотта бізден азын-аулақ үлкендігі бар әдемі қыз-тұғын, оны көшеден кезіктірсек екеуіміз де мойнымызды бұрып қарап қалған болар едік.

	— Ал, саған керек болса, — деді Пьеретто, — олар бізді күтіп отыр.

	— Линда оны саған арнап алып келді.

	Пьеретто қолын көтеріп, айқай салды. Бірақ теңіздің бізге әрең— әрең естіліп тұрған гүрілі дауысын жұтып жіберген болса керек. Сөйткен соң біз ұсақ тас лақтыра бастадық. Жалт қараған қыздар асып-сасып абыржып қалды. Олар да, шамасы, айқайласа керек, бірақ біз ештеңе естіген жоқпыз.

	— Түсейік, — дедім мен.

	Жағажайға теңіз арқылы, жасыл реңді сумен жүзіп бардық. Қыздармен бірге талай уақыт әумесерлендік, жартасқа өрмеледік, су шашыстық. Сосын мен құмды жиектеген көпіршікке қарап жатып күнге шыжғырылдым, ал Пьеретто бұл кезде апасы мен оның құрбысын әңгімемен алдандырып отырды.

	Адам сирек жүретін жағажайлардың өзі жеміс сүйектері мен қағаз қиқымдарынан көрінбейтіні жайында әңгіме боп жатқан. Пьеретто әлемде адам аяғы баспаған бірде-бір орын қалмағанын айтты. Одан соң, жұрттың бұл жерге жетуге құштар болуының себебі — бұлттар мен теңіз көмкерген көкжиекте әлденендей бір жабайы да тұмса жаратылыс нышаны бар, деді. Одан соң, еркек атаулының қыз белгісін әлі жоғалтпаған әйелді құшағына алуға деген ежелден келе жатқан құштарлығы — жұрттан бұрын қол жеткізуді діттеген сол ежелгі іңкәрлік пен сол ежелгі ынтызарлықтың сарқыншағы, дейтін ойын алға тартты. Карлотта басын төмен салып отырған, шашы көзіне түсіп тұрған; ол қалжыңды түсінбейтін, амалсыздан, зорлана күлетін. Пьереттоның мынадай әңгімені тап соған айтқанын қарасаңшы. Карлотта көп ештеңеге бас қатыра қоймайтын қыз еді — әңгіме теңіз жайында болып жатыр ма, сәби бала әлде мысық жайында болып жатыр ма, бәрібір, дәйім тек: “Құдай-ай, қандай әдемі”, дейтін. Рас, оның жағажайда әңгіме соғып, биге барып жүрген таныс жігіттері бар еді, бірақ ол өзін теңіз жағасында жартылай жалаңаш көргендермен қалада кездескенді суқаны сүймейтінін айтқан болатын. Линдамен қол ұстасып қыдыратын.

	Пьереттоның аузында тыным болмады. Жартаста жатқан Линда одан әңгімесін қысқартуды сұрады. Пьеретто қан жайында сөйлеп кетті. Тұмсаға және жабайыға деген құмарлық қан төгуге деген құмарлық боп табылады, деді ол “Әйелмен оны жарақаттау үшін, қан төгу үшін төсекке жатады, — деп түсіндірді ол. — Буржуа үйленгенде, онда да міндетті түрде балиғаты бұзылмаған қызға үйленгенде, ол да осы тілегін орындағысы келеді...”

	— Тоқтат! — деп айқайлап жіберді Карлотта.

	— Неге? — деді анау. — Бәріміз де күндердің күнінде осыны бастан өткереміз деген үмітте жүрміз ғой.

	Линда тұрып, керіліп-созылып алды да, шомылайық, деген ұсыныс жасады.

	— Тап осы себептен жұрт тауға барады, аңға шығады, — деді Пьеретто. — Селодағы жым-жырт тіршілік қан төгілгенін аңсайды...

	Сол күннен бастап Карлотта адам сирек жүретін жерлерге аттап баспайтын болды. Линда бізге:

	— Өздерің жеткіздіңдер, — деді.

	Пьеретто қыздарды осылай үркітетін, онысымен де қоймай, айрықша тәсілқойлық таныттым, тәуір қырымнан көріндім, деп өңештейтін. Одан кейін ол жаңа орындарға барып, жаңа таныстар тауып, басқа тақырыпқа әңгіме көйітті. Бірақ сонда өткізген барлық уақыттың ішінде, әлдебір ішімхананың қожайыны мен зейнеткер қарттарды есептемегенде, басқа ешкіммен ақыры достаса алмады.

	Мен болсам, жанға жайлы осынау шағын жағажайды ұзақ уақыт бойы еске алып жүрдім. Ақ-адал шынымды айтсам, ана ересен үлкен әрі қырық құбылып тұратын теңіз жаныма жаққан жоқ; маған жыралар, тар көшелер, террасалар, зәйтүн ормандары секілді қамашау орындар ұнайтын. Кей-кейде жартасқа етпетімнен түсіп алып көлемі жұдырықтай қара тасқа ұзақ уақыт бойы қадала қарап жататынмын, аспанның тұсынан ол маған орасан үлкен тау секілді боп көрінетін. Маған осындай нәрселер ұнайтын.

	Қазір енді мен теңізді алғаш рет көрген Орестің жайын ойлап жүргенмін. Әрине, Пьереттоның оған ұйқы бермегенінде күмән жоқ, ал екеуі бас қосқан кезде суға тыр жалаңаш түсуден бастап барлық түнгі ішімханадағы бөтелке құпиясын анықтап шығуға дейінгі не қилы нәрсенің бәрін істей алатынын білетінмін. Оның үстіне, онда қасына құрбыларын ерткен Линда мен Пьереттоның әкесі де бар еді, ал мұның тәйтіктеу мінез-құлқын ескергенде, басына тағы қандай қиял келетінін алдын-ала аңғару мүлде мүмкін емес-ті. Таң қараңғысында тұрып, үйден жайменен шығып, сөне қоймаған соңғы жұлдыздардың жылы сәулесіне шомылып теңіз жағасымен қылыратын кездерімізді сағынышпен еске алып жүрдім. Әрине, Орест каникулын ештеңемен тұздықтамай-ақ тәп-тәуір өткізер еді. Бірақ мен әлемнің қандай әдемі екеніне көзі жеткен— жетпегенін онымен бірге По бойымен қайықта жүзіп келе жатып естуге құштар боп жүргем.

	Алайда күткенімдей болмай шықты: ол да, Пьеретто да Туринге қайтып оралған жоқ. Әлдебір кеңседе жұмыс істейтін Линда ғана келіп, тамыздың бастапқы күндерінің бірінде маған қоңырау шалды.

	— Айтайын дегенім, — деді ол, — достарыңыз сізді бір селода күтіп отыр — қалай аталатынын ұмытып қалдым. Бір жерден кездесейік, оған қалай баруға болатынын түсіндіріп берейін.

	Орест тұратын, жоталар арасынан орын тепкен селоның атын оған бірден атап бердім. Ана екі сұмпайы сол жаққа тартып кетіпті.

	Линда екеуіміз кешке қарай оның сүйікті кафесінің алдынан кездестік. Оны тіптен танымай қалдым — күнге күйіп, денесі әбден тотығып кетіпті. Бұл жолы да ол менімен кішкентай баламен сөйлескендей сөзіне әзіл-оспақ араластырумен болды.

	— Маған вермут әперуге қалайсыз? — деді ол. — Жағажайдан қалған дағды ғой.

	Ол аяғын аяғына айқастыра қойып отырды.

	— Тамыз айында қайтып оралған қандай ақирет, — деп күрсінді ол. — Сізге жақсы, ешқайда барған жоқсыз.

	Біз Пьеретто мен Орест жайында әңгіме қозғадық.

	— Олардың уақытты қалай өткізгенін білмеймін, — деді ол, — екеуіне өз бетінше су шалпылдатуға ерік бергем. Сәби бала емес қой олар. Биыл өзімнің дос-жар адамдарыммен бірге болдым: олар ересек адамдар, сендер үшін тым ересек жандар...

	— Ал, Карлотта қайда, сүйкімді Карлотта?

	Линда бар дауысымен мәз бола күлді.

	— Пьеретто кейде асыра сілтеп жібереді. Біздің шаңырақ— тағылардың бәрі сондай. Ондай-ондай менде де боп тұрады. Біз кісі қорқатын адамбыз. Жыл өткен сайын одан әрі жаман боп барамыз.

	Мен қарсы дау айтып жатпадым, оған көзімді сығырайта қарап қалдым.

	Ол мұны байқап қойып, маған мұрнын кіржитті.

	— Рас, сендер сияқты жиырма жаста емеспін, — деп салды ол, — бірақ соншалықты қартайып та отырған ештеңем жоқ.

	— Адам біртіндеп қартаймайды, — дедім мен, — іштен қартайып туады.

	— Дәу де болса бұл Пьереттоның нақыл сөзі шығар, — деп дауыстап жіберді ол, — Пьереттоға ғана тән нақыл сөз!

	Мен де өз кезегімде мұрнымды кіржиттім.

	— Ондай сөздердің күн сайын біреуін айтамыз, — дедім мен, — әжептәуір жиналсын, сосын қоямыз.





IX




	Орестің үйі қарасаң басың айналатын сансыз көп жыра мен қойнаудың төбесінен қызғылтым түсті балкон тәріздене төніп тұр еді. Ертеңгілік пойызым жазықтықпен жүрді, бұл маған таныс жерлер болатын: өзім бала кезден жақсы білетін, жағасына ағаш отырғызылған суландыру каналдары, су айдындары, шабындықтар мен асыранды қаздар вагон терезесінен жылт етіп көрініп жедел артта қалып жатты. Пойыз тік жартастар арасымен өте бастаған кезде мен әлі де болса осылар жайында ойлап отырғам. Жартастардың биіктігі сондай, аспанды көру үшін басыңды барынша шалқайтуың қажет еді. Енсіз туннельден өткеннен кейін пойыз тоқтады. Мен ыстықтан паналар көлеңке жоқ, шаңы бұрқыраған шағын алаңқайдан түсіп қалдым; бұл арадан қай тұсқа қарасаң да күн күйдіріп жіберген бірөңкей беткейлер ғана көрініс беретін. Семіз арбакеш маған жол көрсетті; тауға қарай өрлей беру, өрлей беру керек екен — село жоғарыда орналасқан боп шықты. Қол шамаданымды арбаға тастай салдым, сөйтіп ілби аяңдаған өгіздерге ілесіп жоғары көтеріле бастадық.

	Біз жүзімдіктер мен кеуіп кеткен аңыз арқылы өттік, сөйтіп көкжиек кеңірек керіле түскен сайын жаңа селолар, жаңа жүзімдіктер мен жаңа беткейлер де көзіме көбірек шалына бастады. Арбакештен осынша көп жүзімдікті кім отырғызғанын, бұларды күтіп-баптауға қол күшін қалай жеткізгенін сұрадым. Ол маған таңырқана қарап алды да, кім екенімді білмек боп әңгімені әріден бастады. Сосын:

	— Жүзімдіктер баяғыдан бар, оны отырғызу — үй салу емес қой, — деді.

	Село орналасқан террасаның етегін бекіту үшін қаланған тастарды көріп, үйлерді сонша биікке тұрғызғандары несі, деп сұрағым келген, бірақ арбакештің қысық көз, қоңыр қабақ түрін байқап қоя қойғанды жөн көрдім. Самал есіп, інжір иісі аңқып тұрған — маған бұл арада, жотаның осы беткейінде, теңіз лебі бардай көрініп кетті. Кеудемді кере тыныс алып:

	— Ауа қандай керемет, — дедім.

	Селоға келіп кірдік. Тастақты көшенің бойында ішкертін ауласы бар үйлер мен балконы бар бірнеше вилла орналасыпты. Далилерге, цинилерге, қазтамақтарға — бұлардың басым бөлегі қызыл және сары түсті болатын — сондай-ақ, үрме бұршақ пен асқабақ гүлдеріне толы бір бақты көрдім. Үйлердің, баспалдақтар мен тауық қоралардың ара-арасындағы қоңыр салқын қуыстарға егде жастағы шаруа әйелдер жайғасыпты. Орестің үйі алаңның бұрышында, тастан қаланған тіректің айналмасында екен: құбылып тұратын қызғылтым бояумен сырланыпты. Шырмауық шөптермен және желмен қарақотырланған, — себебі, жоғарыда, дәл осы мезгілдің өзінде, жел соғып тұр еді: мұны алаңға шығып, арбакеш өзіме осы үйді нұсқаған бойда-ақ сезгем, — шын мәніндегі шағын вилла боп шықты. Қара суға түсіп терлеп кеткем, бірден есікке бет алып, үш текпішекпен жоғары көтерілдім де, қола балғасымен есікті тықылдаттым.

	Есік ашыларын күтіп тұрған кезімде жан-жағыма қаранып, өзі туып-өскен бұл маңай Орестке етене таныс шығар: күн сәулесі түсіп тұрған мына бұдыр-бұдыр сылақ та, аспан тұсынан айқын көрініс беріп тұрған балкондағы бір түп шөп те, ұзап бара жатқан арбаның салдыр-гүлдірі ғана бұзып тұрған түс мезгіліндегі тамылжыған тыныштық та — бәрі де оның жүрегіне жақын әрі ыстық болуға тиіс шығар, деп түйдім. Сондай-ақ, дүниеде біреудің иелігіне жататын, біреу оны жанындай жақсы көретін, бірақ басқалар одан мүлдем бейхабар тап осындай қанша жер бар десеңші, деп ойладым. Есікті тағы да тықылдаттым, бірақ бұл жолы қолыммен қақтым.

	Маған терезе жармалары арқылы әлдебір әйел дыбыс берді. Әлдене деп дауыстап, бірдеңе деп күбірлей сөйлеп, кім керегін сұрады. Орест те, оның жолдасы да үйде жоқ боп шықты. Әйел менен құйттай күте тұруымды өтінді; мен беймезгіл уақытта келгеніме кешірім сұрадым; ақыры маған есікті ашты.

	Жан-жақтан әйелдер — кемпірлер, күтушілер және кішкентай қыздар қаптап кетті. Орестің шешесі, алжапқыш байлаған етженді әйел, мені әбігер бола қарсы алып, қалай жеткенімді сұрап, қара көлеңке бөлмеге өткізді (жармаларды ашқан кезде сервиздер мен картиналарды, тысталған мебельді, бамбуктен жасалған үшаяқты, гүл салынған вазаларды көріп, мұның қонақ бөлме екенін түсіндім), сосын кофе ішкің келмей ме, деп сұрады. Бөлмеден борсыған нан мен жеміс иісі шығып тұр еді. Мен отырғаннан кейін өзі де тізе бүгіп, Орестке тән тәкаппарлау кейіпте езу тарта күліп, менімен әңгімелесе бастады. Орест кешікпей келеді, ер-азаматтардың бәрі көп ұзамай жиналады, бір сағаттан кейін түстік беріледі, Орест жолдастарының бәрі сондай тамаша — шамасы, бәрің бірге оқитын шығарсыңдар, деді. Одан соң бой түзеп: “Жел тұрып кетті”, деді де, жармаларды жауып тастады. “Айыпқа бұйырмаңыз, — деп кешірім өтінді ол, — бәріңіз бір бөлмеде жатуға тура келеді. Жуынып алғыңыз келмей ме?”

	Орест пен Пьеретто келгенше бүкіл үйді ұңғыл-шұңғылына дейін біліп алдым. Бөлмеміз бос кеңістікке, алыстағы жоталарға қарайды екен, ал мұндағылар легенге жуынады екен, жуынған кезде су қызыл кафель тақтайшаларға шашырап жатады екен. “Еденге су төгілгеніне көңіл аудармаңыз, шыбын аз болады”, деді Орестің шешесі. Мен балконға да шыққам, отыны сытырлай жанған плита жанында әйелдер күйбеңдеп жатқан ас үйде де болып қайтқам, Орест әкесінің кабинетіндегі күнтізбелер мен мектептің ескі оқулықтарын да парақтап үлгергем. Әкесі кейін қатты дауыстап сөйлеген күйі осы кабинетке келіп кірді, ол мұртты адам еді, — қонақ бөлмеде ілулі тұрған суреттерге қарап бірден тани қойдым. Ол темекі тұтатып алуым үшін оттығын берді, сосын біз әңгімелесе бастадық. Сен де курортта болдың ба, әкеңнің иелігінде жер бар ма, ана досың секілді сен де священник оқуын оқисың ба, деп сұрады. Біліп алғаным артық болмас деген оймен ол кісіден:

	— Ана жігіт турасында мұны сізге Орест пе айтып жүрген? — деп сұрадым.

	— Кейде былай болады: әңгімеден әңгіме шығып дін мәселесі қозғалады, — әйелдер мұндай нәрсеге сенеді, сенгісі келеді, — міне, сондайда байқалып қалады бәрі. Анау әлгі Пьеретто дегенің священниктен бір де кем емес, құдай іліміне қатысты жайды, басқа да нәрселерді керемет жетік біледі, шамасы, семинарияда оқыған— ау деймін... Қайын бикем ол жөнінде монастырь бастығына барып айтпақшы.

	— Әншейін сайқымазақтанып жүр ғой ол. Оның кім екеніне көзіңіз әлі жеткен жоқ па?

	— Меніңше, — деді мұрт, — дінге сенушілік деген ойдан шығарылған нәрсе. Бірақ, соған келгенде әйелдер есін жоғалтады.

	— Оның әкесі де осылай дейді. — Бұдан соң мен Пьереттоның монастырьға қалай тап болғанын айтып бердім, сонда тұрғанда монахтар мен священниктердің тірлігіне әбден қаныққанын, неғылған жандар екеніне кәміл көз жеткізгенін, әкесі секілді өзі де ештеңеге сенбейтінін түсіндірдім. — Ол сайқымазақтанып жүр, бар-жоғы сол-ақ.

	— Мұндай да болады екен-ау, — деді мұрт, — мұндай да болады екен. Құдай ақы, мұнысын басқа ешкімге айта көрмеңіз. Қарай гөр, монастырьда тұрыпты.

	Бешпетсіз, жеңіл көйлек киген, күнге күйіп қап-қара боп кеткен Орест пен Пьеретто да келіп, қуанып мені иығымнан қағып-қағып қойды. Олар қатты ашығып келген еді, сол себепті бірден үстел басына барып жайғастық. Төрден әкесі орын алды; әйелдер, Орестің егде жастағы апайлары мен қарындастары, әрлі-берлі жосылып жүрді. Пьереттоның құрбандығымен — үстелдің арғы басында отырған Джустина есімді қайын бикемен таныстым. Кемпір әлі тың екен. Қыз балалар оны әжуалап, мехрабқа арналған, пономарь қасиетті суға салып қойған әлденендей гүл жайында айтып жатты. Әлдекім Успение4 мейрамын еске салды. Мен қызыққа батпақ боп, әңгімеге ықыласпен құлақ түрдім, бірақ алдын-ала ескерту алған жандай Пьеретто тамағын ішіп үн-түнсіз отырды да қойды.

	Сөйтіп ақыры ешқандай оғаш оқиға болған жоқ. Орест барып қайтқан жақтағы теңізге шомылу турасында әңгімеледік. Мен Пода күнге күйгенімді, онда курортшылардың қаптап жүргенін айттым. Қызалақтар ықылас қоя тыңдап қалды. Орестің әкесі сөзімді аяғына дейін бөлген жоқ, сосын күн сәулесі барлық жерде де жеткілікті екенін, бірақ ертеректе Ривьераға тек аурулардың ғана барғанын тілге тиек етті.

	— Онда күн сәулесі үшін бармайды, — деді Пьеретто. — Суға түсу үшін де бармайды.

	— Сонда не үшін барады? — деді Орест.

	— Өзі қандай жалаңаш болса, басқаларды да тап сондай жалаңаш күйде көру үшін.

	— Пода суға шомылуды ұйымдастыратын орындар бар ма? — деп сұрады менен Орестің шешесі, әңгіме ауанын басқа жаққа бұрмақ боп.

	— Неге болмасын, — деді Орест, — онда ән де айтылады, би де биленеді.

	— Жалаңаш күйде, — деп қосып қойды Пьеретто.

	Джустина қария мырс етті.

	— Еркектердікі жөн-ақ болсын, — деді ол жақтырмаушылықпен, — бірақ онда қыздардың баратыны нағыз көргенсіздік. Онда өңкей еркектің баруына ерік бергендері дұрыс еді.

	— Сонда еркек еркекпен билесін дейсіз бе, — деді Пьеретто, — бұл ұят нәрсе ғой.

	— Ал, жұрттың көзінше қыздың шешінуі одан да асқан ұят нәрсе! — деп айқайлап жіберді кемпір.

	Біз тамақты ауыз толтыра асап жеп жаттық, әңгімеміз бір тақырыптан екіншісіне ауытқып, біресе қызып, біресе бәсең тартумен болды. Үйде атқарылатын шаруалар төңірегінде, селоға тарай бастаған өсек-аяң жайында, жұмыс жөнінде, жер жөнінде әредік-әредік сөз болып жатты, алайда Пьеретто аузын ашса болды, әлденендей бір қолайсыздау тақырып көлденеңдей кететін. Бір-бірімізді танымайтын бөгде жандар болсақ және оның іс— қылығы үй иелерінің көз алдында менің де іс-қылығым секілді көрінбесе, онда бұған, бәлкім, мен де күліп мәз болар ма едім. Ал, Орестке келсек, ол маған көзі күліп риза пейілмен қарап отырды: үйіне қонаққа келгеніме сондай қуанышты болатын. Оған басқаларға білдірмей жұдырығымды көрсеттім де, екі саусағымды үстел үстімен алма-кезек бастырып, жаяудың жүрісін бейнеледім. Ол мұның мәнісін түсінбей, ыржақтап күлді де қойды — үстел басында отыра-отыра зеріккен ғой деп ойлады.

	— Мені қатырып алдадыңдар ғой сендер, — дедім оған. — Мұнда жаяу келеміз деп келіскеніміз қайда?

	Орест иығын қиқаң еткізді.

	— Асықпа, қия беткейлер мен жүзімдіктерді шарлаймыз әлі, — деді ол, — құмардан шыққанша қыдыру үшін келген жоқпыз ба мұнда.

	Орестің әкесі әңгімеміздің ау-жайын түсінбеді. Біз оған Туриннен мұнда жаяу келмек болғанымызды айттық. Орестің қарындасы таңырқанған оқыс дауыс шығарды да, аузын қолымен жаба қойды.

	— Өйтіп қажеті не, пойыз бар емес пе, — деді әкей.

	Сол арада Пьеретто қыстырыла қалды:

	— Жұрттың бәрі пойызбен сапарға шыққанда жаяу жүрген өзінше сән көрінетін болды. Бұл да теңізде шомылу секілді мода. Қазір кез-келген үйде ванна болуы себепті, ашық аспан астында ванна қабылдау сәнге айнала бастады.

	— Бұл саған солай көрінетін шығар, өйткені теңізде шомылып келген сен ғой.

	— Бұл жұрт не боп барады өзі, — деді Орестің әкесі, — жастау кезімде модаға тек әйелдер ғана құштар болатын.

	Үстел басынан қарнымыз шеңбірек атып, бейжай тартып тұрдық. Әйелдер тәрелкемді қас қағым сәтке бос қалдырмаған, ал Орестің жанымда отырған әкесі стақанымды шүпілдетіп толтырумен болған.

	— Барып ұйқтап алыңыз, — десті маған, — қазір күннің қайнап тұрған кезі.

	Үшеуіміз баспалдақ арқылы бөлмемізге көтерілдік, оның ауасы моншадағыдай ыстық екен. Бойымды аздап сергіту үшін ақ легендегі сумен бетімді шайдым. Сосын Орестен:

	— Мерекенің басталғанына көп болды ма? — деп сұрадым.

	— Қайдағы мереке?

	— Ондашы бұл не сонда? Бізді соғымға соярдай бордақылап жатыр ғой. Мұндағылар бір отырғанда бір полк солдатқа жететіндей тамақ жейді екен.

	— Жаяу жүріп келсең, саған бұл да аздық етер еді, — деді Пьеретто.

	Орест жармалары жабық терезе жанында жымия күліп тұрды. Ол күнге тотыққан, бұлшық еті бұлтылдаған денесін жалаңаштап, көйлегін сыпырып тастады.

	— Қандай рақат, — деді ол. Соны айтып төсекке құлай кетті.

	— Орест би билеуге және гитара тартуға құмартып алды, — деді Пьеретто. — Би кезінде оның төңірегінде теңіз толқып жатқандай көрінетін. Бір қызды көзі шалса бітті, әлі күнге дейін мұрнына теңіз иісі келгендей болады.

	— Бұл жерден шынымен-ақ теңіз иісі шығып тұр, — дедім терезеге жақындап. — Мына кең шалқар жазықтықтың өзі де шетсіз-шексіз теңізге ұқсайды. Қара.

	— Бүгін неғылсаң да еріктісің. Қаласаң, көріністі тамашала. Бірақ ертең әңгіме басқаша болады, — деді Пьеретто.

	Мен олардың өзімді әжуа қылуына азды-кем ерік бердім, сосын:

	— Сендер шамадан тыс көңілді көрінесіңдер. Не істеп жүрсіңдер? — деп сұрадым.

	— Оны қайтесің? — деді Пьеретто. — Сен тамаққа тойдың ба — тойдың, шарапқа тойдың ба — тойдың, саған тағы не керек енді?

	— Бәлкім, трубка тартқың келетін шығар? — деді Орест.

	Олардың ым-жымы бір екенін білдіретін бұл әңгіменің әсері қара көлеңке бөлмеде онан әрі арта түскендіктен жүйкеме тие бастады.

	— Бұл үйдегі әйел атаулының зәре-құтын алып біттің. Сол бұрынғы қалпыңнан өзгермепсің. Мұндайыңды қоймасаң сені ертең-ақ қуып жібереді, — дедім Пьереттоға.

	Орест жедел бас көтеріп, кереуетіне тұрып отырды.

	— Қалжың өз алдына, — деді ол, — жүзім жиналып бітпейінше ешқайда кетпейсіңдер.

	— Бір ай бойы бұл жерде не істейміз сонда? — деп күбірледім мен мәйкімді шешіп жатып. Ал мәйкіден басымды шығарып алған кезімде Пьереттоның:

	— ... Анаң қара, бұл да қоңыз секілді қап-қара боп кетіпті... — дегенін естідім.

	— Күн өзінің сәулесін Ривьераға да, Поға да бөліп-жармай бірдей ғып төгеді, — дедім мен. Олар тағы да ыржақтай бастады.

	— Әй, сендерге не болған? Массыңдар ма?

	— Кіндігіңді көрсетші бізге, — деді Орест.

	Қалжың үшін шалбарымның белбеуін төменірек түсірдім де, қарнымның терісіндегі ақ жолақты көрсеттім.

	Орест пен Пьеретто бар дауыспен қарқылдап күлді:

	— Масқара! Бұл да сөйткен! Түсінікті!

	— Сен таңбалы адамсың, — деді Пьеретто адамның бетіне түкіріп жібергендей әсер қалдыратын дағдысымен мырс етіп. — Бізбен бірге батпаққа барасың. Бұл жақта бәлсінудің қажеті жоқ. Күннен ештеңе жасырмау керек.





X




	Ол жаққа ертеңінде бардық. Жотамызды адырлы үстірттен бөліп жатқан ойпаңның ортасымен, жүзімдіктер мен жүгері егілген танаптар арасымен жылға ағатын, ол сарғыш түсті қараған және қандағаш тұтаса өскен жарғабақты жыраға барып құятын. Жырада су қатар-қатар орын тепкен шұңқырларға жиналатын, ал бұларға түскен адам бейне құдықтың түбіне түскендей халді бастан кешетін, өйткені ол жерден аспан мен жиектегі қара бүлдіргеннің сабағы ғана көзге шалынатын. Күннің сәулесі ол араға шаңқай түсте ғана жететін.

	— Неғылған село бұл! Тыр жалаңаш шешіну үшін жер астына жасырынуға мәжбүр боласың, — деді Пьеретто.

	Себебі, бұлардың ойындарының өзіндік ерекшелігі де осында еді. Олар үйден түске таман кететін де, бақа секілді тыр жалаңаш күйде осы жырада бірер сағаттай болып суға түсетін, күнге күйдірінетін. Сондағы мақсаттары: денесін — шапты да, құйрықты да, бәрін түгел — тотықтырып, өздері масқарашылық санайтын ақ жолақты жою болатын. Бұдан соң түстік ішу үшін үйге тартатын. Мен келген күні олар тап сол жерден оралған-ды.

	Әйелдердің күбір-сыбыры мен күмәнді күлкісінің себебін енді ғана түсіндім. Үйдегілер Пьереттоның ойлап тапқан айласынан бейхабар-тұғын, бірақ тіпті өңкей еркектер болғанның өзінде де, тіпті дамбалшаң болғанның өзінде де, дақылдық танаптар арасында суға шомылу оларды шынымен қайран қалдырған еді.

	Бұл күні басқа да біраз нәрсенің сырына қанықтым. Жұрттың бәрі түскі астан кейін демалатынына қарамастан, жаңа орында әу баста ұйқтай алмайсың. Үйдегілер ұйқыға кірісіп, бөлмелерден шыбынның ызыңы ғана естіліп тұрған кезде тас баспалдақпен ас үйге түстім, ол жерден күбір-күбір сөйлескен дауыс пен шалп— шалп еткен дыбыс естіліп тұрған. Мұнда Орестің бір қарындасы мен шешесі бар екен. Жеңін түрініп алған шешей үстелде қамыр илеп, ақ шашты кемпір астаушаға еңкейіп ыдыс-аяқ жуып жатыр екен. Олар маған езу тарта күліп, кешкі астың қамына кірісіп жатқанын айтты.

	— Оған әлі ерте емес пе? — деп таңырқадым.

	Кемпір маған қарай бұрылып, тіссіз қызыл иегін көрсете күлді де:

	— Тамақ әзірлеу — тамақ ішуден ұзақтау шаруа, ол ауызбен айтуға ғана жеңіл, — деп былдырлады.

	Орестің шешесі маңдайының терін сүртіп тұрып:

	— Оқасы жоқ. Бұл үйде, біздер, әйелдер, бір қауым елміз. Екі еркек пе әлде төртеу ме — бәрібір, шаршап-шалдыға қоймаспыз, — деді.

	Ақ сары бұрымды қызалақ ұнға шөмішпен су құйып жатыр еді, онысын қоя қойып, маған жадыланған жанша көз аудармай қарап қалды.

	— Есі кем біреу құсап неғып тұрсың-ей? Қимылда шапшаң, — деді шешесі оған, сосын өзі қамыр илеуге қайта кірісіп кетті.

	Олардың не істеп жатқанына қарап тұрдым. Ұйқым келмей тұрғанын айттым. Қабырғаға ілінген шелектің қасына келіп, шөмішпен су алып ішпек болғам, Орестің шешесі айқайлап:

	— Әй, Дина, стақан бер оған, — деді.

	— Керегі жоқ, деревняда тұрғанда біздің үйдегілер шелектің өзінен іше беретін, — дедім мен.

	Сөйтіп, өз селом, қоралар, суармалы бақшалар, қаздар жайында әңгімелей бастадым.

	— Деревняда тұрғаныңыз жақсы болған екен, — деді шешей. — Ендеше, сізге көндігудің қажеті болмайды, өйткені мұндай тұрмыс— қа етіңіз үйренген.

	Одан соң әңгіме қалада туып-өскен, басқадай өмірге дағдыланған Пьеретто жайына ауысты.

	— Оған аяушылық білдірудің қажеті жоқ, ол қазір мұнда жан рақатын тауып жүр, — дедім күліп.

	Сосын Пьереттоның әумесерлеу әкесі жайында, үй-ішін бір қаладан екіншісіне сүйрелеумен болғаны жөнінде, соның қырсығынан монастырьларда, виллаларда, мансардаларда тұруға мәжбүр болғандары турасында айтып бердім.

	— Ол қылжақтағанды, әр нәрсені айтып ыржақтағанды ұнатады, бірақ біреуді мұқатуды көздемейді — әншейін өзі сондай көңілді жігіт, — дедім мен. — Таныс-біліс бола келе өзің ойлағаннан әлдеқайда тәуір адам екеніне көзің жетеді.

	Шешей қамыр илеуін тоқтатқан жоқ.

	— Айыпқа бұйырмаңыз, бұл жерде Орестен басқа ешкіммен әңгімеңіз жараса қоймас, — деді ол. — Біз надан әйелміз.

	Бұл оншалықты үлкен кінәрат емес-ті. Мұны ол кісіге сол арада қолма-қол айтқам жоқ, бірақ бұл үйде тек егде жастағы әйелдер мен кішкене қыз балалар ғана болғанына қуанышты едім. Өзіміз құралыптас қызды, айталық Орестің туған қарындасын немесе соның құрбысын, әлдебір Карлоттаны және соны ортаға алған бізді көз алдыңызға елестетіп көріңізші. Ал, мұндағы ең ересек қыз он бір жастағы Дина болатын, үстел басында отырғанда оқыстан күліп жіберіп алақанымен аузын жаба қойған әлгі қызалақты айтам.

	Селода темекі сататын дүңгіршек жоқ па, деп сұрағанымда шешей Динаға мені сонда алып баруға әмір етті. Біз алаңға шықтық, сосын таңертең өзім осында келген жолмен кейін қарай жүрдік. Жел басылған еді; таза ауамен тыныстау үшін сыртқа шыққан әйелдер мен қариялар көлеңке-көлеңкеге жайғасып алыпты. Біз далий өскен бақ жанымен өттік, сол арада мен үйлердің ара-арасында ашық жерлер бар екенін, ал алыста, бойымызбен бір деңгейде, әуе теңізіндегі аралдардай боп жоталар көлбеп жатқанын байқадым. Жұрт бізге күдіктене көз тігумен болды; тап-таза киінген, шашын әдемі етіп өрген құйтақандай Дина әлдене жайында міңгірлей сөйлеп жанымда келе жатты. Одан папасының жүзімдіктері қай жерде екенін сұрадым.

	— Біздің шаруашылығымыз Сан-Гратода, — деді ол алаңның арғы шетіндегі үйлердің үстінен бой көтерген жотамыздың сарғылтым түсті жонын нұсқап. — Онда ақ жүзім өседі. Сосын, диірмен орналасқан Розоттода да жүзімдігіміз бар. — Соны айтып, жайпақтау беткейін көк шалғын мен бұта жапқан алқапты көрсетті. — Ал, ана стансаның ар жағында мереке өткізіледі. Биыл ондай мереке өтіп те кетті. Фейерверк атылды. Мамам екеуіміз балконнан қарап тұрдық...

	Одан жерді кім өңдейтінін сұрадым.

	— Кім өңдейтіні қалай? — деді ол. Таңырқағаны сонша, тіпті тоқтай қалды. — Шаруалар өңдейді ғой.

	— Ал, мен оны өзің, өзіңнің сіңлілерің мен папаң өңдейтін шығар дегем.

	Дина шықылықтап күліп алды да, ойыны ма, шыны ма дегендей маған бақырая қарап қалды.

	— О не дегеніңіз! — деді ол. — Біздің қолымыз тимейді. Жалшылардың жұмысты дұрыстап істегенін бақылауымыз керек. Папам бәрін өзі басқарады, сосын жиналған өнімді сатады.

	— Ал, сенің жерді өңдегің келмей ме?

	— Бұл еркектер атқаратын жұмыс, ондай жұмыстан қап-қара боп кетесің — күн күйдіріп жібереді.

	Күкірт пен тәтті бөлке иісі аңқыған жартылай подвалда орналасқан дүкеншеден шыққанымда Дина мені сыртта үн-түнсіз күтіп тұрған.

	— Әйелдердің көбі теңіз жағасында күнге күйдірінеді, — дедім мен. — Қап-қара боп күнге күю қазір сән саналады. Сен теңізді көріп пе ең?

	Бұл тақырыптағы әңгіме Динаға қайтар жолдың өне бойына жетерлік азық болды. Ол теңізге тек күйеуге шыққаннан кейін ғана баратынын айтты. Теңізге жалғыз бара алмайсың, қазір оны онда кім апарады? Мұндайға Орест әлі тым жас.

	— Мамаң.

	Динаның айтуынша, мамасы ескі дәстүрде тәрбиеленген адам, күйеуге шықпайынша қыздың басқа бір жаққа қия басуына болмайды деп біледі.

	— Жүр, шіркеуді көрейік, — дедім мен.

	Шіркеу алаңда орналасқан еді — ақ тастан салынған, қабырғадағы ойықтарында періштелер мен әулиелер орын тепкен үлкен ғимарат болатын.

	Кіре беріс есіктің қалың шымылдығын былай серпіген бойымда Дина ішке жып беріп кірді де, шоқынып алған соң тізерлеп отыра кетті. Қоңыр салқын қара көлеңкеде тұрып жан-жағымызға қарандық. Шіркеудің түкпірінен торт кесіндісіндей боп мехрап ағараңдайды, құшақ-құшақ гүл көзге шалынады, шамдал жанып тұр.

	— Мадоннаға гүлді кім әкеледі? — деп сыбырладым Динаға.

	— Қыздар.

	— Даладан гүл терген кезде де күнге күюге болады емес пе? — дедім бәсең дауыспен.

	Шіркеуден шығып келе жатқанымызда бір кемпірмен бетпе— бет кеп қалдық — бұл Джустина болатын. Ол тұра қап бізге жол берді, сосын мені де, қызалақты да танып қуана езу тартты. Оның аңыра қарап қалғанын пайдаланып, баспалдақпен төмен түсіп кеттім. Бірақ, Джустина шыдамай, артына бұрылып соңымнан:

	— Міне, бұл оңды нәрсе. Ең әуелі құдайға құрмет білдіру керек. Тақуамен жүз көрістіңіз бе? — деді.

	Мұнда әуестік жеңіп кездейсоқ кіре салғанымды айтып міңгірледім.

	— Оған ұялатын не бар? — деді ол. — Келгеніңіз өте жақсы болған. Жалған ұяттан жеріне біліңіз. Сондай риза боп қалдым сізге...

	Біз оны баспалдақта тұрған жерінде қалдырып, әрмен кеттік. Алаңнан өтіп келе жатқанымызда Дина маған кемпірдің священниктің үйінен шықпайтынын, шіркеудегі мінәжат ету уақытын өткізіп алмау үшін жуып жатқан кірін де, пісіріп жатқан тамағын да — үйде істеп жатқан қай жұмысын болсын тастай салатынын айтты.

	— Жұрттың бәрі сенің істегеніңді істесе, қайда болар едік? — дейді екен шешей.

	— Жұмақта, — деп жауап береді екен Джустина.

	Бұл күні басқа да оқиғалар, басқа да кездесулер болды, ал кешкісін біз шарап іштік, тамақ іштік, жұлдыздар жарығында селоны аралап серуендедік. Осының барлығы жайында мен ертеңіне шақырайған күннің астында, шалшықта тыр жалаңаш жатып ой кештім, ал бұл кезде Орест пен Пьеретто бала құсап су шалпылдатысып жүрген.

	Шұнкырдын аясы ми қайнатар ыстық болатын, аспан да оңған шүберектей боп-боз боп тұр еді, менің басым айналып, көзім қарауытып кетті. Пьереттоның: тамыздағы шыжыған ыстық жазық далада адамды өлім жайындағы ойға жетелейді, деген сөзі есіме оралды. Сол сөзінің жаны бар еді. Тыр жалаңаш екенімізден және жұрт көзінен жасырынып жүргенімізден туындаған тәтті сезім мен суға шомылуға, сосын күн көзінде кескен теректей серейіп жатуға деген құштарлықта адамға тән деуден гөрі айуанға тән бір оғаштық бары анық-ты. Жыраның биік қабырғаларынан тамырлар мен сабақтардың қармауыш тәрізденіп сорайып шығып тұрғанын байқадым — бұл жердің ішкі, құпия тіршілігінен сыр аңғартатын белгілер еді. Мұның бәрі өздеріне әлдеқашан етене боп кеткен Орест пен Пыеретто жоқтан өзгені айтып күліп, ойнақтай секіріп жүрген. Екеуі менің әліге дейін ақ түсін жоғалтпаған санымды айызы қанғанша мазақтаумен болды.

	Мына жырада ешкім үстімізден түсе алмайтын — жүгері арқылы дыбыссыз жүріп өту мүмкін емес-ті. Ештеңеге алаңдамауымызға болатын. Суда жатқан Орест:

	— Күйдіріне беріңдер, күйдіріне беріңдер. Күнге жақсылап шыжғырылсақ денсаулығымыз да керемет болады, — деді.

	Осы арада отырып жоғарыда не боп жатқаны турасында, адамдар жөнінде, өмір жайында ой кешу маған оғаш нәрседей көрінді. Кеше кешкісін селода серуендегенбіз, алаңды айналдыра белдеулеп жатқан жатағандау тас қабырғаның бойымен жүріп өткенбіз. Шарап пен таза ауадан делебеміз қозып, ішек-сілеміз қатып күлумен болдық, жолығысқан жандармен амандастық, айтылып жатқан әндерді тыңдадық. Бірнеше бозбала Орестпен атын атап жылыұшырай сәлемдесті; қара көлеңке жерде қыдырыс— тап жүрген священник бізге әлсін-әлі көз тастап қойып тұрды. Қоюланып бара жатқан қараңғылықта адам жүзін мүлдем дерлік ажырата алмағанымызға қарамастан біресе әйелге, біресе қарт кісіге, біресе өзді-өзімізге қарата айтылған мардымсыз сөздер мен қалжыңдар бойыма алабөтен желік бітіріп, жүрегімді қамсыз— мұңсыз қуаныш сезіміне толтырды, ал желдің жылы лебі, жұлдыз— дар мен алыстағы оттардың жымыңдауы осы ахуал өмір бойы осылай жалғаса беретіндей әсерге бөледі. Алаңда асыр салған балалар құлақ тұндыра айқайлап бірін-бірі қуып жүрді. Біз жоспар жасадық, жоталардың беткейі мен жонында орналасқан, өзіміз бармақшы боп жүрген селолар жайында, дәмін татып көруге ниет қылған шараптарымыз жөнінде, өзімізді күтіп тұрған қызықтар турасында, жүзімдік өнімін жинау хақында әңгіме-дүкен құрдық.

	— Қыркүйекте аңға шығамыз, — деді Орест.

	Сол арада Поли ойыма орала кетті.





XI




	Әңгімеміз бірден Поли жайына ауысты. Шілделік тыным таппай шырылдап тұрды.

	— Греппо төменде, — деді Орест, — әне бір топ жұлдыз тұрған тұста. Үстірттен бір бөлегі ғана қылтиып көрінеді: таң сәріде қарағайлардың ұшар басы көзге шалынады...

	— Тарттық соған. Кеттік, — деді Пьеретто.

	Бірақ Орест жеті түнде онда барудың жөні жоқ, оған қоса Поли әлі Ривьерада шығар, дегенді айтты.

	— Егер ол сонда жан тәсілім етіп жүрмесе.

	— Беті бері қарап еді ғой. Ендігі сауығып та кеткен болар...

	— Бәлкім, оған тағы бір қатын оқ атқан шығар.

	— Немене, сондайды оның маңдайына жазып қойып па?

	— Өй, сен, — деп айқайлап жіберді Пьеретто, сол бойда-ақ дауысын жел қағып әкетті, — басыңнан өткен жағдайдың кейін тағы қайталанатынын білмеймісің? Бір рет қандай іске барсаң сондай іске әрдайым бара беретініңнен де хабарың жоқ па? Кейбіреудің қашан да басынан соры арылмай жүретіні тегіннен-тегін деймісің. Тағдыр дегеніміз сол

	Ертеңіне батпақтан оралғанымызда үстел басында Поли жайында тағы әңгіме болды. Үй ішіндегілерге айнала көз жіберген Орест:

	— Биыл кімді көргенімді айтайын ба? — деді.

	Ол жарақаттануға қатысты хикаяны баян еткен соң, Розальба жайында, жасыл машина, түнгі серуендер жөнінде айтып берген соң, жаңбырдай жауған тойымсыз сұрақтар мен таңданыс білдірген дауыстардан соң тым-тырыс тыныштық орнады.

	— Сондай әдемі балақан еді. Күннен қорғайтын қол шатыр ұстап, күймеге мініп кетіп бара жататындары есімде. Шатырды өрнекті түйреуіші бар сүт анасы ұстап отыратын... Сол жылы Оресті босанғалы жүргем, — деді шешей.

	— Әлгінің Грепполық Поли екеніне көзің анық жете ме? — деді әкей.

	Орест күллі хикаяны жотадағы сол түннен бастап қайта баяндай бастады.

	— Ана әйел кім сонда? — деп сұрады қатты толқығаннан құп-қу боп кеткен шешей.

	Қызалақтар аузын ашып, көзін жұмып беріле тыңдап отырды.

	— Әкесіне обал-ақ, — деді Орестің әкесі. — Керемет адам ғой ол. Оны Миланның қожайыны деп айтуға болатын. Ақшаның көптігі кейде осындай қасіретке ұшыратады.

	— Оқасы жоқ, — деді Пьеретто, — ақшаң болса далада қалмайсың. Полидің әкесі бәрін де реттеді. Ауқатты шаңырақта бұл жиі кездесіп тұратын жағдай.

	— Әйтеуір, тек біздің шаңырақта емес, — деді Орест. — Бізде ондай жағдай болмайды.

	Осы арада Джустина қария сөзге араласты. Бұған дейін ол біресе анаған, біресе мынаған қарап, кез-келген кірпік қағымда қыстырыла кетпекке оқталып отырған.

	— Синьор дұрыс айтады, — еді ол Пьереттоға қарап шұқшиып, — ондай күнә барлық жерде бар. Ата-аналары балаларын шектен тыс еркелетпесе, ит сияқты еркіне жібермесе, тырп еткізбей қолда ұстап отырса, тиісті талап қойса...

	Осы ауанда ол ұзақтан-ұзақ ой өрбітті, ақыр соңында би билеу мен теңізде шомылудың қайтадан жер-жебіріне жетуге кірісті. Сіңлісі бірер мәрте құлағына әлдене деп сыбырлап, Дина мен кіші қыздарын көзімен нұсқап көріп еді, бірақ кемпір оған тоқтар болмады. Қуанышқа қарай, оны Сабина тоқтатты: әлде күтуші әйел ме, әлде әжелері ме, әлде әпкелері ме, әйтеуір, үстелдің арғы басында отырған ол, көзін жыпылықтатып қойып, әңгіме кім жайында боп жатқанын сұрады.

	Кім жайында екендігі хабар етілген соң, — ол кісі кереңдеу еді, есітуі үшін айқайлауға тура келді, — кемпір жылаңқы дауыспен Грепподағы үйде адам барын, бөгірелерді ішке кіргізіп жатқанын стансадағы тігінші әйелдің күйеуі көргенін, ал Поли жайында ештеңе білмейтінін, бірақ әйелдердің келгені анық екенін айтты.

	Сол күні біз Сан-Гратоға, жотаның жонына көтерілдік, ол жерде бізді Орестің түскі демалыс кезінен бері жүзімдіктерде жүрген әкесі қарсы алды. Жалшылары жүзім түптеріне тотияйын бүркіп жүр екен. Бойлары еңкіш тартқан, көкшілтім түсті дақтан теңбілденіп, тер сіңген көйлек-шалбар киген олар арқаға асып алған темір сауыттарындағы көкшілтім суды күннің шыжып тұрғанына қарамай шыр айналып шашып жүр еді. Жүзім жапырақтарынан су тамшылап, насостар ысылдап жатқан. Біз осынау бір қарағанда бейкүнә, көгілдір көз жанары секілді, төңкерілген аспан секілді түбі көрінбейтін буалдыр суға толы үлкен бактың жанына тоқтадық. Жалшылардың кең етекті қалпағын жеп тастаған мынадай улы сұйықтықты жүзім шоқтарына себу маған сөкеттеу көрінді және мұны Орестің әкесіне де айттым.

	— Бұрын жүзімді мұнсыз-ақ өсірген еді ғой, — дедім.

	— Кім біледі оны, — деді ол, соны айтып бөтелкені шөптің үстіне қойып жатқан жігітке бірдеңе деп айқайлады, — кім біледі оны, бұрын не істегендерін. Әйтеуір қазір не қилы ауру қаптап кетті.

	Одан соң аспанға күдіктене көз тастап қойып:

	— Күн райы бұзылмаса екен тек. Әйтпесе жүзімді шайып кетеді, сосын оған қайтадан себелеуге тура келеді, — деп күбірледі.

	Орест пен Пьеретто мені жоғарыға шақырды; олар бұтағы қалың бір ағаштың астында ойнақ сап жүр еді.

	— Барыңыз, өрік жеңіз, — деді маған Орестің әкесі. — Бірақ құс шоқып тауысып та тастаған шығар-ау оны.

	Күннің ыстығы қуратып жіберген аңызбен жүріп өтіп оларға жотаның төбесіне шыққанда қосылдым. Өзімізді аспанда тұрғандай сезіндік. Төменде, аяғымыздың астында, селоның бұл арадан аумағы алақандай ғана боп көрінетін алаңы және шатыр, баспалдақ, сарайлардың шым-шытырық жиынтығы жатыр. Бір жотадан екіншісіне секіргің, бәрін түгел көзбен шолғың келеді. Мен қыраттың арғы шетіне, шығыс жаққа көз жібердім, Орест айтқан қарағайлардың ұшар басын көргім келді. Беткейлер арасындағы жыраға күннің көз қарықтырар сәулесі құйылып, көкжиек діріл қағып тұр еді. Сағымнан басқа ештеңені ажырата алмай, еріксізден көзімді жұмып алдым.

	Жыртылған жердің ойқы-шойқысынан секіре аттап Орестің әкесі қасымызға келді.

	— Сіздерде қандай рақат, — деді жемісті аузын толтыра шайнаңдап тұрған Пьеретто. — Осында жерде тұрмайтын ақымақсың-ау сен, Орест.

	— Бұл жігіттің агрономдық училищеде оқығанын қалап едім, — деді әкесі Орестке қарап. — Жерді өңдеу барған сайын қиындап барады.

	— Біздің селодағылар айтады, — деп сөзге араластым мен, — шаруа адамның қай-қайсысы да бұл істе агрономнан артық біледі, дейді.

	— Әрине, ең бастысы тәжірибе ғой, — деді әкей. — Бірақ қазір химия мен тыңайтқышсыз тырп ете алмайсың, сондықтан дәрігерлікті оқып біреуге пайда келтіргеннен гөрі мұның өзіне пайдасы тиетіндей етіп шаруашылықты басқару жайын үйренгені дұрыс болатын еді.

	— Медицина да — агрономия, — деді Орест күліп. — Ауру-сырқаудан құлан-таза тән — өнім беретін танап тәрізді.

	— Алайда, амалын таппасаң, бұдан саған келер пайда шамалы.

	— Немене, сонда жүзімнің ауруы көбейіп тұр ма? — деп сұрады Пьеретто.

	Орестің әкесі бұрылып, қатар-қатар отырғызылған түптердің үстінен бұрқырап көгілдір бу көтеріліп тұрған жүзімдікті көзбен шолды.

	— Жетершілік, — деді ол. — Жер азып барады. Жолдасыңыз айтқандай, бәлкім, бір кезде деревнядағылар бүгінгі ауруларды білмеген де шығар, бірақ қазір мұны бір сәтке көз таса қылсаң болды, ертеңіне-ақ оңбай өкініп қаласың.

	Пьереттоны көріп тұрмасам да, оның миығынан күлгенін сездім.

	— Жер де әйел секілді, — деп сөзін сабақтады Орестің әкесі. — Сендер әлі бойдақсыңдар, бірақ кезі келгенде білесіңдер: әйелдің бойынан қашан да ыңқыл-сыңқыл арылмайды — біресе басы ауырады, біресе арқасы қақсайды, біресе ай сайын келіп тұратыны басталады. Түптеп келгенде, бәрі де сол айға байланысты болса керек — туа ма әлде бата ма... — Ол көңілсіз кейіпте көзін қысып қойды.

	Пьеретто тағы да миығынан күлді.

	— Жоқты соғады екенсің сен де, — деп ол ойламаған жерден маған килікті, — деревня өзгерді дейсің. Деревняны көркейтетін — адамдар. Оны көркейтетін — соқалар, тыңайтқыштар, мұнай...

	— Оған сөз бар ма, — деді Орест.

	Әкесі де қостап қойды.

	— ...Жерде құпия ештеңе жоқ, — деді Пьеретто. — Кетпен де ғылыми аспаптың бір түрі.

	— Жер өзгеріп кетті деген емеспін! — деп дауыстап жібердім мен.

	— Құдай ақы, рас, — деді Орестің әкесі, — кетпеннің қандай керемет нәрсе екенін өңделмеген егіс танабын көргенде түсінесің. Мүлде басқа түрге енеді. Қу медиен далаға айналғандай болады.

	Енді өз кезегімде мен Пьереттоға көз жіберіп, мырс етіп күліп қойдым, бірақ ештеңе айтқам жоқ. Оның өзі сөйлеп кетті:

	— Батпақтың жөні бір басқа.

	— Оны қалай түсінуге болады?

	— Мысалға, мына жүзімдік секілді емес, дегенді айтып тұрмын. Мұнда адам, анда бақа үстемдік етеді.

	— Бірақ, бақалар мен жыландар деревняның барлық жерінен кездеседі емес пе, — дедім мен. — Шілделіктер де, көртышқандар да солай. Өсімдіктер де барлық жерде бірдей. Құла түз бен осы арадағы тамырлар да бірдей.

	Орестің әкесі сөзімізге немқұрайды түрде құлақ тосып тұрған. Ойда жоқта жалт бұрылып:

	— Қу медиенді көргілерің келсе — Греппоға барыңдар. Құдай ақы, шыным, әлгі жігіт пен әкесі күні бойы ойымнан кетпей қойды. Енді-енді ғана түсінікті бола бастады бәрі. Қандай керемет иелік десеңші! Аталары бар кезде олар тек май мен тұз ғана сатып алатын. Жерің бола тұрып онда тіршілік етпеу деген оңды нәрсе емес...





XII




	Батпаққа күн сайын барып жүрдік, жол бойы армансыз мылжыңдасып, күлкіге қарық болатынбыз. Ертеңгілік мезгіл әсіресе жақсы еді: ойпаңдағы шөп әлі де болса шықтан дымқыл тартып тұратын, сөйтіп жырада күннің шақырайған сәулесінің астында жатқан кезімізде түнде тоңазыған ылғалды топырақ арқамыздан сап-салқын боп сезіліп тұратын. Айналамыздағы жыныс боп өскен бұтаның барлық ұңғыл-шұңғылы мен ашықтау жері, таңертеңгілік уақыттағы күллі сыбдыр мен суыл қазір бізге түгелдей таныс болатын. Қайнап тұрған ыстықта кей-кейде күн көзін аумақты ақша бұлт жабатын, сол кезде судың қара көлеңке тартқан бетінен баурайдың құлама еңісінің, әлдебір гүлдердің және аспанның төңкерілген бейнелері анығырақ көріне бастайтын.

	Тұла бойымызда тотықпаған жер қалмаса да, бұлайша күнге күйдіріну біз үшін жаман ғадетке айналды. Батпаққа бармай, түске дейінгі ғибадатқа барғанымызда да, балалар әрлі-берлі шапқылап ойнап жүрген шіркеу кіре берісіндегі басқыш жанында, сәнді киінген тобырдың ортасында орган мен қоңыраулар дыбысы әлсін-әлі естіртпей кететін мінәжатты тыңдап тұрған кезімізде де, мен іштей: шіркін-ай, астыңда ылғалды топырақ барын сезініп тыр жалаңаш қалпыңда аптапта жатар ма еді қазір, деп ойлап тұрдым. Орестің желкесіне түйіле қарап қалған Пьереттоға:

	— Мына кісілердің өзіміз секілді тыр жалаңаш қалыпта күнге күйдірініп жатқанын көз алдыңа елестете аласың ба? — деп сыбырладым.

	Ол сөзіме зәредей көңіл аударған жоқ, сондықтан өз ойыма қайта оралдым. Жүзімдікте жүргенде Орест екеуіміз (күннің екінші бөлегін әдетте Сан-Гратода өткізетінбіз, ал сол күні Пьеретто бір жаққа кетіп, келмей қойған): жыл маусымдары, жауын-шашынды күндер мен жайма-шуақ күндер қалай ауысып жататындығынан адам баласы мүлдем хабарсыз оқшау орын, адам аяғы ешқашан баспаған меңіреу түз дүниеде бар ма әлде жоқ па дегеннің төңірегінде айтысып қалғанбыз. Орест ондай орын жоқ, адамның қолы қозғамаған немесе көзі шалмаған шағын жыра да, шамалы тоғай да табылмайды, деді. Қалай болғанда да, әйтеуір, аңшылардың, ал бағзы заманда — қарақшылардың, бармаған жері, баспаған тауы қалмағанын айтты. Ал, шаруалар ше, шаруалар, дедім мен. Аңшылар жайын айтпай-ақ қояйық. Өздері аулап жүрген аң қандай тірлік кешсе, олар да сондай тірлік кешеді. Мені қызықтыратыны шаруаның, кәдімгі шаруа адамның жер бетіндегі ең бір меңіреу түкпірге жете алған-алмағаны, жер жүзінде ол барлаған орынның қалған-қалмағаны, басқаша айтқанда, түрен салған-салмағаны еді.

	— Оны кім білсін, — деді Орест.

	Бірақ мұның қандай мәні барын түсінбегенін түрінен-ақ байқауға болатын. Ол басын сілкіп жіберді де, шешесінің дағдысын аунытпай қайталап маған мысқылдай қарады.

	Біз жүзімдіктің үйінді топырағында отырғанбыз, жоғары қарағанымызда жүзімнің желмен олай-бұлай тербелген жас өскіні көзімізге шалынатын. Егер жотаның қақ төбесіне қарай өрмелеген жүзімдікке төменнен көз жіберсең, өзіңді бейне аспан мен жердің ортасында қалғандай сезінетінсің. Аяғыңның астында — айдалған жердің кесектері мен қиқы-жиқы тамырлар жатады, көз алдыңда — бұлтқа барып жанасқан жасыл жапырақтар мен жүзім сабақтары самсап тұрады. Ал, төңіректегі құлаққа ұрған танадай тыныштықтан еріксізден-еріксіз өзіңмен өзің боп кетесің.

	— Стансадан жолықтырған арбакешім, — дедім мен жоқ жерден, — жүзімдіктер бағзы заманнан бар дегенді айтқан.

	— Әбден мүмкін, — деді Орест, — бірақ ертеде, жұрттың айтуынша, желілерді сосискамен байлаған, ал бұта түбінде сүт ағып жатқан, дейді ғой.

	— Саған күлкі керек, — дедім мен, — тіпті қалалар да бағзыдан бар. Лас болсын, сұрықсыз болсын — ұсқынсыз лашықтар мен үңгірлерден құралсын, бәрібір, болған. Адам тұрған жердің бәрінде қала болған. Пьеретто сөзінің жаны бар екенін мойындау керек.

	Орест иығын қиқаң еткізді. Айтыс атаулының бәрін ол осылай аяқтайтын — бұл да басқалардан еш кемдігі жоқ бір амал еді.

	— Шешесі түнге қарай есікті кілттеп қоятыны әбден зығырданын қайнатқан шығар оның, — деді ол тұтқиылдан. — Себебі түні бойы көз ілмейді ғой ол — кейде жападан-жалғыз Туринді аралап таң атқанша тентіреп жүретіні болады.

	— Бізге бір орайын тауып түнде қыдырып шығу керек, — дедім мен. — Жоталардың ай жарығында қандай болатынын көргім келеді. Кеше жаңа туған ай сынығы көрініс берді.

	— Теңізде біз ай жарығында суға шомылдық, — деді Орест. — Сондай керемет нәрсе екен: салқын сүт ішкендей рақатқа батасың.

	Бұл турасында олар маған ештеңе айтқан жоқ-ты. Аяқ асты жабырқап қалдым. Өзімді жалғыз сезіндім, қызғаныш сезімі бас көтерді.

	— Уақыт өтіп жатыр, жүзімнің әлі пісер түрі жоқ, — дедім мен. — Туринге қашан қайтамыз сонда?

	Орест мені тыңдағысы да келмеді. Тамағың тоқ, жақсы шарап ішіп жүрсің, күні бойы түк ештеңе істемейсің — бұдан артық саған не керегін түсінбеймін, дегенді айтты.

	— Әңгіме сонда боп тұр ғой, — дедім мен. — Біз ештеңе істемейміз, ал шешеңде күндіз-түні тыным жоқ. Үйдегілердің бәрі біздің бабымызды табумен әлек.

	— Ішің пысып жүр ме? — деді Орест. — Әлде шамадан тыс мазалап жүрмін деп қорқасың ба? Бос сөз. Сені тіпті Джустина әпке де ұнатып қалды.

	(Шіркеудегі ғибадатқа барайық деп өтініш білдірген мен едім — бұл Орестің отбасына деген құрметіміз болатын.)

	— Сонда бүгін диірменге бармаймыз ба?

	Біз күн сайын жотадан төмендегі, екінші қожалық орналасқан ойпаңға түсетінбіз, қырманды аралап жүретінбіз, Орестің әкесі берген сыраны ішетінбіз. Алайда Россоттодағы ең ұнамдысы — шабындық, беде өскен шалғындық, қаздың балапандары болатын. Кешке қарай Пале және Канто есімді жұмыскерлермен шар ойнайтынбыз, ал Орест әлдебір шаруасымен стансаға барып қайтатын.

	— Меніңше, — дейтін Пьеретто, — бұл онда тегін барып жүрген жоқ. Генуяда болғанда біреуге құдайдың құтты күні хат жолдайтын.

	Бұл жөнінде өзімен сөйлескенде Орест тек күліп бас шайқайтын да қоятын. Анада, темір жолдың іргесінде орналасқан, терезе ернеуіне қазтамақ гүлі қойылған бір шағын үйдің жанынан өтіп бара жатқанымызда ол “қайырлы күн” деп дауыстап, оған әлдебір жас қыз көңілдене үн қатқан кезде де сөйткен. Орест бізге сендер жүре беріңдер деп, өзі бұрыштан айналып кеткен.

	— Сөйтіп, бұл станса бастығының қызы боп шықты ма? — деп сұрады Пьеретто анау қырманда қайтадан төбе көрсеткенде.

	Орест тағы да күлді, бірақ ләм деп тіл қатқан жоқ.

	Осынау Диірмен ойпаңы жанға айрықша жайлы жер еді. Тіпті арба жиналып қалған, сиыр мөңіреп жатқан шлагбаумның маңайы да көңілге жылылық ұялататын: стансалық шағын үйлер мен гүлзар мамыр айындағы кештерде бульвармен қыздар қыдырып жүретін, әлдебір жақтан шөптің иісі аңқып тұратын қала шетін еске салатын. Ақыр аяғы Россоттоның жартылай жалаңаш, жалаңаяқ жалшылары да өтіп бара жатқан пойыздарға қарап әсерленіп, сыра жайында, велосипед жарысы жөнінде өздерінше күңкіл— шүңкіл әңгіме өрбітіп жататын.

	Кешкісін, шөп шабу аяқталған соң, біз сыра емес, шарап іштік. Әкей бізге: “Қараңғыға қалмаңдар”, деді де, бешпетін иығына асып алып, жалғыз аяқ жолмен жоғары өрлей бастады. Станса басы біртүрлі мерекедегідей көңілді болатын, Орестің онда әдеттегіден ұзағырақ кідіріп қалғаны үшін кешірім сұрауына тура келді. Россоттоның жер қоймаларынан бір бөтелке шығардық, сосын тағы біреуін алдық. Бұл шараптан тамағың одан әрмен кебірсиді екен. Үшеуіміз мұны есігі шалғындыққа қарайтын бастырмада отырып ішкенбіз. Шараптың дәмділігі ауадан ба, әлде шарап ішкендіктен ауа дәмді боп кетті ме — ажырата алмай әуреге түстім. Шөптің хош иісін ішіп отырғандай хал кештім.

	— Бұл фрагола5 ғой, — деді Орест. — Мұны бізге Момбеллода тұратын немере ағаларым әкелген.

	— Біз қандай ақымақпыз, — деді Пьеретто, — деревняның құпиясы неде деп күні-түні бас қатырамыз, бақсақ, бұл құпия мына жерде, біздің қарнымызда екен.

	Одан соң неліктен Туринде жүргенде остерияға баруға құмар болатынымыз, ал деревняға келгелі әлі неліктен бірде-бір рет мелдектеп тойғанша ішіп көрмегеніміз жайында ой кештік.

	— Ол үшін кешкісін бір жаққа баруымыз керек, сенің үйіңде отырып алып мас болғанша іше алмаймыз ғой, — дедім мен.

	— Есесіне, қазір қанша ішкің келсе сонша іш, бұл жерде бізге ешкім бөгет жасамайды, — деді Орест.

	Әңгіме жылқылар жайына ойысты. Россоттода екі аяқты арба бар-тын, дәлме-дәл үш адамға арналған-ды, Орест оны кез-келген уақытта пайдалануымызға болатынын мәлім етті.

	— Момбеллодағы немере ағаларыма барайық, — деген ұсыныс айтты ол. — Оларды көрмегеніме көп болды. Керемет жақсы жігіттер. Таңертең ерте кетеміз де, кешкісін қайтып ораламыз.

	— Ондай жағдайда суға шомыла алмаймыз ғой, — деп қалдым мен. — Бүгін таңертең соған тіптен берекем кетті.

	— Кетсе, одан әрмен, — деп міңгір-міңгір етті Пьеретто. — Сені тыр жалаңаш күйде көру мені әбден мезі ғып бітті.

	— Оның өкінішті-ақ екен.

	— Ау, сенің адам сүйсінер сүдінің жоқ қой! — деп айқайлап жіберді Пьеретто. — Бұл көрініске тек мас қалпымда ғана шыдас беруім мүмкін.

	Орест бізге тағы құйды.

	— Міне, тап осының өтірік, — дедім мен. — Тыр жалаңаш күйіңде мас болғанша ішуге болмайды.

	— Неге болмайды? — деп сұрады Орест.

	— Оған қоса орманда әйелмен қойындасуға болмайды. Нағыз орманда, деймін. Махаббат пен ішімдік мәдениетті адамдар тұрмыс кешетін ортаны талап етеді. Бір жолы қайықпен серуендегем...

	— Сенің бұдан түк хабарың жоқ, — деп Пьеретто мені бөліп жіберді.

	— Иә, сөйтіп, қайықпен серуендедің... — деді Орест.

	— Бір қызбен. Және ол кетәрі болған жоқ. Екеуіміз құп жарасар едік. Бірақ, ондайға бара алмадым. Өзімнен бәрі. Өйтсем, біреудің не бірдеңенің қасиетін кетіретін секілді болдым.

	— Оның себебі, сен әйелдерді білмейсің, — деді Пьеретто.

	— Ау, сен батпаққа барғанда тыр жалаңаш шешініп жүрген жоқсың ба? — деді Орест.

	Ондайда жүрегім дүрсіл қағып, мазам қалмайтынын мойындадым.

	— Біртүрлі күнә жасап жатқандай сезімде болам, — дедім. — Оның ұнамды болатыны да, бәлкім, содан шығар.

	Орест жымия күліп, басын изеді. Мас болып қалғанымызды ұқтым.

	— Ондай нәрсенің құпияда жасалатыны да тегіннен-тегін деймісің, — деп қосып қойдым мен.

	Пьеретто құпияда істелетін нәрсенің көп екенін және оның бәрі бірдей күнә арқаламайтынын айтты. Бұл дәстүрден және жақсы әдептен туындаған жайт. Не істеп жатқаныңды түсінбеушілік қана күнә.

	— Мына Орестке қара, — деді ол. — Күн сайын құпия түрде қызына барып жүр. Қыздың үйі осы арада. Бұлар күнә дерліктей ештеңе істеп жүрген жоқ. Бақта отырады, әңгімелеседі, әрі кетсе қол ұстасып отыратын шығар. Қыз бұдан дипломын қашан алатынын, қашан өз қолы өзіне жететінін сұрайды. Бұл оған әлі бір жыл оқуы керегін, сосын әскери борышын өтейтінін, одан соң коммуналдық дәрігер орнын табуы қажеттігін айтады, — сонда бәріне үш жыл керек болады ғой, солай ма? — сөйтеді де, қыздың алдында құйрығын бұлғаңдатып, оны бұрымынан сүйеді...

	Ұялғаннан қып-қызыл боп кеткен Орест басын сілкіп жіберді де, бөтелкеге қарай қолын созды.

	— Сонда сен мұны күнә санайсың ба? — деді Пьеретто. — Осынау көрініс, қызбен осынау сөз байласу, күнә ма сеніңше? Әйтсе де Орестің бізге сенім білдіріп, ол қыз жайында айтып беруіне болатын. Нағыз достар сөйтер еді. Айтсаңшы бізге бірдеңе, Орест. Ең болмаса аты кім екенін айтсаңшы.

	Беті шиедей қызарған Орест жымия күліп:

	— Реті келгенде айта жатармын. Одан да бүгін ішейік жақсылап, — деді.





XIII




	Бірақ мен Динадан бәрін біліп алғам. Бір жолы оны балкондағы орындыққа жайғасып, тымпиып іс тігіп отырған жерінен жолықтырып қалдым.

	— Сөйтіп, сен де ұзамай күйеуге шығасың-ау, — дедім мен.

	— Әуелі сіздің кезегіңіз, — деп жауап қатты ол менің әуеніме салып, — сіз жас жігітсіз ғой.

	— Жас жігіттердің асықпауына болады, — дедім мен. — Орестке қарасайшы, бұл оның қаперіне кіріп те шықпайды.

	Бұдан соң біраз әзіл-қалжың айтылды да, аузымды ашып, көзімді жұмып таңырқағаныма мәз-майрам болған Дина білетінінің бәрін жайып салды. Дауысы бәсеңдеп, көзі күлмең-күлмең еткен ол Орестің Чинтаға ынтық екенін мәлім етті. Чинтаның үй-іші бұдан мағлұмдар болғанымен, мұндағылар бейхабар көрінеді. Чинта жол тексерушінің қызы екен, тігінші әйелдің қарауында жұмыс жасайды екен. Өте бір епсекті де ұсынақты қыз көрінеді — көйлегін өзі тігіп алады және велосипед теуіп жүреді. Дина тіпті Чинтаның Орестке тең емес екенін де білетін боп шықты, — әкесі жүзімдігін кетпенмен өзі өңдейді екен, — осы себепті селода жүргенде Орест екеуінің арасында жақындық барын білдірмеуге тырысады.

	— Ол әдемі ме? — деп сұрадым. — Саған ұнай ма?

	Дина иығын қозғап қойды.

	— Маған бәрібір. Үйленетін — Орест, сол қарасын өзі.

	Шөп шапқан күні ішіңкіреп алғанымызды байқап қалған да осы Дина болды.

	— Кешкісін Орестпен Чинта жайында сөйлестік, — деп сыбырладым оған, екеуіміз жаңа туған айдың жарығында кіре беріс басқышында отырған кезімізде. Ал Дина болса маған көзін бақырайта қарап:

	— Сіздер шарап ішкенсіздер ме? Бәлкім, бір бөтелкесін емес, бірнешеуін ішкен боларсыздар? — деді.

	— Оны қайдан білесің?

	— Кешкі астың үстінде стақаныңызды қолыңызбен жауып отырдыңыз ғой.

	Құйтақандай Дина өскенде қандай әйел болар екен, деп ойладым. Джустина мен басқа кемпірлерге, Орестің шешесіне көз салдым, оларды егістіктен көріп жүрген — қара шашты, тоқ балтырлы, дембелше, жаңа піскен жемістей сүйкімді село қыздарымен салыстырдым. Олардың мұндай көркем де келісті бітіміне жел мен жота, тамырда бүлкілдеген қою қан себепкер болатын. Кей-кейде шарап ішіп немесе ас ішіп отырғанымда — суп, ет, бұрыш, нан — осынау қарапайым әрі ас та төк мол тағамнан, бұл арадағы жел екеш желдің өзі сүйсіне сімірген жердің сөлдерінен мен де тап солардай боп шығар ма екем деген сауал қойып жүрдім өзіме өзім. Ал мына Дина қыз болса — аппақ, құйттай, талдырмаш, құмырсқа бел ғана. “Шамасы, Чинта да жүзім сабағы секілді нәзік әрі сымбатты шығар. Сірә, ол тек нан мен алқоры ғана жейтін болар”, деп ойладым.

	Күн күркіреп, найзағай ойнады, одан соң нөсер жаңбыр егіс танаптары мен жолдардың сілікпесін шығарды — сәтіне қарай, бұл әйтеуір бұршақ араласпаған жаңбыр еді. Сол күні таңертең екі аяқты арбамен жолға шыққалы отырғанбыз. Бұл күнді біз бір терезенің алдынан екіншісіне барып теңселіп жүріп үйде, әйелдер мен қыздардың ортасында өткіздік, — айта кетерлігі, олар найзағай жарқ еткен сайын жан-жаққа бытырай қашып, шошына шыңғырумен болды. Орестің әкесі етігін киіп алды да, бірден сыртқа шығып кетті. Ас үйдегі пеште сытырлап қурай жанып жатты, оның діріл қаққан қызғылтым сәулесі қабырғада ілулі тұрған түрлі-түсті қағаздан жасалған гүл шоқтарына, мыс бұйымдарға, құдай анасының бейнесіне және зәйтүн бұтағына түсіп тұрды. Қанға былғанған тақтайда тураулы жатқан үй қояны етінен базилик пен сарымсақ иісі аңқып тұрды. Әйнектер діріл қақты. Жоғары жақтан біреу терезені жауып тастаңдар деп айқайлады. “Ау, Джустина жоқ қой үйде!” деп шошына үн қатты баспалдақтағылар. “Оған бола саспаңдар, — деген даусын естідім Орестің шешесінің, — басқа біреу таппаса да, ол табады паналайтын жерді”.

	Құдды топан су қаптап жатқан кездегі алаңсыздық пен жайбарақаттыққа ұқсайтын әлденендей бір әдеттен тыс оңашалық сәті туындады. Мен азды-кем уақыт баспалдақ астында тұрдым, ол жерге үй шатырындағы терезе арқылы жаңбыр суы шашырап жатқан-ды. Жаңбырдың қалай шелектеп төккені, жер бетін қалай дүбірлеткені анық естіліп тұрған. Суға малшынып, буға оранған егістік алқаптарды, бұрқ-сарқ қайнаған батпақты, жалаңаштанып қалған тамырлар мен жер қойнауының ең құпия түкпірлеріне баса-көктеп кірген жаңбыр суының сұрапыл ағысын көз алдыма елестеттім.

	Нөсер қалай тосын басталса, солай аяқ асты тиылды. Дина бәріміз балконға шыққанымызда, — селоның түкпір-түкпіріндегі жұрттың самбырлаған дауысы ол арадан анық естіліп тұр еді, — ағаш жапырағынан алабажақ цементтің кей жері кеуіп те қалған. Алқаптан ексімдеп жел есіп тұрды, аспанда ақ көбік оранған сәйгүліктердей боп бұлттар жөңкіліп жатты. Ақшылтым жалы ағараңдаған жоталардың қап-қара теңізі мұхиттың шалқуы кезіндегідей бермен қарай еміне түскендей көрінеді. Алайда мені қайран қалдырған бұлттар да, көкжиек те емес-ті. Менің есімді кетірген: ылғалды ауадан да, дымқыл бұтақтардан да, жапырылған гүлдерден де, озон мен суға қаныққан тамырлардың мұрын жаратын ашқылтым лебінен де — барлығынан да сезіліп тұрған, қанша жұтсаң да құшырың қанбайтын хош иіс еді.

	— Жан рақаты деген осы ғой! — деді Пьеретто.

	Тіпті Орестің өзі де мәз бола күліп, ауаны қомағайлана жұтумен болды.

	Бұл күні таңертең батпаққа барған жоқпыз, Сан-Гратоға бардық. Орестің әкесі бізді қаншалықты шығын болғанын көруге шақырған. Ол жерде, жоғары жақта, жердің беті үзілген жемістен көрінбейтін, сондай-ақ шатырлардан ұшып қираған кіреміттер де кезігетін. Балшықта жатқан алма мен шабдалыны қызалақтар бәріміз жабылып үлкен себеттерге жинадық, жапырылып қалған кейбір өскіндердің басын көтердік. Жүзімдіктің жаңбырдан езіліп жатқан топырағында қаптай өскен титімдей ғана нәзік гүлдердің күн жоғары көтеріліп үлгермей жатып-ақ сабағын тіктеп, жапырағын жаза бастағанына қарап тұру сондай ғанибет еді. Жер бойында жасырынған қуаттың қолынан ғана келетін нәрсе еді бұл. Көп ұзамай-ақ орман саңырауқұлаққа толады, десіп жатты жұрт.

	Бірақ біз саңырауқұлақ теруге барған жоқпыз, ертеңіне Орестің немере ағаларына тарттық. Екі аяқты арбамыз станса басынан шыққан қара жолмен беткейді баурайлап жоғары өрледі. Жолдың қос қапталынан жүгері егілген танаптар қалып жатты; анда-санда ғана шағын тоғай қылаң береді, сосын қайтадан жүгері егістігі қоршап алады. Күннің шағырмақ сәулесі таңертеңнен бері талай өзгеріс жасап үлгеріпті. Кеуіп қалған балшықтан нығыздала түскен әрі шоқалағы көбейген жол табаны мен самал әкелген саумал ауа болмаса, бұл арада кеше нөсер шелектеп төкті деп ешкім де айта алмас еді. Біресе сарғыш қарағанның сидам көлеңкесін жамылып, біресе қабырғадай боп тұтасқан нар қамыстарды жарып өтіп ілгерілеген біздер егістік арасымен біртіндеп жоғары өрлеп бара жатқанымызды өзіміз де онша байқай қоймадық.

	Орестің немере ағаларының қалың қамыс пен емен тоғайларының ортасынан орын тепкен хуторы қыраттың түкпір жағында, жатаған жоталар арасында екен.

	Біз оған келіп те қалғанбыз, бірақ мен әлсін-әлі арт жағыма жалтақтаумен болдым, себебі қой тастар арасындағы енсіздеу жырадан өтердің аз алдында Орест аспан тұсындағы әлдебір жақты нұсқап:

	— Әне, анау Греппо, — деген.

	Күнге қарай талпынған жүзім бауларының үстінен жоғары қарағанымда ылғалдан қарауытып кеткен, орман басқан үлкен беткей көзіме шалынған. Ол араны адам мекендемейтін секілді еді — жыртылған жер де, үй шатырлары да көрінбейтін.

	— Иелік деп жүргенің анау ма? — деп сұрағам.

	— Вилла соның төбесінде, ағаштар көлегейлеп тұр. Ол арадан жазықта орналасқан селолар ап-анық көрінеді.

	Төменге түскенімізде Греппо да көзден жоғалды, хуторға келіп кіргенімізде мен оны әлі де ағаштар арасынан іздеумен болғам.

	Орестің немере ағалары жайында не себепті соншалықты сүйсініспен әңгімелегенін әу баста онша түсіне алмадым. Екеуі де ересек адам еді, — тіпті біреуінің шашына ақ кіре бастағаны да байқалатын, — екеуі де ұзын бойлы, тығыршықтай, білектерін жүн басқан, екеуі де шатыраш көйлек пен кенеп шалбар киіп алған. Ешқандай таңырқаушылық білдірмеген олар аулаға шығып, атымызды сулығынан алды.

	— Бұл Орест қой, — деді бірі.

	— Давид! Чинто! — деп айқайлады жерге секіріп түскен Орест.

	Алдымыздан үш аңшы ит жүгіріп шықты; біресе азуларын ақсита ырылдап, біресе Оресті орағытып секіре бастады. Аумақты ауланың топырағы да өзіміз ортасынан өткен жүзімдіктердегідей қызғылтым-қоңыр түсті еді. Тас үйдің қабырғалары жүзім сабақтарына себетін тотияйынмен көгертіліп қойыпты. Төменгі қабаттағы бір терезе ойығы қап-қара боп үңірейіп тұр.

	Үй иелері атымызды емен ағаш көлеңкесіне апарып суытып қойды.

	— Бәрің де дәрігерсіңдер ме? — деді Давид бізге қарап.

	Орест кім екенімізді оған апыл-ғұпыл айтып берді.

	— Жүріңдер, салқындау жерге барайық, — деді Чинто. Бәріміз оның соңынан ердік.

	Біз қас қарайғанша іштік, ал тамыз айында күннің тым кеш бататыны белгілі ғой. Ағайындылардың бірі ауық-ауық орнынан көтеріліп, шарап жертөлесіне кіріп, одан шүпілдей толған графинмен қайтып оралатын. Ақыр соңында біз де жертөлеге түстік, сол жерде Давид бізге бөшкенің тура өзінен шарап құйды — мастиканы тесіп, буланып кеткен стақанға толтыра құйған соң, тесікті саусағымен тығындап тұрды. Бірақ, бұл кешкісін болған жәйт еді. Оған дейін біз үй мен жүзімдікті аралап шықтық, полента, колбаса және қауынмен ауқаттандық, қоюлана түскен қараңғылықта әйелдер мен балалардың жүзін нобайлап қана көре алдық. Үйдің төбесі аласа, мал қора секілді күйсіз екен; терезелері — әр жерден бой көтерген, бұтақтарында қараторғай құжынап жүрген емендерге қарайды екен.

	Мал қораның қасында құдық бар еді. Давид содан бір шелек су алды да, оған жүзімнің бірнеше шоғын тастап, біздерге жеңдер, деді. Дөңбекке жайланып отырып алған Пьеретто бала сияқты мәз бола күліп, аузын толтыра жүзім асаған күйі бат-бұттап сөйлеумен болды. Чинто, анау әлгі жастауы, құдық маңайын айналшықтап, әңгіме тыңдап, атқа сүйсіне қарап қойып жүрді.

	Біз әрқилы нәрсе жайында — алынатын өнім, аңшылық, нөсер жауын, жылдың айналып келіп тұратын маусымдары турасында әңгімелеп отырғанбыз.

	— Қыста мына арада, төменде, отырған сіздер, сірә, күллі дүниеден қол үзіп қалатын шығарсыздар, — дедім мен.

	— Қажет болғанда жоғары да көтеріле аламыз, — деді Давид.

	— Сен білмейсің, бұлар үшін қыс — ең жақсы мезгіл, — деді Орест.

	— Қар жауған кезде аң аулаған ғанибет нәрсе!

	— Жылдың қай мезгілі де жақсы, — деп қосып қойды Давид. — Тек лайықты бір күнді таңдай білу керек.

	Не жайында әңгіме боп жатқанын иттер түсініп қалғандай көрінді. Жатқан жерлерінен тұрып бізге елеңдей қарап қалды.

	— Бұл арада сіздерді тексеріп жатқан ешкім жоқ, — деді Пьеретто, — тамызда қанша қоян атып алғандарыңызды кім біледі?

	— Мұны маған айтпаңдар, Чинтоға айтыңдар, — деп мәз бола қарқылдап күлді Давид. — Ол қырғауыл атып жүр.

	Орест әлденеден елегізгендей басын көтерді.

	— Не сонда, Адырларда әлі күнге дейін қырғауыл болғаны ма? — деп ол Чинто мен Давидке алма-кезек көз тастады. — Ал, сендер Грепподағы Полиді қырғауыл сияқты атып түсіргенін естідіңдер ме?

	Ағайындылар Орестің әңгімесін байсалды кейіпте тыңдады, ол қызды-қызды сөйлеп жатқан кезде Давид оған шарап құйып қойды. Мұны тыңдап отырған кезімде бұл хикаяның, қазір енді ескіріп те қалған жайдың, мына арада мүлдем ақылға сыйымсыз, жалған нәрсе тәрізді көрінетінін байқадым. Оның мына шарапқа, мына өңірге, мына екі адамға қаншалықты қатысы бар еді?

	Әңгімесін аяқтаған Орест ағайындыларға, сосын бізге аңтарыла қарады.

	— Сен оның кокаин иіскейтінін айтқан жоқсың, — деп құлаққағыс етті Пьеретто.

	— Айтпақшы, солай, — деді Орест, — ол қазір ауыш боп кеткен секілді.

	— Не істеп жүргенін өзі білуге тиіс қой оның, — деді Давид. — Әйтеуір оңалып, тәуір боп кеткенін айтсаңшы.

	— Греппоға қайтып оралды ма, жоқ па, ол жағын білмейміз, — деді Орест.

	— Онда біреулер тұрып жатыр, — деді Чинто жай ғана, — ол жақтан біреулер Қос Көпірге келіп оны-мұны сатып алады.

	— Ал күзетші не дейді? — деп сұрады Орест ойына ой түскендей. Чинто жақтырмай мырс етті. Оның орнына Давид жауап қатты:

	— Қамысқа қатысты бір әңгіме болған. Қанша құс атып алғанымызды жүніне қарап-ақ аңғаруға болатын, ал оған, көрмеймісің, қамыс қажет бола қапты... Бірақ, өзің түсінесің ғой... Бұл жайында сөз қозғаудың өзі артық...





ХІҮ




	Көк жүзінде ай келбеті қылаң беріп, кешкі салқын түскен шақта жолға шықтық. Арал секілді айдалада жалғыз тұрған бұл хуторды, осынау қызыл топырақты ұлан-ғайыр өңірді, бұтағы тарам-тарам емендер аясындағы мына мәуесі болымсыз жүзім шоқтарын қалдырып кете баруға көңілің қимайтын. Алайда, Орест:

	— Кеттік, күн қараңғы тартып барады, — деді.

	Атымыз аңшы ит тәрізді бүлкектей жөнелді. Алма ағашының астынан өтіп бара жатқанымызда Пьеретто қолын көтеріп қап еді, алмалар бұршақша сатырлап жауып берді. “Өйдөйт деген— ай!” деп айқайладық біз таң-тамаша болып.

	— Осыншалықты көп ішкен, бірақ ақыл-есің осыншалықты айқын күйде қалған жағдайды бұрын-соңды басыңнан өткеріп көрдің бе? — деді Пьеретто.

	— Ашық аспан астында, таза ауада ішкенде ешқашан мас болмайсың, — деді Орест.

	Сосын олар бір-біріне көз қысып қойды да:

	— Ал сен не айтасың?.. Себебі, сеніңше, табиғат аясында шарап ішуге де, әйелмен қойындасуға да болмайды емес пе... — деп мені қажауға кірісті.

	Мен олардың сөзіне мән бермей, Орестке:

	— Ағаларың маған ұнады, — дедім.

	Сол арада біз Давид пен Чинто жайында, шараптар мен жүзім салынған шелек жөнінде, қарапайым да табиғи тіршіліктің кереметі турасында даурығыса жөнелдік, ал шапшаң жүрістен тұрған жел шашымызды желбіретіп жіберді.

	— Әйелдерге қатаң қарайтыны қайран қалдырады, — деді Пьеретто. — Біз болсақ салқын аулада отырып шарап ішеміз, жоқтан өзгені шатып-бұтамыз, ал әйелдер мен балалар көзімізге түсіп көңілімізді алаңдатпау үшін ас үйде қамалып отырады.

	Жүзімдіктер үстімен қоналқаға беттеп бара жатқан күн ағаш атаулының діңі мен топырақ атаулының соқтасын қан қызыл түске бояп қойған-ды.

	— Қалай болғанда да олар еңбек етіп, осынау өңірді игеріп жатыр, — дедім мен.

	— Сен ақымақсың ғой, Орест, — деді Пьеретто. — Саған Турин не керек, анатомия не керек? Ана қызға үйленіп алып, жеріңді өңдеп тып-тыныш жататын адамсың ғой сен...

	Тура алдына, аттың жалына қарап отырған Орест аспай-саспай:

	— Солай еткелі жүрмегенімді қайдан білесің... Сәл шыдай тұр, көресің сосын, — деді.

	— Неғылған адамсыңдар сендер, — дедім мен. — Біреуіңді әкең монах қылғысы келеді, екіншіңді агроном жасауға құштар. Ал, сендер ат-тонды ала қашып, ата-аналарыңның көңілін жер етесіңдер. Бірақ, ақыр соңында, айтпады демеңдер, сен, Пьеретто, құдайға сенбейтін монах, ал сен, Орест, — селолық дәрігер боласың.

	— Басқаны білмеймін, менің әкеме бұдан келіп-кетер ештеңе жоқ, — деді Пьеретто мардымси езу тартып. — Ең бастысы, ол өмірдің қиын екенін түсінуі керек. Ал егер, ақыр аяғында, әкеңнің өзіңе қолай көрген ісіне жегілер болсаң, онда оның қателескеніне, бұл шаруаға оның көңілін қимай бейіл бергеніңе көзін жеткізуің керек.

	— Шынымен-ақ ана қызға үйленейін деп жүрсің бе? — деп сұрадым Орестен.

	— Әне, көрдің бе, үндемейді, — деді Пьеретто. — Мастарға әңгіме айтып, аузымды ауыртып қайтем, дейді.

	Айдың ажары әдемі еді, кешкілік уақыттағы қалпына сай өңі әлі қуқылдау болатын: оншалықты ақ та, оншалықты сары да емес— ті; жеті қараңғы түнде оның күллі осы өңірдің үстінен, жердің үстінен, шарбақтардың үстінен қалай жарық себелеп тұратынын көз алдыма елестеттім. Осы арада Греппо беткейі есіме орала кетті, бірақ артыма бұрылып қарағанымда оның бейне бір таза ауада түгі қалмай еріп кеткендей зым-зия жоғалғанын көрдім. “Адырлар деген осы ма сонда?” деп сұрағым келген, алайда дәл осы кезде Орест сөйлеп қоя берді.

	— Оның есімі Джачинта, — деді ол бізге назар да салмастан. Сосын қамшысын олай-бұлай үйіріп алды да: — Ойпырмай, осы жазда жынданып кетпесем неғылсын! — деп айқайлап жіберді.

	Өткен түні Пьеретто екеуінен ұйқы қашып, теңіз жағалауында өткізген күндерін еске алумен болған. Орест қазір өзіміз арасымен келе жатқан аласа жоталардың бала кезде өзіне кең шалқар теңіздегі арал тәрізді боп көрінгенін, осынау жұмбақ теңізге балконнан таңдана қарап тұрып оған талай ойша күмп беріп секіргенін айтты.

	— Сол тұста пойызға отырып тартып кетуге, басқа аймақтарда болуға сондай құмартқам. Ал қазір маған мұнда да жаман емес. Теңізге деген ынтығым да басылып қалғандай.

	— Бірақ Ривьерада өзіңді суда жүзген балықтай сезініп жүрдің ғой.

	Біз ән салып көңілді оралдық, ал Россоттодан жаяулап жоғары көтерілген шақта тағы да ішкіміз кеп кетті. Мұндай ахуалды әйелдер жақсы түсінеді — олар балконға үстелше қойып, бізге бір бөтелке шарап әкеп берді.

	— Ай жарығында отырып рақаттанып әңгіме соғыңдар, — деді Орестің шешесі. — Айдың естімеген нәрсесі жоқ.

	Түн тымық болатын, лүп еткен жел де жоқ-ты, село ұйқтап жатқан, тек ит қана әр тұстан бір шәуілдеп қоятын. Бұл түні Орест бізге жан сырын жайып салды — Джачинта жайында бәрін түгел айтып берді. Ай батуға бет бұрып, әтеш шақырған кезде Пьеретто:

	— Ит-ай, менің де аузымның сілекейін ағыздың-ау, — деді.

	Ертеңіне күн жексенбі болатын. Апталар қалай тез өтіп жатты десеңші! Біз тағы да сол баяғы алаңда әлем-жәлем киінген еркектер мен жамылғы оранған әйелдер арасында сенделумен жүрдік; мұның бәрі шыжыған күн мен батпақты еріксіз еске оралтатын. Сөйтіп, аспаннан көз алмаған қалпымызда түске дейінгі мінәжатты да өткердік. Өз басым Момбеллодағы сөзге сараң ағайындылар үшін мереке-мейрам деген бола ма екен, басқа жұртпен дидарласу үшін қырманмен, егіс танабымен, шарап жертөлесімен етене байланыстағы дағдылы тіршілігінен қол үзе ме екен, деген ой кештім. Олар үшін аңшылық, табандылықпен тосу, меңіреу түздегі ала көлеңке мезгіл нағыз мереке-мейрам болатын. Мінәжат аяқталғаннан кейін шіркеуден шығып келе жатқандардың жүзіне барлай қарап тұрдым — араларынан Давид пен Чинтоға тән байсалды, сонымен қабат түнеріңкі де тұйық жанар мен әлпетті жолықтырып қалам ба деп үміттендім. Ұзамай біздің үйдегі әйелдер де шықты. Қолды-аяққа тұрмай селтеңдеген қыздарды қолынан тартқылап тыншытумен әлек боп келе жатқан Джустина бізге ежірейе қарап қалды да, ішкі аулаға кірмейтіндерің бар, мінәжатқа несіне келдіңдер, деп бұрқылдай бастады.

	— Ішкі аула деген не? — деп сұрады Орест.

	Пьеретто одан да сорақы нәрсені былш еткізді. Ол құдайдың үйі дегеніміз — күллі әлем, тіпті әулие Францискінің өзі орманда мінәжат еткен, дегенді айтты.

	— Оның әулиелігі де сонда ғой, — деп күңкілдеді Джустина, — ол құдайға сенген адам ғой.

	— Ал шіркеуге құдайға сенбейтіндер ғана барады, — деді Пьеретто. — Священнигіңіз құдайға сенеді деп менімен дауласпай— ақ қойыңыз. Оның кім екені көзінен көрініп тұр.

	Жанымыздағы жұрт алдағы мерекелер мен жәрмеңкелер жайында дуылдасып жатқан. Себебі тамыз айының ортасын деревня тұрғындары өлара санайды, астық ору мен жүзім жинау аралығындағы осы уақытта арқа босатуға болады, бұл кезде шаруалар жоқтан өзгені ермек қылады, жоқтан өзге жөнінде мылжыңдасады, ештеңенің жайын қаперге алмай жағасы жайлау күйде жүреді. Айнала-аймақтағы жұрт барынша думандатады, әңгіменің бәрі осы төңіректен аса қоймайды.

	— Құдайға құлшылық етуден асқан ештеңе жоқ, — деді Джустина, — оған ештеңе жетпейді. Дін қызметшілерін сыйламайтындар христиан емес, оған қоса олар итальян да емес.

	— Дін ұстану тек шіркеуге бару дегенді білдірмейді, — деді Орестің әкесі. — Діннің тәртібі бойынша ғұмыр кешу оңай емес. Балаларды тәрбиелеу керек, отбасын асырау керек, жұрттың бәрімен тату-тәтті тұра білу керек.

	— Енді сізді тыңдап көрелік! — деп шаңқ етті Джустина Пьереттоға қарап. — Дін дегеніміз не?

	— Дін дегеніміз, — деді Пьеретто, — қандай нәрсенің де болсын мәнісін тап басып тану. Қасиетті су дегеннің бұған түк қатысы жоқ. Адамдармен сөйлесіп көру қажет, оларды түсіне білу қажет, кімнің жүрегі нені қалайтынын ұғыну қажет. Өйткені, кім-кім де өмірде бірдеңеге қол жеткізгісі келеді, әлденеге талпынады, бірақ не нәрсеге талпынатынын өзі де білмейді. Ал, шындығында бұл талпынысқа оны құдай үндеп отыр. Олай болса, түсіне білу және басқалардың да түсіне білуіне көмектесу...

	— Ал, дүниемен қоштасар шағың келгенде не түсіндім деп айта аласың? — деді Орест.

	— Антұрған қасапшы, — деді Пьеретто. — Дүние салар кезінде адамда ешқандай ұмтылыс қалмайды.

	Олар бұл әңгімені үстел басында да, түске астан кейін де жалғастырды. Пьеретто әулиелерді мойындайтынын, ол аз көрінсе — өз ойынша, жер бетінде тек әулиелер ғана өмір сүреді деп білетінін, себебі әркім өз талпынысында әулие секілді көрінетінін, егер осы талпынысын іске асыруға мүмкіншілік берілсе, мұның пайда әкелетінін айтты. Ал, священниктер болса атақты деген бір әулиеге жармаса кетеді де: “Осы адамды өнеге тұтыңдар, сонда жандарың тозақтан аман қалады”, деседі, дүниеде бір-біріне ұқсас тамшы екеш тамшы да болмайтынын, әр күннің жаңа күн екенін қаперге алмайды.

	Пьереттоны оқты көзбен атумен болған Джустина бұл кезде үнсіз қалған еді. Сағат төрттің шамасы болатын, біз балконда көлеңкеде кофе ішіп отырғанбыз, ал аңызақ ескен айнала-маңнан әлдекімдердің бәсең дауысы, әрқилы сыбдыр мен желдің сусылы ғана естіліп тұрған. Мына арадан, жоғарыдан, таудын бөктерлері жатып қалған сиырдың бүйірі секілді боп көрінетін. Кейбірі жарғабақты, кейбірі жайпақ боп келетін беткейлерінде жүзімдіктер, егіс танаптары, орман орналасқан әр жота өз алдына бөлек бір әлем еді. Үйлер, шағын тоғайлар, алыс көкжиектер көрініс беріп тұрған. Қанша рет қарама мейлі, әр жолы қашан да бір жаңа нәрсені — алабөтен жаратылған ағашты, жалғыз аяқ жолдың бұрылысын, қырманды, бояудың басқаша бір реңін көзің шалатын. Батып бара жатқан күннің сәулесі нені де болсын айқын ажарымен көрсетіп тұрған, тіпті теңіз түстес көгеріске бұлтқа оранғандай бүркенген Греппоның өзі де әдеттегіден өзгеше көз тартатын. Ертеңіне екі аяқты арбамен сонда бармақшы едік, сондықтан кешті тезірек өткізу үшін қандай әңгіме болсын артық етпейтін.





ХҮ




	Греппо жотасы да өзіндік бір әлем еді. Оған бастайтын жол Адырлар арқылы өтетін — емен тоғайларын жанай отырып, біресе ойпаңға құлдилап, біресе төбеге қайта өрлейтін. Жотаның етегіне келіп жеткен біз оның ұшар басындағы ағаштардын аспан тұсынан қарауыта сұлбаланып тұрғанын көрдік. Көтеріліп келе жатқанымызда Орест орта жолда тоқтап, артына бұрылып, Поли иелігіндегі жердің қай тұсқа дейін созылып жатқанын көрсетті. Біз арбадан түсіп жаяу кеттік, екі аяқты арбаны сүйреген атымыз әу бастағы қара жолымыздан гөрі кеңірек жолмен артымыздан ілбіп келе жатты. Кей тұсында әлі де болса асфальт қалдығы сақталған, кейбір еңістеу жерлерінен туф көрініп қалатын бұл жалпақ жол жынысты беткейлерді қақ жарып өтіп жатыр еді.

	Әйтсе де бұл маңайдағы өрескел құнтсыздық пен күтімсіздік қайран қалдыратын: мына жерде шөп басып, өнім беруден қалған жүзімдік орналасса, ана жерден талмен, сары қарағанмен, шынар— мен, аюбадаммен аралас өскен, шырмауық шырмап тастаған жеміс ағаштары, інжір мен шие бой көрсетеді. Жотаға көтерілер тұстан биік-биік қызылқайың мен қалың жапырақты терек тоғайлары жо— лыққан, ол арадан тіпті қоңыр салқын леп есіп тұрған, одан соң, күн көзіне шыға бастаған шағымызда, өсімдік бойы аласара бастады да, оның көзге үйреншікті түрлерімен қатар, олеандр, магнолия, ара-тұра кипарис сынды басқа бір өзгешелеу түрлері, сондай-ақ өзім өмірі көрмеген оғаштау пошымды ағаштар ұшыраса бастады және осынау шым-шытырық жағдаят әр тұстан жолығып қалатын көгалдарға ерекше бір оңашалық сипат беріп тұрды.

	— Әкең осы жайында айтып па еді? — деп сұрадым Орестен.

	Ол нағыз құла түзден, орман басқан, кім көрінсе сол малын бағып, отын дайындайтын жазықтан әлдеқашан өтіп кеткенімізді айтты.

	— Осы арадан қорық жасалмақшы болған. Қандай жол салып қойғандарын көрдің бе? Полидің атасының көзі тірісінде мұнда мырзалар топ-тобымен келіп жататын. Ол кезде жазықта егін егілетін, сондықтан қартың қолына қамшысы мен мылтығын алып бұл араны күндіз-түні қорып жүретін. Әкем оны білетін. Ол осы жазықта туып-өскен адам еді.

	Ойда жоқта мұрныма күн шалған өсімдіктер бойындағы ашыған сөлдің, топырақтың және күнге балқыған асфальттың аралас иісі келді. Бұл иіс автомобильді, онымен жүйтки заулаған кезді, жағалаудағы жолдарды, теңіз жағасындағы бауларды ойыма оралтты. Жол жанындағы үйінділерден асқабақ тектес ақшылтым бірдеңелер салбырап тұрған, бұл кактустың басы екенін ажыраттым.

	Ну боп өскен бұталар арасымен жүріп отырып жотаның басына шықтық. Бұталар вилланы айналдыра қоршаған қарағай тоғайына барып ұласады екен. Қазір аяғымыздың астында шағылтас жатқан-ды, ал ағаш діңдерінің арасынан аспан көрініс беріп тұрған.

	— Аралдан аумайды-ақ, — деді Пьеретто.

	— Табиғи түрдегі көк тіреген ғимарат, — дедім мен.

	— Мұндай қалпында оның ешкімге керегі жоқ, — деді Орест. — Бұл арада күллі қажет жабдығы бар қазіргі заманғы клиника болса, онда әңгіме басқа. Үйдің тап іргесінде тұрған клиниканы айтам.

	— Өлексенің иісі сезіліп те тұр, — деді Пьеретто.

	Шіріген иіс ұзыны да, ені де он метрдей боп қалатын, ортасында үлкен қойтас жатқан, ақ түсті гүл қаулап өскен су қоймасынан шығып тұрған.

	— Міне, саған жанды су толы бассейн керек болса, — дедім Орестке. — Өлгендерді апарып тастап жібересің, олар қолма-қол тіріліп шыға келеді.

	Қарағайлар арасынан ағараңдап үй көрініп тұр еді.

	— Осы арада болыңдар, мен барлап қайтайын, — деді Орест.

	Біз ат-арба жанында қалдық, мен аспанның ағаш діңдері арасынан көрінген жолақтарына таңырқана қарадым. Іштей өзім Поли мұнда жоқ шығар, жалпы мұнда ешкім жоқ болар, сөйтіп паркті айналып өтерміз де, үйге қайтармыз деп үміттеніп тұрғам. Бассейннің иісі батпақты есіме салып, бауыр басқан орындарға деген сағынышымды оятып жіберген. Тек әлгі құнтсыздық пен күтімсіздік салдарынан көз тартатын көркемдікке ие болған жасыл жынысқа тағы бір мәрте көз салғым ғана келген.

	Ойда жоқта біреудің:

	— Сіздерге кім керек еді? — деген сыңғырлаған дауысы естілді.

	Ағаш тасасынан ақшылтым шорт пен блузка киген, көзі шатынаған, ақ-сары шашты жас әйел шыға келді,

	Абдырап бір-бірімізге қарастық. Дауыс көтере сөйлеуінен мұның осы үйдің бибісі екенін жазбай тануға болатын. Екі аяқты арбамыз бен атымыз осы бір сәтте маған әрі күлкілі, әрі ерсі көрініп кетті.

	— Полиге келіп едік, — деді Пьеретто жымия күліп. — Біз...

	— Полиге? — деп қайталап сұрады әйел қасын керіп, өңінен әлденеге жәбірленіп қалғандай сыңай байқалды. Оның балтырына қарамас үшін көзімді тайдырдым, сонда да бәрібір өзімді қолапайсыз сезініп тұрдым.

	— Біз Полидің досымыз, — деді Пьеретто. — Онымен Туринде танысқанбыз. Сауығып кетті ме екен, халы қалай, соны айтыңызшы.

	Шамасы, бұл сауал да әйелге онша ұнамаса керек, өйткені жүзінде кекесінді күлкі пайда болып, бізге шыдамсыздана қарады.

	Дәл осы сәтте аллеядан қуанышты үнмен саңқылдап Орест жүгіріп шықты:

	— Поли де осында, әйелі де осында. Оның әйелі бар екенін кім білген...

	Жалғыз тұрмағанымызды көрген ол аузын жаба қойды.

	— Таптың ба өзін? — деп сұрады Пьеретто байсалды қалыпта.

	Қып-қызыл боп кеткен Орест оны бағбанның шақыра кеткенін айтып міңгірледі. Абыржып, біресе бізге, біресе келіншекке қарап алақтаумен болды.

	— Әңгімелесе тұрайық онда, — деді Пьеретто.

	Ақсары шашты келіншек аяқ асты жібіп сала берді. Бізге қылымси көз тастап, қолын ұсынды. Әлгіндегі тікбақайлығынан із де қалған жоқ.

	— Күйеуімнің достары — менің де достарым, — деді ол күліп. — Ә, міне, Поли де келді.

	Осы кездесу жайында, Орестің қалай қызарып кеткені жөнінде, одан кейінгі Греппода өткізген күндеріміз турасында кейін талай— талай ой кештім. Неге екенін өзім де білмеймін, сол арада Джачинта бірден есіме оралды, бірақ Джачинтаның шашы қара болатын. Полидің әйелі бар екені де мені алғашқы сәтте әжептәуір абдыратып еді. Бұрын арамызда болған жайдың бәрі тыйым салынған нәрсеге айналып, кедергі келтіріп тұратындай көрінген. Енді біз не жөнінде әңгімелеспекпіз? Тіпті оның әкесінің хал— жайын сұраудың өзі де ыңғайсыз болатын.

	Бірақ Поли бізді ерекше жылы ықыласпен, өзіне етене тән, бірақ ебедейсіздеу көрінетін қуанышты кейіппен қарсы алды. Етженді келген, адамға сәби бала секілді ақпейіл жүзбен көз тігетін қалпынан көп өзгермепті. Етегін бос жіберген шолақ көйлек киіпті, мойнында бауы бар. Салған жерден ол бізді ешқайда жібермейтінін, ертеңге дейін қалып, қонақ болуымыз керегін, бізбен кеңірек отырып әңгімелескісі келетінін айтты.

	— Дұрыс қой, бірақ сіздер бал айын өткізіп жүрген жоқсыздар ма? — деді Пьеретто.

	Жұбайлар әуелі бір-біріне, сосын бізге қарады. Поли мырс етті.

	— Балдан бұған есекжем пайда болады, — деді келіншек жорта мұңайғансып. — Оның бәрі өтті де кетті. Бұл жерде бізге көңілсіз. Мен оған жай әншейін серік іспеттімін, сосын аз-маз мейірбике міндетін атқаратын да жайым бар.

	— Жарақаттың аузы бітер уақыт болды емес пе, — деді Орест.

	Пыеретто езу тартты.

	Артық сөз айтып қойғанын түсінген Орест тілін тістей қойды да:

	— Әкең керемет ақылды адам ғой. Бірақ саған бола біраз әурешілікке түсті, — деп міңгірледі.

	— Сіздердің, шамасы, ішкілеріңіз кеп тұрған шығар. Баста бұларды, Поли. Мен қазір келем, — деді келіншек.

	Төбесі биік, терезесі тұтас бір қабырғаны алған, түрлі түсті жапқыштар ілінген, креслолар қойылған бөлмеде Поли біздің келгенімізге тағы да тағы ризашылық білдірумен болды, күлкіден езуі жиылмады, ал Пыереттоның туриндік хикаядан әйеліңнің хабары бар ма, деген сұрағына, жай ғана “хабары бар”, дей салды.

	— Габриэлла екеуіміздің бір-бірімізден ешқандай сыр жасырмайтын кезіміз болған. Бейшара қыздың маған көрсеткен көмегі шексіз. Екеуіміз әлемнің талай жерін шарлап, талай қызыққа баттық. Одан соң тағдыр бізді екі басқа жолға түсірді. Бірақ биыл екеуіміз, сонау бір бала кезіміздегідей, жаз айларын бірге өткізуді ұйғардық. Екеуімізге ортақ еске алар жайлар баршылық...

	Барынша инабатты болмаққа ниеттенген Пыеретто оның сөзін бөлмей үнсіз тыңдап отырды. Ал, Орест өзін-өзі ұстай алмай:

	— Үйленген адам болсаң Туринге не жегелі бардың? — деп салды.

	Поли оған жақтырмай, үргелектене қарап қалды да:

	— Кей ісіңнің өзіңе ұнаса да, өзгеге ұнамайтыны бар ғой, — деді.

	Габриэлла келіп, барды ашты. Бары бөтелке мен хрусталыға аузы-мұрнынан шығып тұр екен және ашқан кезінде ішіне жарық себеленеді екен. Біз Греппо жайында әңгімелей бастадық. Жота керемет әдемі, бүкіл өмірімді осында орман аралап жүріп өткізуге бармын, дедім мен.

	— Иә, бұл ара жаман жер емес, — деді келіншек.

	— Ертеден қара кешке дейін мұнда немен шұғылданасыздар? — деді Пыеретто.

	Габриэлла сол бұрынғыша балтыры жалаңаш қалпында креслоға жайғасты.

	— Күнге күйдірінеміз, ұйқтаймыз, гимнастикамен айналысамыз... Ешкіммен араласпаймыз.

	Оның осынау аяқ асты құбыла салатын, күнге тотыққан күлмең қаққан қараторы әлпетіне көзімді үйрете алмай-ақ қойдым. Ол өте жас болатын, шамасы, Полиден көп жас кіші болуға керек, бірақ кей-кейде дауысы қарлығыңқы шығатын, мен соған қайран қалатынмын. Бұл шараптан болар, деп ойладым мен, әлде басқа бірдеңеден шығар.

	— Таңғы асымыз салқындау, — деді Габриэлла бізге қарап күле сөйлеп. — Тосап пен бисквиттер ғана. Тәуір тамақ кешкісін болады.

	Үйдегілер бізді күтіп отыр, қазір жолға шығуымыз керек, қараңғы түсіп кетпей қайтып оралуға тиіспіз, деп қарсылық білдірдік.

	Бұл әңгіме Полиді әрі таңғалдырып, әрі ренжітіп тастады. Өздеріңмен жүздесу мен үшін зор қуаныш, көп-көп әңгімем бар айтатын, деді ол Пьереттоға, ал әйелінен бізге жоғарыдан жатын бөлмелер дайындауға тапсырма беруін өтінді.

	Біз түрлі әзіл айтып жалтарып, көнбей қойдық. Полидің дегенінен қайтпауы шамыма тие бастады да, Орестке көз тастап қойып, қайтар жол жайында, стансадағы оны тосып отырған терезе турасында, іңір қараңғылығы жөнінде ой кешіп кеттім.

	— Қайда қонғандарың бәрібір емес пе? Неге бір тілегімді орындамайсыңдар? — деді Поли.

	Габриэлла рөмкесін кербездене көтерді де, оған қамкөңіл кейіпте қарап отырып:

	— Апырай, тауықтар мен таң атқанша қыдыру соншалықты қызықты болғаны ма? — деді.

	Бұған тіпті Поли де мәз боп күлді. Ақыры ертең қайта келуге, оларда біраз уақыт болуға уағдаластық.





ХҮІ




	Орестің отбасын өзімізді Греппоға қайта жіберуге үгіттеп көндіруіміз үшін екі күн қажет болды. “Не, сендерге үйіміз онша жайлы болмай тұр ма?” деді әкей. Жүзі жабырқау тартқан әйелдер үстел басына жайғасып ақылдаса бастады. Полидің үйленген адам екені жайындағы хабар ғана шешейдің жүрегін жібітті, одан соң әңгіме ауаны туриндік оқиға жайына ойысып, ол жаңа сипатта көрініс берді, — Полидің әйелі, жұбайылық парызға орай, болған оқиға жайында кәдімгідей-ақ қайғы шегіп жүр ме екен, сонымен бірге ендігі әрі күйеуін ондай іске қия бастырмау жөнінде берік те нық шешім ұстанып отыр ма екен, деген нәрсеге бәрі ерекше ықылас білдірді.

	— Оның түкіргені бар. Ол күнге күйдірініп жүр, — деді Орест.

	— Мұндай жағдай — күйеуі мен әйелі бөлек тұрғанның салдары ғой.

	— Егер күйеуі мен әйелі бөлек тұратын болса, — деді әкей, — бұл екеуінің арасынан қара мысық жүгіріп өткенін білдіреді.

	Орест өрекпіп, мәселенің бәрі ақшаға тіреліп тұрғанын айтып, шорт кесті.

	— Қалтасы тесік адам жұмыс істейді не оқиды, аусарлыққа салынар жайы жоқ. Сонымен, барамыз ба әлде бармаймыз ба?

	Екі аяқты арбаға атты жектік те жүріп кеттік, бірақ Орестің өзімізбен бірге Греппода қалар-қалмасы әлі шешілген жоқ-ты. Өткенде ол жақтан аттанарда бізбен қоштасып жатқан Габриэлла машинамен алып кете алмайтындарына өкініш білдірген, ал Поли қауіп-қатерге ұрынып қалмасын және шынымен алаңсыз демалсын деп машинаны әкесінің алып қойғанын ыңғайсыздана тұрып айтып берген. Біз егіс танаптары, емен тоғайлары, қоршауы жантайып қалған жүзімдіктер арқылы бұрынғы жолымызбен жүріп өттік, сөйтіп қызылқайыңдар мен жасыл жынысты тағы да бір көрдім. Таңның жарығында төңірек шықтан жарқырап, жалтырап тұр еді. Бұта басқан, жартылай жабайыланып, оқшауланған, ертегідегі мүлгіген мұнар таудай тек араның ғана ызыңы естілетін тыныштық жайлаған үлкен жота былайғы жұртқа беймәлім құпия тірлік кешіп жатыр еді. Қорыстың арасына жасырынған көгалдарды көзіммен іздедім. Бір отбасы бір өлкенің атын иемденген замандағыдай, тұтас бір жотаның бір ғана адамның меншігінде болуына Пьеретто ашу білдірді. Айнала-маңда құстар ұшып жүрді.

	— Бұлар да иелікке қарай ма? — деп салдым мен.

	Қарағайлар арасындағы алаңқайдан бұрын байқалмаған нәрселерге жолықтық: шезлонгтарды, шөп арасында шашылып жатқан бөтелкелер мен көпшіктерді көрдік. Бағбан атымызды туарып, сарайға алып кетті; ана жолы өзімізге үстел басында қызмет көрсеткен Пинотта, күнге күйіп тотыққан сары қыз, оранжереяның шалқайта ашылған ергенегі алдында, көлеңкеде бізге қарап тұр еді.

	— Ұйқтап жатыр, — деп жауап қатты ол сұрағымызға, басымен жоғары жақты мегзеп.

	Оранжереядан мырыш науа арқылы жүлгеленіп су ағып тұрған.

	— Қанша бөтелке жатыр, — деді Пьеретто жайбарақат. — Естерін жоғалтқанша ішкен ғой, шамасы. Не, кеше мұнда той-томалақ болды ма?

	— Миланнан бір қора адам келді, — деді қыз бәсең дауыспен, шашын алақанының сыртымен кейін серпіп жатып. — Таң атқанша би билеп, көпшікпен ұрып төбелес жасады. Сорымызды қайнатты әбден. Мұнда қонасыздар ма сіздер?

	— Әлгі миландықтар қайда қазір? — деп сұрады Орест.

	— Машинамен келіп, машинамен қайтып кетті. Мұндай да адамдар болады екен! Бір әйел терезеден құлап түсті.

	Қарағайлы тоғайда таңғы салқын леп есіп тұр еді. Қожайындарды күтіп отырған біз бір-бір сигареттен тарттық. Үй жақтан ешқандай қимыл-қозғалыс байқалмайтын. Мен ағаш діңіне сүйеніп тұрып, жазыққа көз жібердім. Орталанған бір бөтелкені тауып тең бөліп іштік те, Пиноттадан веранданы ашып беруін сұрадық.

	Поли мен Габриэлла да бізді осы арадан тапты. Олардың келе жатқаны алыстан білініп тұрды — дауыстар мен қоңырау дыбыстары естілді. Пинотта баспалдақпен жоғары қарай жүгірді. Ақыры пижама киген Поли төмен түсті, шашы ұйпа-тұйпа боп кеткен, әлдене деп міңгірлеп келеді. Қолымыздан ұстап тұрған қалпы үш күн бойы күттіргеніміз үшін реніш білдірді; өстіп түрегеп тұрған күйде: ынсапсыздыққа өзімізді азғыратын ет жақындар айыпты ма әлде соған ықтиярымызбен елтитін өзіміз айыптымыз ба, дегеннің төңірегінде пікірталас өткіздік.

	— Жақын достарым маған миландық өмірдің бір жұтымын алып келді, — деді Поли. — Тек олар қайта оралып жүрмесе екен. Бізге оңаша болу керек.

	Киініп алған, көңілі сергек Габриэлла келіп кірді.

	— Жоғары көтеріліңдер, қане, жоғары көтеріліңдер, ванна қабылдағыларың келе ме? — деді ол бізге. — Қоя тұр мазаламай оларды, кейін сөйлесесіңдер ғой.

	Балдың түсіндей мына шашты, сандал киген жалаңаш аяқты және қашан көрсең де жағажайға барғалы жатқан курортшы әйел түрінде аян беретін бұл келіншектің кейпін естен шығарып та алғам.

	Бізді жоғарыға, бөлмелерге қарай бастап келе жатқан ол:

	— Онда әлгі жындылар түнеп шықпаса жарар еді, — деді.

	Осы арада Орест үйіне барып қонатынын үзілді-кесілді түрде мәлім етті: бізді Греппода қалдыратынын, көңілі соқса өзі велосипедпен келетінін айтты.

	— Неге? — деді Габриэлла мұрнын кіржитіп. — Мамаңыз қорқа ма сізді жоғалтып алармын деп? — Соны айтып күлді де: — Мейлі, еркіңіз білсін. Жолды білесіз ғой, — деп қосып қойды.

	Төменге түскенімде Габриэлла мен Поли Орестпен әңгімелесіп отыр екен. Пьеретто ваннадан әлі шыға қоймапты. Жанынан өтіп бара жатқанымда есіктің ар жағынан маған бірдеңе деп айқайлағанын естідім.

	Әйнектелген бөлмеге кіргенімде Греппода қалу-қалмау жайында әлі бір шешімге келе қоймағам. Бұл екі аралықта Пинотта гүл салған құмыралардың төңкеріліп қалғанын тұрғызып, тәрелкелер мен рөмкелерді жинап, күлсалғыштардағы тұқылды төгіп үлгерген еді, сөйтіп сәнді жиһаздар қойылған, ақшылтым түсті жеңіл жапқыштар ілінген бөлме қайтадан кереметтей жанға жайлы боп шыға келді. Басқа бөлмелер бұдан гөрі қарапайымдау да қарабайырлау, деревнялық талғамға лайықталған, аңшы аталары заманынан қалған мебельдерге: үлкен ағаш жәшіктерге, рабайсыз жалпақ креслоларға, зілмауыр емен үстелдерге лық толы болатын, — тіпті шымылдықты кереует те бар еді. Бірақ, мына арадан, қонақ бөлмеден, Поли мен Габриэлланың талғамы танылып тұрған. Әлде, Розальбаның ба, деп ойладым мен. Розальба, қанның дақтары, сол күндерде өктемдік еткен пәтуасыз өшпенділік ойымнан кетпей жүрген.

	Мені кілем үстімен әрлі-берлі адымдап, әңгімені ізеттілікпен жалғастырып жүргенде, шақырған кезде жетіп келетін және көңілді дауыспен берілген, бірақ дұрыс-бұрысына күмән келтіруге көнбейтін әмірді қолма-қол орындаумен болған байғұс Пиноттаны бақылап жүргенде әуре қылған жағымсыз сезім, бір жағынан, осыдан — Розальба жайындағы естеліктен, ондай оқиғалар тап осындай тазалық пен сән-салтанат орын тепкен жерде ғана өрбуі мүмкін-ау деген ойдан туындаған еді.

	Бұл күні біз орман жайында әңгіме-дүкен құрдық. Орест менің селолық жерді айрықша ұнататынымды, осында келуге құштар болғаным сонша, тіпті теңіз жағасына сапар шегуден де бас тартқанымды айтып берген кезде Габриэлла бірден теңізді, шағын қойнаудағы жағажайды, онда болған достарын, жағалауды жиектеп тұрған зәйтүн ағаштарын еске алды. Бұл жеке адамның иелігі еді, жан-жағы қоршалған, орман ортасында орналасқан бассейндегі жабық жағажай болатын; мұнда жұрт желді күні суға шомылатын, оның қызығын тек өз адамдары ғана көретін, жағалауда демалып жатқандардан ешкім онда жіберілмейтін.

	Поли үй иелерінің алабөтен талғамын келеке етіп күлді; айтуынша, әлгілер малайларын белін мата белбеумен буынған, басына тоқыма қалпақ киген балықшы етіп киіндіріп қоятын көрінеді.

	— Сұмырай, олар той-томалақ жасаған кезде ғана сөйтті ғой, — деді Габриэлла өрескел ожарлықпен. Мен бұған тіксініп қалдым және әлпетінен алғаш жүздескен күні байқалған мейірімсіздік ұшқыны қылаң бергенін көрдім.

	— Сөйтіп, ондағы жағалауда орман болған екен ғой, — деді Орест.

	— Орман онда қазір де бар. Мұндай нәрселер өзгермейді, — деді Г абриэлла.

	Ол қайтадан жайдары қалпын тапты, алайда әңгіме үстінде Полиден көз жазбай қадағалаумен болды. Анау жайбарақат кейіпте темекі тартып отырды.

	— Сол орманда Габриэлла Шопен музыкасының сүйемелдеуімен классикалық билерді биледі, — деді сигарет түтініне бей-жай көз салып отырған ол. — Ай жарығында, жалаң аяқ, үстінде жамылғы ғана. Есіңде ме, Габри?

	— Достарыңның кеше кеште осында болмағаны өкінішті-ақ, — деді Габриэлла.

	Сосын Пиноттаны шақырып алды да, терезе жақтауларын ашып қоюға әмір етті.

	— Түндегі күлімсі иіс әлі сейілмепті, — деді ол. — Нәпсіқұмарлар мен маскүнемдер болған жер мал қорадай сасып тұрады. Анау әлгі гаваналық сигар тартатын суретші әйелің нағыз құдай ұрған қатын екен.

	— Жынойнақ қарағай арасында болған екен деп ойлағам, — дедім мен.

	— Олар маймылға ұқсап жан-жаққа бытырап жоғалды, — деді келіншек ренішті үнмен. — Сол жұлмырлардың бір жұбы әлі күнге тоғай арасында жүруі де ғажап емес.

	Поли өз ойына өзі езу тартты.

	— Не, Пьеретто әлі төмен түскен жоқ па?

	Пьеретто бой көрсетер алдында Габриэлла бізге Греппоға келгендердің өз еркі өзінде екенін, қашан келіп, қашан кететінін әркімнің көңіл ауаны білетінін, егер біреу-міреу оңаша қалғысы келсе, оған ешкім бөгет жасамайтынын айтып үлгерген еді.

	— Сіз төмен түстіңіз, енді мен жоғары көтерілем, — деді ол Пьереттоға. — Тентек боп жүрмеңдер, балдар.

	Осы аз ғана уақыттың ішінде ол екі мәрте зым-зия жоғалған; Поли бізге оның күнге күйдірініп жүргенін айтты; бұл жайында біз екі аяқты арбамен қайтып келе жатқан кезімізде әңгіме еткенбіз. Сол арада Пьеретто:

	— Таңба басылғанның бірі сол... Батпаққа шақырсақ қайтер екен оны? — деп қалжыңдаған.

	Ал, қазір үйден шығып, таңғы асқа дейін жота беткейлерімен жалғыз серуендеп қайтуға аңсарым ауып еді, алайда оның орнына Оресті қолтықтап алдым, сөйтіп екеуіміз қарағай арасына қарай беттедік. Поли мен Пьеретто арт жақта әлдене жайында қызды— қызды әңгіме айтып келе жатты.





ХҮІІ




	Қабағы қатулы Орест күн еңкейе бастаған шақта екі аяқты арбасына мінді де жүріп кетті. Ұзамай күн қараңғы тартты. Маған оңаша қалудың орайы келіп, кешкі тамақ әзір болғанша қарағай астында салқындап отырдым. Пьеретто мен Поли бассейн жанында әңгімелесіп тұр еді. Күні бойы беті шаршаңқы әрі ісіңкі көрінген Поли күбірлей сөйлеп тұрған; осының бәрі Орест өзінің айқайымен маңайдағы тыныштықтың әңкі-тәңкісін шығарған жотадағы сол бір түнді есіме оралтты. Қоршаудың ар жағынан Пьереттоның қайтарған жауабын, бетің бар, жүзің бар демейтін турашыл пікірін құлағым шалды. Поли өзі жөнінде, жарақаты жайында айтып арызданумен болды.

	— Сауығып келе жатқанымды, қадам басуды сәби сияқты жаңадан үйрену керегін түсінген кезімде... Кей нәрсенің мән— жайын түп-тамырына дейін білу тіптен мүмкін емес... Өлім жайындағы ойдан қорыққан емеспін. Өйткені... Маған осындай тәлім берген бейшара Розальбаға айтар алғысым шексіз...

	Енді ол асықпай, баппен, бәсең болғанымен барынша анық сөйлеп тұрды.

	— ...Болмыс-бітіміміздің терең түкпірінде ұланғайыр тыныштық, қуаныш орын тепкен. Күллі іс-әрекетіміз содан бастау алады... Зұлымдық пен адам өлтірудің ырқымызға көнбейтінін, ондайды өз ықтиярымызбен жасамайтынымызды түсіндім... Розальбаны кешірдім, ол маған көмектескісі келді ғой... Енді қазір маған қиын көрінер ештеңе қалған жоқ, тіпті Габриэлламен қарым— қатынасымыз да...

	Пьеретто оны тырқ етіп күліп бөліп жіберді де:

	— Бос сөз, — деді. Шамасы бетіне тура қарап тұрып былш еткізсе керек.

	Екеуі бір мезгілде сөйлеп кетті, бірақ Пьереттоның дауысы басымырақ шықты.

	— Шып-шылғи өтірік, — деді ол. — Розальба да саған көмектесуді ойлаған жоқ, сен де оны жауапқа тарта алмайсың. Екеуің де арсыздыққа бардыңдар... Жан дүние тазалығы жайында босқа аузыңды ауыртпа.

	Полидің дауысы тым бәсең шықты:

	— Бәрі де алдын-ала белгіленіп қойған болатын. Бір-бірімізді өлтіретін біздер емес...

	Дауыстар ұзап барып айлы түнге тоғытылып кетті. Қарағай шайырының әлі де болса суына қоймаған ауада қалқыған иісін құмарта жұттым. Өткір де тұтқыр бұл иіс теңізді еске салатын. Күні бойы бұта-тоғай аралап, беткейдің орта шеніне дейін бардық. Габриэлла бізді туф жақпар тастарының астындағы шағын үңгірге алып келді, оған іркінді су жиналып қапты, жиегіне адиантум өсіпті. Бір шолақ аңғардан балдай тәтті жемісі бар шабдалы ағашын кезіктірдік. Орестің бойын әлденендей әсіре желік билеп алды. Габриэлланың үрейін ұшыру үшін адамның аза бойын қаза қылатын айқайын әлденеше мәрте қайталады. Кешке қарата Грепподан тауықтың қыт-қыты, әтештің шақырғаны, иттің үргені секілді деревняға дағдылы шудың естілмейтінін байқадым.

	Кешкі асқа қараңғылық қоюланған кезде отырдық. Габриэлланың қабағын бағып қалбалақтап, қандай әмір берсе де қолма-қол орындамаққа тұра жүгіретін Пинотта жасаған дастарқан көз жауын алардай екен. Тағам салынған ыдыстар арасына әр жер, әр жерге әдемі гүлдер тасталыпты.

	— Дастарқан — қасиетті, — деді Габриэлла. — Әр шайнамның барынша дәмін алып бағу керек.

	Аяғына сандал іліп, бірақ басқа киімін киіп төмен түскен ол бізге ізет білдіре сөйлеп:

	— Отыра қойыңыздар, — деді.

	Мен Пьереттоның манжеттеріне қарамауға тырыстым.

	Біз Орест жайында, оның намысқой мінезі жөнінде, Поли екеуінің орман аралап қаңғырған кездері турасында сөз еттік. Селодағы және қаладағы тіршілік төңірегінде пікірлестік. Полидің балалық шағын және ерте ме, кеш пе, кім-кім де ділгір болатын өзіңмен өзің оңаша қалу қажеттілігін әңгіме қылдық. Габриэлла саяхат шегу турасында, зайырлы қауым тұрмысындағы іш пыстырар рәсімді міндеттер жөнінде, тауда орналасқан мейманханалардағы тосын жүздесулер жайында ауыз жаппай сөйлеумен болды. Ол Венецияда туған екен. Біз өзіміздің қарапайым студент қана екенімізді айттық.

	Пинотта қыл елі жырақ кетпей қызмет көрсетіп жүрді, дыбысын шығармай қозғалатыны сонша, жалаң аяқ жүрген шығар деп ойлап қалуға болатын. Мен бұл араға таяу маңда, ас үйде, басқа бір әйелдің, осы үйді ұстап отырған аспаздың, бар екенін аңғардым. Гүлдерге және ақша қардай дастарқанға көз тігіп, дыбыс шығармай тамақ ішіп, анда-санда Габриэллаға көз тастап қойып отырдым. Өзімнің осында, шаруалар мекендейтін аймақтағы арал секілді үйде отырғаныма сенер-сенбесімді біле алмай әуре болдым. Орестің ас үйіндегі түрлі-түсті қағаздан жасалған гүлдер, қырмандағы жүгерінің сарғыш собықтары, жүзімдіктер, кешке таман есіктерінің алдына шығып тұратын шаруалардың бет-әлпеті қаперімнен әлі жоғала қоймаған еді. Габриэлла ибалы да момын келіншек кейпінде тамақ ішіп отырды, Поли тәрелкесіне қарап мүлгіп қалды, Пьеретто болса, түн мезгілінде тентіреп жүргенді айрықша ұнататыны жайында лепірумен болды.

	Мен Габриэллаға деміл-деміл көз тастап қойып, Орестің үйіне қайтып кеткені ақыл болды-ау, шамасы, деп ойладым, өйткені онда алаңсыз жатып ұйқы соғуға, оңаша қалуға, ойыңды жинақтауға болатын.

	Орест Полиді бізден гөрі жақсырақ білетін, алайда Греппоны суқаны сүймейтіні де белгілі боп қалған. Бұл жерден ол жалғыз тек Джачинта үшін ғана кетпеген. Үш күн бұрын селомызға қайтып бара жатқан жолымызда Габриэлла бізбен бірге батпаққа баруға лайық па дегеннің төңірегінде әзілдескен соң, оның Полимен ара қатынасы жайында сөз қылғанымыз бар-ды. Бұл екеуі мына жерде неғып отыр, деген сұрақ қойғанбыз өзімізге. Егер бұлар мұнда өзді-өзі оңаша болып, татуласу үшін келген болса, онда оларға біздің қажетіміз қанша? Сондай-ақ, Розальба жайында Габриэлланың не білетіні бар? Оның Полимен бірге түнде кокаин ататынынан хабардар ма екен? Әділін айтсақ, Габриэлланың зеректігіне күмән келтіруге болмайтын.

	— Шын сөзім, бұл екеуі бір-бірін кереметтей жек көреді, — деді Пьеретто.

	— Онда олар неге бірге тұрып жатыр?

	— Мұны анықтап білермін.

	Дастарқан басында Полидің бізге шарапты үсті-үстіне құйып отырғаны жақсы болды әйтеуір. Габриэлла да ішті, әр жұтымның дәмін алып, жұтқан соң басын құс сияқты қайқаң еткізіп қоюмен болды. Егер бұлар жақсылап ішіп алса, кім біледі, бәлкім, шыншыл бола түсер, өздерін еркінірек сезінер, сөйтіп Габриэлла бізге қалай болған күнде де бәрібір Полиді сүйетінін айтар, ал Поли болса Розальбаның ұсқынсыз біреу екенін, оған жақындасқаны есалаңдық болғанын, былыққа батқанын, бұл былықтан оны бізбен кездесуі мен Орестің қышқыруы құтқарып қалғанын мәлім етер деп ойладым. Осының өзі-ақ жеткілікті болар еді, дедім өзіме— өзім, сонда бірден достасып кетер едік, Пиноттаны қайтарып жіберіп серуенге шығар едік немесе бір-бірімізге ырза көңілде ұйқыға кірісер едік. Грепподағы өмір өзгеріп сала берер еді.

	— Іштеріңіз пысатын шығар, — деді Габриэлла ойламаған жерден.

	— Мұнда түнде тек шілделіктер ғана болады. Достарыңыздың кетіп қалғаны дұрыс болған.

	— Шілделіктер мен ай, — деді Поли, — және біз.

	— Соны қанағат тұтсаңыздар бопты, — деді алдында жатқан раушан гүлін әрлі-берлі қозғалақтатып отырған Габриэлла. — Бәріміз де күнәкар жанбыз. Адасқан ұл қайтып оралды, ал шалайық құрбандық.

	Поли ауыр тыныстап, қабағының астынан қарап қойды.

	— Синьора, — деп айқайлап жіберді Пьеретто, — мен құрбандық үшін тост көтерем!

	— Мен сізге синьора емеспін, — деді келіншек, — бір-бірімізді өз атымызбен атай беруімізге болады. Ортақ таныстарымыз баршылық қой.

	Түнеріп кеткен Поли:

	— Бермен қара, Габри. Бәрі кешегідей боп аяқталады, — деді.

	Габриэлла ызалы кейіпте езу тартты.

	— Музыка ғана жетіспей тұр, — деді ол, — оған қоса, бүгін ешкім мас емес. Соның өзі жақсы, ашық-жарқын әңгімелесе аламыз.

	— Шарапты кейін ішуге де болады, — деді Пьеретто.

	— Музыка тыңдағың келсе пластинка қояйын, — деді Поли орнынан тұрып жатып.

	Габриэлланың нәзік саусақтары әлгінде үстелге түсіріп алған раушанды сығымдай бастағанын көрдім, бірақ бетіне қарауға батпадым.

	Поли пластинка қойған жоқ, орнына қайта отырды.

	— Музыка көңілді болғанды қажет етеді, — деді ол. — Тағы да ішейік кішкене.

	Ол Габриэлланың рөмкесіне қол созды. Габриэлла оған бөгет жасаған жоқ, сосын рөмкедегіні ішіп салды. Біз де сарқып ішіп қойдық. Мен Орест жайында және оның жүзімдігі жөнінде ой кештім.

	Сосын үнсіз шылым шегуге кіріскенімізде Габриэлла түтінді ішіне жұтты да, бізге қарап күліп жіберді.

	— Бір-бірімізді түсіне алмадық, — деді ол ойнақылана. — Шыншылдық — қылмыс емес. Ашу үстінде жасалған қылмыстан артық жек көретінім жоқ. Сол күні түнде автомобильде отырып өмірдің ащы шындығына көзі жеткен сәтте Полидің кейпі күлкілі көрінді ме екен, біреу— міреудің соны маған айтып бергенін қалар едім...





ХҮІІІ




	— Сөзімді аяқтайыншы, — деді Габриэлла. — Екеуден-екеу қалған адамдар көп сөйлемейді және сауалына қандай жауап аларын алдын-ала біліп тұрады. Екеу боп жүрген не, жалғыз жүрген не — бәлендей айырма жоқ... Сол түнде Полимен бірге болдыңыздар ғой... жан дүниесінің тазалығына деген кәміл сеніммен тірлік кешіп жүр ме екен, соны дос-жарандарына түсіндіріп берді ме... маған керегі біреу-міреудің соны маған айтып бергені ғана... Бұған оның Туринде ғана көзі жетті ғой, оны жақсы білем. Бірақ, мұны тыңдап отырғандардың түр-сүдіні қандай кейіп тапты екен, соны көрсем деп едім. Себебі, Поли мейлінше шыншыл, — деді Габриэлла нық сеніммен, — ол ақжүрек әрі шыншыл, қай адам да сондай болуға тиіс қой, оған қоса рухани күйзелістен жұрттың бәрі бірдей жапа шекпей құтыла бермейтінін ұқпайды. Осынау ақжүректік — оның ерекше қасиеті, — деп қосып қойды ол жымия күліп. — Басқалар мұны қалай қабылдады, маған соны айтыңыздаршы.

	Осылай деді де, Габриэлла бізге қулана күлмең-күлмең етіп, кіділене көз тастады.

	Әңгіме ауаны осы ыңғайға ойысқанына Поли онша абыржыған жоқ. Шамасы, бұдан әлдеқайда нашар бірдеңені күткен болса керек.

	— Есі кетіп, еліріп, аузынан ақ көбік ағып. Тісін шықырлатып. Кейбірі тіпті ызадан қалш-қалш етіп... Міне, осылай қабылдады, — деді Пьеретто.

	Маған Полидің бет-ажары ұнаған жоқ. Бізге қабағы ісіңкі көзін сығырайтып, тесірейе қарап отырған.



	— Quos Deus vult perdere6, — деп қосып қойды Пьеретто. — Ондай— ондай бола береді.

	Габриэлла бейне жадыланған жандай оған қас қақпай қарап қалды, сосын өзінен-өзі оғаштау мырс етіп күлді. Сөйтті де, сөзінің әуенін өзгертіп, тұтқиылдан:

	— Сыртқа шығып таза ауа жұтсақ қайтеді? — деген ұсыныс айтты. Үн-түнсіз орнымыздан тұрдық та, баспалдақпен төмен түстік.

	Бізді шілделіктер шырылы қарсы алды, бетімізді хош иісті самал шарпыды.

	— Тоғайға барайық, ай келбетін тамашалайық, — деді Габриэлла. — Сосын кофе ішерміз.

	Сол күні түнде Пьеретто бөлмеме келді. Осы үйде ұйқтап, ертеңіне осында оянуға тура келеді-ау, одан соң төмен түсуге, Полимен және Габриэлламен қайта кездесуге, олармен бірге үстел басына отыруға, сосын тағы да түннің бір уағына дейін жүруге мәжбүр болам-ау деген ой дегбірімді алып біткен еді.

	Ай сәулесіне шомылып қарағай түбінде түн ортасынан ауғанша отырдық. Габриэлла өткен-кеткен жайларды қайтып ауызға алған жоқ. Не істеп, не қойып жүргенімізді еш қысылып-қымтырылмай ежіктеп сұрай бастады. Бірақ бойымды билеген елегізуден, бірдеңені бүлдіріп алам ба деп қыпылықтаудан, ашық-жарқын сөйлей алмай жалтақтаудан аузыма жөнді сөз ілікпей қойды. Қазір мен бұлардың бәрі бір-біріне ұқсас екенін, — оның ішінде Поли де, Габриэлла да бар, — кешті о ғып, бұ ғып өткізу үшін қандай қарекетке де бара беретінін жақсы білетінмін. Өткен түнде мына ағаштар мен аспандағы ай, шамасы, көрместі көрген де шығар. Қазылған ордың жай-жапсарын бүркемелейтін аткөпір екі ұшты сөздің неменеге қажет болғанын түсіне алмадым, өйткені оның қандай ор екенін бәріміз де біліп тұрмыз емес пе.

	Бөлмеме келгенде мұны Пьереттоға айтып бердім.

	— Бұл үйде не істеп жүргенімізді түсіндіріп бере аласың ба? — дедім оған соңғы сигаретті тартып тұрып. — Бұлар бізге компания бола алмайды. Олардың ақшасы, достары бар, жыл он екі ай түк істемей көңіл көтеретін мүмкіндігі бар. Гүлмен көмкеріп тастаған дастарқаннан тамақ ішкенді кім көрген? Мұндай сән мен салтанат бізге қол емес. Бізге Орестің жүзімдігі мен батпақ лайық. Орест мұны бірден түсінген болатын...

	— Алайда Габриэлла саған ұнайды, — деді Пьеретто сөзімді бөліп.

	— Габриэлла деймісің? Онымен тіл табысу қиын. Біздің кім екенімізді ол ә дегеннен аңғарып қойды, енді қазір қалай құтыларын білмей жүр. Орестке қарасаңшы...

	— Көр де тұр, Орест қайтып оралады, — деп Пьеретто мені тағы бөліп жіберді.

	— Келсе келер. Бірақ, ертең-ақ біз...

	— Қоя тұр, — деді Пьеретто. — Мен бұл арадан ешқайда кетпек емеспін. Мынадай комедиядан асқан қызықты іздесең де таппайсың... Япырай, қаншалықты ұзаққа созылар екен бұл.

	Сол арада біз Поли жайында, оның тұрлаусыз тағдыры жөнінде — әйел атаулының бәрін өзіне қарсы қойып алатын айрықша қасиеті турасында әңгімелеп кеттік.

	— Сормаңдай ғой, — деді Пьеретто. — Оған тақуа болған жарасар еді. Ол кельеде тұру үшін жаратылған жан, тек мұнысын өзі білмейді.

	— Мен олай демес ем. Әйелдің тәуірін таңдай біледі-ақ.

	— Таңдаса ше? Бәленің бәрі содан ғой. Кек қайтарғыш фурия секілді сілікпесін шығарып жүр олар.

	— Бұған өкініп жүрген дәнеңесі жоқ. Қалай болған күнде де Габриэлла оның әйелі емес пе. Сен жатып жүрген жоқсың ғой онымен.

	Бейне бір мені адамның күлкісін келтіретін өрескел бірдеңе айтып қойған кісідей көрді ме, Пьеретто маған өз мәнерінде тікірея қарап:

	— Қандай ақымақсың. Габриэлла Полимен жатпайды. Мұны жұрттың бәрі біледі. Көзің қайда сенің? — деді.

	Аңтарылып қалғаныма айызы қанған ол сөзін сабақтады:

	— Бұл шаруаны екеуі де жылы жауып қойған. Олардың неліктен бірге тұрып жатқанына ақылым жетпейді.

	Сосын бір минуттей үнсіз қалды да:

	— Бәлкім, олар тіпті неліктен екеуі бірге тұрып жатқаны жайында да ойланбайтын шығар, — деп қосып қойды.

	Жақсы ұйқтап тұрдым — көрпе-төсек мамық, жайлы болатын. Оның үстіне көп күн бойы бір бөлмеде үшеуіміз жатып келгенбіз, ал мына арада жалғыз болғам, осы себепті оянғанымда өзімді керемет сергек сезіндім, көңілім де ертеңгісін терезеден қарағанымда көрінген аспандай жадыраңқы еді. Төңірек түгел оянып, жанданып, шыққа малынған шөптердің хош иісімен тыныстап тұрған; төменнен, қарағайдың ар жағынан, көрініс беріп жатқан жазыққа сәулесін молынан төккен күн бұл жерден жан рақатын табатынымызға, Грепподағы күндерді ойдағыдай өткізетінімізге — ормандар мен алаңқайларды тамашалап, әңгіме соғып, ойымызға келгенді істейтінімізге, осынау патшалықтың бар ғаламатын бойға сіңіретінімізге көзімді жеткізгендей болды. Бізді жыра-сайлар, алаңқайлар, ұзақ-ұзақ серуенге толы күндер күтіп тұрған, Габриэлланың өзіміз тағы бір мәрте бармақшы болған үңгірі тосып тұрған.

	Велосипедінің қоңырауын хат тасушы тәрізді қоймай шарылдатып Орест келіп жеткенде әлі таңертеңгілік мезгіл еді. Қос Көпірге оны-мұны сатып алуға барған Пиноттамен бірге оралыпты. Ең қызығы, ол шынымен-ақ пошта әкелген-ді — бұл Пьеретто екеуімізге арналған ашық хаттар еді, соны көрген Габриэлла оған терезеден:

	— Бізге келіп тұруыңыз үшін осындай нәрсе керек болса, хат жазсын деп достарымның бәріне хабарлайын, — деп айқайлады.

	Габриэлламен бірге қонақ бөлмеге барып, Полидің келуін тосып отырдық. Орест топтанып ұшқан құстарды көргенін, аң аулау маусымы жақын қалғанын аңғартатын қанаттар сартылы мен сұңқылдаған үндерді естігенін көңілді кейіпте баяндап берді.

	— Соншалықты қанқұмар ма едіңіз, Орест? — деп дауыстап жіберді Габриэлла. — Содан соң, — деді ол, — бір-бірімізді есімімізбен атасақ қайтеді? Өйткені, жұрт деревняға осындай шарттылықтан арылу үшін әдейі келеді емес пе?

	Орест аңшылық жайына қайта оралып, Поли бұлайша тым кеш жатпауға тиіс, дегенді айтты. Жазда аңға елең-алаңда, таң қараңғысында шығу керек, осындай мезгілде тұруға неғұрлым тезірек дағдылансаң...

	— Тек ит ертпеу керек, — деп айқайлап жіберді Габриэлла, — итке мұның зардабы зор. Таңғы шық олардың иіс сезу қабілетін азайтады. — Ол абдырап қалған Орестке қарап сақ-сақ күлді. — Сіз мұны білмейсіз. Қызалақ кезімде жаз айларын Брентте, бозторғай аулайтындар арасында өткізетінмін. Ол жерде мылтықтың гүрсілі мен иттің үргенінен құлақ тұнатын...

	— Анау әлгі Рокко дейтін кәрі төбет қайда екен? — деп сұрады Орест.

	— Мүрдем кеткен шығар, — деп жауап қатты Габриэлла. — Оны Полиден сұраңыз. Айтпақшы, бұдан былай Полидің жануарларды өлтіргісі жоқ. Сіздерге айтпап па еді?

	Орест оған сұрақты жүзбен қарап қалды.

	— Енді оның мұндаймен айналысуға зауқы жоқ, — деп түсіндірді Габриэлла. — Ондай нәрсе өзі бастаған жаңа өмірмен үйлесім таба алмайды. — Ол езу тартты. — Бірақ бифштекстерден бас тартпайды...

	— Мен де солай деп ойлағам, — деді Пьеретто мырс етіп.

	Неліктен жырқылдап жатқанымызды түсінбеген Орест бізге кезекпе-кезек көз жүгіртіп, аңқия қарап қалды.

	— Кеше Поли турасында әңгімелегенбіз, — деп түсіндірді Габриэлла. — Сіз міндетті түрде бізбен бірге болуыңыз керек. Мұндағы оқиғаның бәрі түнге қарай өрістейді.

	Аздан соң Габриэлла зым-қайым жоғалды. Біз веранда жанындағы бөлмелерді аралап көрдік — бірінде түптелген көне кітаптар, өңгелерінде карта ойнайтын үстелшелер мен бильярд тұр екен. Терезелерге қарағай бұтақтары арасынан себезеленген жасыл сәуле маған айрықша ұнады. Бір бұрыштан романдарды, түрлі-түсті журналдарды және Габриэлланың оны-пұны салатын себетін кезіктірдім. Ас үйден дүк-дүк еткен бәсең дыбыс естіліп тұрды. Мен бағбанды әлі көрмегем.

	— Сенде жер деген жетеді ғой, неге жыртпайсың оны? — деді Пьеретто Полиге.

	Поли бұған жауап ретінде болмашы езу тартты.

	— Онда мұның жұмысы жоқ. Оны тіпті аң аулауға да пайдаланбайды. Ақыры әкесі бәрін сатып тынатын шығар, — деді Орест.

	— Оған жер жыртатындай не күн туыпты? — деген сұрақ қойдым Пьереттоға журналдан басымды көтеріп.

	— Рухани күйзеліске ұшыраған жандар қашан да жер жыртумен айналысады, — деді Пьеретто. — Ол бәрімізге ортақ ана және ол балаларын ешқашан алдап көрген емес. Мұны білуің керек еді сенің.

	— Қалай болған күнде де, әйтеуір, мұнда сендер қыркүйекте қаумалап аң аулай аласыңдар, — деді Поли.

	Ешкім тіл қатқан жоқ. Қыркүйекке дейін әлі оншақты күн бар екені ойыма оралды, оған дейін осында тұру жөн болар ма екен, деп сұрадым өзімнен өзім. Өйткені, әлгі сөз өзіміз осында тұра беретіндей ыңғайда айтылып қалған еді. Әйтсе де ештеңе дегем жоқ, қайтадан журналға үңілдім.

	Таңғы асқа Габриэлла халатпен келді, үстінен күннің иісі шығып тұрды. Терезе пердесі көлеңкелеген бұрышқа кеп отырды да, күліп қойып, Орестпен аңшылық жайындағы әңгімені қайта өрбітті.





XIX




	Сөйтіп, Орест те Греппода тұрып қалды. Кейде велосипедіне отырып алып тартып кететін, сосын қайтып оралатын. Жотаны тамыздың шыжыған ыстығына қуырылып жатты деуге болатын: ұшқат пен жабайы жалбыз оны көзге көрінбейтін қабырға секілді айналдыра қоршап алған-ды; жотаны баурайлап қыдырыстау, сөйтіп қызылқайың орманы басталатын шекараға дейін жетіп, құдды бір қап-қара көлеңкеден үріккен жәндіктер мен құстарға ұқсап дереу кейін қайту бізге ұнайтын. Осынау күн шуағына шомылған хош иісті рақат дүниеге балға қонған шыбындай шым— шым батып бара жатқандай едік. Алғашқы күндері түстен кейін бәріміз құлама еңіспен шөп басып кеткен жүзімдіктерге дейін түсіп жүрдік, ал бір жолы, жотаны түгел айналып өтіп, бүлдірген бұталары арасымен жүріп отырып, қарайып кеткен әрі жартылай қираған, саңылауларынан аспан жүзі көрініс беріп тұрған шағын күнсаяға тап болдық. Оның айналасындағы қоршаудан да, оған қарай бастайтын аллеядан да жұрнақ қалмапты; бұрын әсем павильоны бар бақ орналасқанына қарамастан бұл беткей де қазір тұтасымен тың жерге айналыпты. Орест пен Поли күнсаяны қытай пагодасы деп атап, оның ақжұпарға малынып тұрған кезін еске алды. Енді қазір оған жақындап келген біздер қалақай арасынан сыбдыр естідік — шамасы, ол жерде тышқандар мен кесірткелер жорғалап жүрсе керек. Алайда қараусыз қалдырудың бұл көрінісі көңілімізге кірбің түсірмеді — айнала-төңірек одан бетер жабайы әрі жан аяғы баспаған орын секілді боп көрінді. Бұталар қорысында булыққан дауысымыз оның тыныштығын бұза алмайтын. Жаздағы күннің жарқыраған сәулесіне шомылған жыныстан өлім лебі еседі, дейтін ойдың жаны бар. Бұл арада ешкім тұрмайтын, әлденендей бір өнім алу үшін жерді ешкім өңдемейтін: бір кездері біреулер байқап көрген де тастап кеткен.

	Пьеретто Габриэллаға былай деді:

	— Поли екеуіңіздің қысты неге осы күнсаяда өткізбейтіндеріңізге қайранмын. Тамыр жеп күн көрер едіңіздер. Жан тыныштығын табар едіңіздер... Жазда табиғат жеркенішті. Жазда ағза мен сөл құтырына ойнақ салады. Тек қыста ғана жаның ес жиып есе қайтарады.

	— Сен не деп бөсіп кеттің? — деді Орест.

	— Жынды екен ғой, — деп салды Габриэлла.

	Поли езу тартты. Ал Пьеретто сөзін сабақтады:

	— Шынымызды айтайық. Тамыздағы табиғат ұят дегенді білмейді. Мұншама қап-қап тұқым қайдан шығып жатыр? Тамыздағы табиғат жақындасу мен жан тапсыруды ғана еске сап тұрады. Ал, гүлдер ше, жаііуарлардың күйлеуі ше, ағаштан құлап жатқан жемістер ше?

	Поли күліп отырды.

	— Қыста, — деп айқайлады Пьеретто, — қалай болғанда да әйтеуір жер көмулі жатады. Жан-дүниең жайында ой кешуіңе болады.

	Габриэлла оған көз салды, сосын Полиге қарады, езуіне күлкі үйірілді.

	— Қысты қалай өткізу керегін өзім білем, — деді ол, — ал мына ұят дегеннен мақұрым иіс маған ұнайды.

	Поли мен Пьеретто ұзақсонар әңгіме-дүкен құрған алғашқы күндерде Габриэлла екеуіміз жиі-жиі беткейдің орта тұсына дейін барып жүретінбіз, еңістің жиегіне жайғасып алып жазықтан көзге шалынатын титімдей ағаштарға қарап отырып шылым шегетінбіз.

	Поли айнала-маңай жайында жұмған аузын ашпайтын, ал Габриэлла болса Орестен төңіректегі селолар, жолдар мен шағын шіркеулер жайында егжей-тегжейлі сұрайтын. Сондай-ақ, ол шаруалардың қалай тұрып жатқанын, Орестің балалық шағы қай жерде өткенін, мұндағылардың қай тұстан аң аулайтынын да білуге құштар еді. Бәрінен де бұрын маған сонау бір еменді өңірге, Орестің немере ағаларының қызыл топырақты Момбеллосына биіктен көз салу өте-мөте ұнайтын. Бір жолы Орест турасында әңгіме еткенімізде Габриэлла қызығушылық білдіріп, Орестің қызы сонда тұрмай ма, деп сұрады. Мен оған онда екі іскер адам тұратынын, жүзімдіктеріне өздері күтім жасайтынын, ешкімнен көмек сұрамайтынын айтып жауап қаттым. Орест үндеген жоқ. Давид пен Чинтоны мақтау арқылы Орестің өзін мадақтағандай сезініп, ыңғайсызданып қалдым.

	— Жер иесі өздері болса, олар неге жұмыс істейді? — деп сұрады Габриэлла.

	Мен оған жерді өңдейтіндер ғана сол жерде тұрып тірлік кешуге лайықты екенін, басқалардың бәрі басыбайлылар боп табылатынын түсіндіруге кірістім. Жүзі әбден тотыққандықтан қуқылдау көрініп тұрған ернін кекесінмен жымырайтып алған ол:

	— Олар можантопай біреулер болды ғой, — дей салды.

	Орест екеуімен бірге жалбыз иісіне, кеберсіген топырақ иісіне бөккен жотаның баурайларымен қыдырыстап келе жатып, Сан— Гратодағы жүзімдікте жүргендер үшін бұл жотаның көкжиек саналатыны, аспан тұсынан мұның оларға мұхиттағы арал іспетті боп көрінетіні жайындағы ойдан арыла алмадым. Орест бұл турасында ойланды ма екен, ол жағын білмеймін, жалпы алғанда, мұндай нәрселер жөнінде ой кешу оның мінезіне жат нәрсе болатын. Мен оған әзілдеп:

	— Егер Греппода туған болсаң, көкжиектен көретінің әне біреулер ғана болар еді, — дедім. Сосын ақ шатырлы селолар қоныстанған жазықты қолыммен нұсқадым. — Бұл өңірден кетуге, жер-дүниені шарлауға зауқың бар ма әлі?

	— Ол жақта тек күріш егістіктері ғана, — деді Орест, — олардың ар жағында — Милан...

	— Беу, Милан, — деді Габриэлла дауысын созыңқырап, — ол жайында жаман ештеңе айтпаңдаршы, ерте ме кеш пе сонда қайтып оралуыма тура келеді.

	Осынау алғашқы күндерде мен, сондай-ақ, Габриэлланың өзіме ұнайтыны жайында, оның қасында болуда тұрған ешқандай сөкеттік жоқтығы жөнінде де ой кештім. Орест, Габриэлла үшеуіміз оңаша қалғанда емін-еркін сампылдай беретінбіз, бірақ Поли жанымызда болғанда берекеміз кетіп абыржып бітетінбіз. Ол жайында да, Розальба жайында да дәнеңе ойламайтынбыз, ал егер ақи-тақи біреуіміз олармен Туринде бірге өткізген күндеріміз жайында аңдаусыз айтып қалсақ Габриэлла жымия күлетін де, бірінші боп әңгімені басқа тақырыпқа ауыстыра қоятын. Бірақ көбіне-көп үнсіз болатынбыз: Орест дағдысынша жақ ашпайтын, ал мен жасқаншақтықтан әлі де болса толық арыла қоймағам, себебі менде Габриэлланы әлденендей бір жатсынушылық сезім бар-ды, тіпті оның қолын шапалақтап күлгенінде де жасандылық барын сезінетінмін. Пьеретто, бәлкім, мұндай сезімді тұншықтыра алар ма еді, кім біледі, бірақ Габриэлла отырған жерде ол да аузына абай болуға тырысатын. Өз басым, көбінесе Габриэлла жайында қиялға берілуге, өзіміздің Греппода тұратынымыз, оның да осында тұрып жатқаны және біз секілді оның да бұталардың хош иісімен тыныс алатыны турасында ойлануды ұнататынмын. Ал, бәрінен де тәуірі — үңгірге қарай немесе жабайы жемістерді жеу үшін, шөпте сұлап жату үшін, күнге күйдіріну үшін жүзімдіктерге қарай төмен түсетін шағымыз еді. Қай кезде де өзіміз әлі болмаған орындарды, төбешіктерді, жыра-сайларды, әлі көрмеген, қолымызбен ұстамаған, қаперімізде қалдырмаған әлденендей бір нәрселерді кезіктіріп тұратынбыз. Ауадан тамыз айындағы топырақтың тұндырылған қоймалжың кермек иісі шалқитын. Осының бәрі жайында түнде, айдың санаулы жұлдыз ғана жұтылмай қалатын сүттей жарығында отырып ой кешу және жан— жақтан жамырай естіліп жатқан, жотаның құпия тіршілігінен хабар беретін дыбыстарды тыңдау да бір ғанибет еді.

	Орест бізге Греппода кездесетін жануарлар жайында айтып берді. Мұнда сауысқан, жорға торғай, ақ тиін бар еді, қарақас та жолығып қалатын. Қоян мен қырғауыл да табылатын. Бірақ маған шілделіктер мен инеліктердің өзі де жеткілікті еді, бұлар бейне бір жаздың өз үні іспетті күндіз-түні бір тынбай әндетіп жататын. Олардың өрекпи өршеленген шырылынан кей-кейде тұла бойым түршігіп кететін — шамасы, бұл дыбысты жердің астынан да, жылан індері мен ағаш тамырлары арасынан да естуге болатын шығар.

	Греппоның қожайындары, — әлбетте, Поли мен Габриэлла емес, олар жайында сөз етуге де тұрмайды, — бұлардың аңшы атасы мен бір заманда иелікке бас-көз болған күзетшілер мына жерді, мына жабайыланып кеткен тауды мен ұнатқан, — дәлірек айтқанда, ұнаттым деп ойлаған, -дәрежедегідей жақсы көрді ме екен, деп ой кештім. Әрине, олардың бұл жерді бізден әлдеқайда жақсы білгені мәлім ғой.

	Кей-кейде Пьереттомен іштей айтысып жүретінім секілді, өзім ойша әңгімелесіп жүретін Габриэлланың осында болуы маған бір нәрсені ұғынуға көмектесті: Греппоның қараусыз қалушылығы Поли екеуінің теріс тіршілігінің белгі-нышаны болатын. Олар жотаны ештеңемен жарылқаған жоқ-ты, жота да оларды жарылқай қоймады. Жер мен өмірді өрескел рәсуалау жан-дүниеңнің құлазуы мен өзіңе-өзіңнің көңілің толмаушылықтан басқа нәтиже бере қоймайтын. Момбеллодағы жүзімдіктер мен Орестің әкесінің қарабайыр әлпеті тағы да тағы есіме оралды. Жерді жаныңдай сүю үшін оны өңдеу керек, ащы теріңмен суару керек.

	Қытай пагодасы делінген орында болған күннің ертеңіне ол жерге тағы қайтып оралдық, сол арада Пьереттоның “жазда табиғат жақындасу мен жан тапсыруды еске сап тұрады” деген сөзін еске алып, езу тарттым. Тіпті жәндіктердің құлақ тұндыра ызыңдауының өзі де осы ойға жетелейді. Шырмауықтың көлеңкесіндегі аңызақты тымырсық та, шілдің аянышты қытқылы да сөйтеді. Шілді үркіту үшін аяғымен жер тебініп, айқайды салып жатқан Габриэлла мен Оресті жартылай қираған күнсаяда қалдырып, күн көзіне шықтым.





XX




	Кешкісін верандада отыратынбыз, шарап ішетінбіз, пластинка тыңдап, карта ойнайтынбыз.

	— Неғылған сорлы едім, — деді бірде Габриэлла. — Көңілдеріңді көтеретіндей қызықты бірдеңе ойлап табу да қолымнан келмейді.

	Ол мезгіл-мезгіл арамыздағы біреумен биге шығып, бір-екі айналып өтетін де орнына қайта отыратын. Алғашқы кештерде біз музыкаға үнсіз құлақ тігіп, Габриэлла аяғының ырғақты қозғалысы мен көгілдір белдемшесінің көлбеңіне көз тігумен болдық.

	— Неғылған сорлы едім, — деді тағы бір жолы, аяғын созып жіберіп креслоға шалқалай жайғасқан ол — Өмір сүруден жалығып біттім.

	— Шынын айтып отырған сияқты, — деп құлаққағыс етті Пьеретто.

	— Бәрінен жалықтым, — деді Габриэлла. — Ертеңгілік ұйқыдан оянудан, тұрудан, киінуден жалықтым, салиқалы әңгімелеріңізді тыңдаудан жалықтым. Остерияға барып, жүкшілермен бірге мас боп құлағанша ішкім келеді.

	— Бұл одан әрмен ушықтыру ғой, — деді Поли.

	— Солай, — деді Габриэлла, — әлдебір еркек өзімді буындырып өлтірсе екен деймін. Маған сол ғана лайық.

	— Е-е, біз де рухани күйзелісте жүр екенбіз ғой.

	— Тап солай, — деп шорт кесті Габриэлла. — Рухани күйзеліс. Мына арада бұл модаға айналған. Сақ болыңыз, Орест, әйтпесе өзіңіздің де осы кепке тап боларыңыз анық.

	— Тек Оресті ғана сақтандырып отырсыз ба? — деді Пьеретто.

	Габриэлла бетін тыжырайтты.

	— Онымен салыстырғанда біз кісәпірміз, — деді ол. Көз жүгіртіп өткеніне қарап, “біз” дегеніне мені де қосып қойғанын ұқтым. — Арамыздағы мейлінше шыншыл әрі жан дүниесі кіршіксіз таза адам тек сол ғана.

	Орестің оған тесірейе қарап қалғаны сонша, бәріміз күліп жібердік. Габриэлла да езу тартты.

	— Айтыңызшы, сіз ешқашан жалған сөйлемейсіз ғой, сондықтан рухани күйзеліс дегеннен бейхабарсыз ғой? — деді ол Орестке. — Өміріңізде бір рет те болса өтірік айтып көрдіңіз бе, Орест?

	— Күйзелістің де түрі бар... — Поли сөзін жұтып қалды.

	— Неге айтпайын, — деп ағынан жарылды Орест. — Айтар сөзіне азын-аулақ өтірік қоспайтын кім бар дейсің?

	Сол арада Поли ренжи сөйлеп, бәрімізді, Габриэлланы, жалпы, жұрттың бәрін олар не нәрсеге болсын үстірт баға береді, өмірді аянышты комедияға айналдырады, мән-мағынасы жоқ ишаратпен, ат қойып, айдар тағумен шектеледі, деп айыптай бастады. Жұрт болымсыз бас пайдасы үшін битін салып, ар-ұятын аяққа бастырады, деді ол. Біреу жылы орын табуды, біреу нәпсісін тойындыруды, енді біреу ертеңгі күнгі ахуалын ойлайды. Қоңыз құсап қыбыр-қыбыр қозғалып, бар уақытын бос мылжың, әуре— сарсаңмен өткізеді.

	— Егер шын мәнінде шыншыл болғымыз келсе, — деді ол, — мұндай пәруайсыздықта не ақымыз бар? Әрине, бәріміз де кісәпірміз. Алайда рухани күйзеліске тап болғандар одан қалай жол тауып шығуы керек? Әлбетте, өзімізден зәредей де артықшылығы жоқ жүкшілермен бірге шарап ішуден келер пайда шамалы. Жалғыз жолы — өз ішіңе үңіліп, өзіңнің кім екеніңді түсіну ғана.

	— Бұл әншейін әңгіме, — деді Пьеретто.

	— Ал, басқа жолдың қандай артықшылығы бар? — деп Поли бірбеттілікпен сөзін жалғай түсті. — Басқаларының бәрін сатып алуға болады, басқаларының бәрін сен үшін өзге біреулер жасап бере алады...

	— Мұндайға жұрттың бәрінде бірдей қаражат табыла бермейді, — деп оны Орест бөліп жіберді.

	— Табылмаса ше? Мен тек солай тындыруға болатынын ғана айттым. Мұның бәрі ықтиярымызға көнбейтін жәйттер. Сен үшін ешкім істеп бере алмайтын бір ғана нәрсе бар: ол — саған өзіңнің кім екеніңді мәлім ету...

	— Бірақ біз кісәпірміз ғой! — деп айқайлап жіберді Габриэлла. — Ой, Поли, кісәпір екенімізге шыныңмен-ақ келіспеймісің?

	— Полидің айтпағы басқа нәрсе, — деп құлаққағыс етті Пьеретто. — Ол біздің сырттай берілген бағаны, қалыптасқан пікірді қанағат тұтуға бейім екенімізді айтып отыр. Кісәпір екенімізді білумен шектелуге болмайды, бұл тым аздық етеді. Не себепті сондаймыз, деген сұрақ қоюымыз керек өзімізге, кісәпір болмауға шамамыз жететінін, біздің де құдай пішінімен жаратылғанымызды ұғынуымыз керек. Сол ұнамдырақ.

	Габриэлла күйтабақ ойнатқышқа барып жаңа пластинка қойды. Әуен басталған бойда бері қарай бұрылып, қолын созып, жалынғандай боп:

	— Кім шақырар екен мені? — деп сызыла үн қатты.

	Орест орнынан тұрды, үшеуіміз әңгімені әрмен жалғадық. Енді Поли: егер құдай өз бойымызда болса, онда оны сырттан, қызмет— қарекет пен іс-әрекеттен іздеудің қажеті жоқ, дегеннің төңірегінде ой өрбіте бастады.

	— Егер оған ұқсауға парызды болсақ, — деді ол, — онда бұл ұқсастықты адамның ішкі жан дүниесінен іздемегенде қайдан іздеуге болады?

	Мен көгілдір белдемшеден көз жазбай отырып, Розальба жайында ойлап кеттім. “Бұл көрініс бұрын да бір қайталанған”, деген сөз аузымнан шығып кете жаздап шақ қалды, бірақ сол арада Пьереттоның жүзінде бір оғаштау күлкі ойнағанын байқадым.

	— Мұның көнеден келе жатқан күпірлік еместігіне көзің жетіп тұр ма? — деп салды ол

	— Онда менің шаруам жоқ, — деді Поли үзілді-кесілді. — Мұның дұрыс ұстаным болғанының өзі жетіп жатыр маған.

	— Сонда сенің жаратқан иемізге ұқсау арманың ба? — деді Пьеретто.

	— Одан басқаның қандай қадір-қасиеті бар? — деді Поли нық сеніммен. — Сен сөзден қорқасың-ау деймін? Ендеше, қалай атасаң да ықтиярың. Мен абсолютті еркіндік пен сенімділікті құдай деп атаймын. Құдай бар ма, жоқ па деп бас қатырмаймын; маған сол секілді еркін, өз күшіме сенімді және бақытты болғаным жетіп жатыр. Ал бұған қол жеткізу үшін, құдайға теңелу үшін, адам өзіндік “меннің” тұңғиығына терең бойлауға, өзін-өзі танып білуге тиіс.

	— Жә, қойсаңызшы! — деп айқайлады Орест Габриэлла иығы сыртынан.

	Біз оған көңіл аударған жоқпыз. Пьеретто жымың-жымың етіп:

	— Сен сол тұңғиыққа жетіп жүрмісің? Оған жиі бойлап тұрасың ба? — деді.

	Поли шімірікпестен басын изеді.

	— Ал, мен болсам, — деп сөзін әрмен жалғады Пьеретто, — басын қатерге тіккен кезде ғана адам өзін-өзі жақсы тани алады деп ойлайтынмын. Мысалға, топан су қаптай қалған жағдайда қандай қарекет жасайтыныңды білесің бе?

	— Ешқандай да.

	— Мені түсінбей қалдың. Сенен не істегің келетінін емес, не істейтініңді сұрап отырмын. Аяғың өзіңді қандай қарекетке мәжбүр ететінін. Қашып құтылар ма едің? Тізерлей кетер ме едің? Әлде қуаныштан билей жөнелер ме едің? Басына іс түспейінше өзімді өзім танып білдім деп айта алатын кім бар? Өзіңді өзің тану деген — нәжіске арналған апан ғана; жан дүниенің саулығын ашық аспан астында, адамдар арасында жүріп қана табуға болады.

	— Мен адамдар арасында болғам, — деді Поли басын тұқыртып, — бала кезден адамдар арасында жүрмін. Әуелі колледжде оқыдым, сосын Миланда болдым, сосын Габриэлламен бас қостым. Армансыз сайран салдым, айтатыны жоқ. Меніңше, әркім-ақ осылай істейтін болса керек. Мен өзімді білем. Адамдарды да білем... Жоқ, бұл оңды жол емес.

	— Менің өлгім келмейді, — деді жанымыздан жүзіп өтіп бара жатқан Габриэлла, — өйткені, ондай жағдайда енді қайтып ешкімді көре алмаймын ғой.

	— Сіздер билей беріңіздер! — деп айқайлады Пьеретто. — Бірақ ол дұрыс айтады, — деді сосын Полиге. — Ал, мына сен сонда құдайды айнадан көріп тұрасың ба?

	— Ол қалай? — деді Поли.

	— Логика бойынша. Егер қоршаған ортаң сені қызықтырмаса, назарың өз бойыңдағы жаратқан иеге қарай бағытталса, онда ақырғы демің біткенше оны күнбе-күн айнадан көріп жүретін боласың ғой.

	— Өйтсе несі бар? — деді Поли мені айран-асыр еткен байсалды кейіппен. — Шынайы бет-әлпетін ешкім де білмейді.

	Музыка тыншу тапты. Тым-тырыс тыныштықта терезе әйнегінен шілделіктің шырылы естіліп тұрды.

	— Көңілімізді қайтадан мұң басты, — деді Оресті қолтығынан алған күйі қасымызға жақындаған Габриэлла. — Әбден жалықтырып жібердіңіздер.

	Бәріміз үйден шығып, дәл осы сәтте туып келе жатқан шарадай үлкен айдың жарығына шомылып, жолға түсіп жүріп кеттік.

	— Жақын маңайда әлдебір ішімхана болса ғой, шіркін, — деді Пьеретто, — сонда бұл жүрісімізде белгілі бір мақсат болар еді.

	Орестпен бірге алдымызда кетіп бара жатқан Габриэлла:

	— Әумесер. Байқаңыз, топан су жайында тағы бірдеңе деуші болмаңыз, — деді.

	Мен жердің, айдың және ұшқаттың иісін жұтып екі жұптың ортасында келе жаттым. Кактус өскен көтерменің жанынан өттік. Беткейге шашырай қоныстанған бұталар мен ағаштар діңінде ай сәулесі ойнап тұрды. Ексімдей ескен самал лебі бейне түннің тынысы секілді сезіледі.

	Алдымда бара жатқан Орест бір жолы салт атпен шыққанда қандай кепке тап болғаны жайында мылжыңдап, артымдағы Поли Пьереттомен айтысып келе жатты:

	— Сезімге суарылған өмірдің, күнәнің өз құндылығы бар. Сезімшілдігінің шегін кез-келген адам біле бермейді... дәлірек айтқанда, оның теңіз секілді шексіз де шетсіз екенін біледі. Бұл үшін жүректілік керек, тек соның түбіне дейін жеткен адам ғана еркіндік ала алады.

	— Бірақ, оның түбі жоқ қой.

	— Бұл өзі бізді өлімнің арғы жағына қарай бастайтын бір нәрсе, — деді Поли.





XXI




	Селоға бармай кеткеніне үш күн болғанын, бірінші қабатта, аспаз қыздың қасындағы бөлмеде жататынын айтып Оресті қағыттым.

	— Мен оған сенем, — деді Габриэлла.

	Күнде таңертең Орест жоғары көтеріліп мені оятатын, сосын біз терезе жанында тұрып темекі тартатынбыз.

	— Бүгін таң қараңғысында тұрдым, — деді Орест, — таң сыз берген бойда орманға барып серуендедім.

	— Маған неге ысқыра салмадың? Мен де сенімен баратын едім.

	— Оңаша болғым келді.

	Осындай жағдайда Пьеретто не істейтін болса мен де соны істеп, бетімді тыржиттым, соныма артынан ыңғайсызданып қалдым. Орест сүтке тиген мысықтай боп көзін төмен салды.

	— Бұған біреу-міреудің араласы бар ма?

	Орест жауап қатпай, сигаретіне қарап тұра берді.

	— Жүр, балконға барайық, — деді ол.

	Балконға жоғарыдағы ойыққа барып тірелетін ағаш баспалдақ бастайтын. Біз оған ешқашан көтеріліп көрмегенбіз. Түс кезінде ол жерде Габриэлла күнге күйдірінетін.

	Дәлізбен аяғымызды ұшынан басып жүріп өттік. Салмағы— мыздан баспалдақ сарнап қоя берді. Орест бірінші боп өтті. Біз күн сәулесіне шомылған шағын лоджияға тап болдық. Сыртында кірпіштен қаланған жақтауы бар екен, ал лоджияны айналдыра тігілген жіңішке бағандарға шырмауық тұқымдас өсімдіктерге тірек болатын шыбықтар бекітіліпті. Жақтауға алқызыл қазтамақ салынған құмыралар қойылыпты, ар жағынан қарағайдың ұшар басы қарауытып көрініп тұр.

	— Тәуір-ақ. Өзіне не керегін білетін әйел екен.

	Орест жан-жағына абдырай қарап қалды. Қабырға жанында аяқ сүйейтін кішкене сәкілер мен бүктеулі шезлонг тұр еді, ілмекке суға шомылғанда киетін халаттар ілініпті. Шезлонгта жатқан жанға аспан мен қазтамақ қана көрінетін шығар, деп ойладым.

	— Достым, — дедім Орестке. — Оны батпаққа апарудың қажеті жоқ. Терісінің қаралығы қазірдің өзінде бізден артық.

	— Ол да дәл сондай мәнермен күйдірініп жүр дегенді айтпақпысың сонда?

	— Сені мұнда шақырған жоқ па ол? — дедім жымия күліп. Сол арада тағы да өзімді ыңғайсыз сезініп қалдым. Орест суға шомылатын халаттардан көзін аудара алмай тұрды.

	— Бақытты құмырсқалар мен аралар, — дедім мен. — Жүр, кеттік.

	Болған жайға кім кінәлі еді? Әзілдеп, қалжыңдаумен болған мына өзім бе? Тіпті қазірдің өзінде, осы жайында ойланған шағымда, мұның бәріне Греппоны, айды, Полидің әңгімелерін кінәлі көрем. Орестке: “Үйге қайтайық”, деуім керек еді. Жә болмаса бұл жайында Пьереттомен сөйлесуге тиіс едім. Ол мұны құтқарып қалар еді. Бірақ бәрін бірден түсіне қоятын Пьеретто бұл күндері дәнеңе байқаған жоқ.

	Айта кетерлігі, құпия ойын өзіме де өте ұнайтын. Түс мезгілі жақындап қалған шақ. Таңертеңнен үй ішінде шорт киіп алып шолтаңдап жүрген, әр нәрсені айтып, есіктерді сарт-сұрт ашып— жауып, Пиноттаны анда-мұнда қуалап жүрген Габриэлла бізді қарағай арасындағы күн сәулесіне шомылған көкорайда немесе бәріміз кезекпен-кезек дауыстап кітап оқып отырған тып-тыныш верандада қалдырып, өзі зым-зия жоғалады. Орест екеуіміз дереу бір-бірімізге көз тастаймыз — бұл біздің өз құпиямыз. Енді біз үшін уақыт тоқтап қалғандай көрініп, түс мезгіліндегі осынау бір сағат тым-тым баяу жылжып, тіптен өтіп болмайды. Бір жолы таңертең Поли жоғары көтеріліп, онда азды-кем кідірген кезде Орестің жүзі қуқыл тартып кеткенін байқадым. Орестке қызғаныш білдірумен аман болатынмын; Габриэллаға ынтығып жүрген де ештеңем жоқ— ты; оның үстіне, Орестің ол жайында қандай ойы бар дегеннің төңірегінде де басымды қатырған емен. Мұндай ойын мені айрықша қызықтыратын, бар-жоғы тек сол ғана; бұл да батпаққа қатысты құпиямыз секілді әншейін нәрсе еді, соған қарамастан мұны Пьереттоға білдірмеуге тырысып бақтым. Оның мінезі жаман, дастарқан басында отырып жайып салудан жүз жанбас еді.

	Орестке: “Ау, сені Джачинта күтіп отыр емес пе, мұның қалай?” дегенді айтсам ба екем, деп ойланған кезімде кеш қалғанымды ұқтым. Болар іс сол жолы таңертең болды: әдеттегі көз қысуыма Орест бейне бір бейтаныс адамдай ешқандай жауап қатпаған. Габриэлла үздіге сөйлеп оған әлдене жайында айтып жатқан. Түнгі нөсер жаңбырдан кейін, таң енді шапақ шашқан кезде екеуі үйден бірге шығып кеткен-ді, олардың мәз бола күліп қайтып келе жатқанын терезеден көріп тұрдым. Тап сол күні таңертең Поли бөлмесінен шықпай қалды. Төменнен әлдене жайында күбірлей сөйлесіп отырған Пьеретто мен Пиноттаны жолықтырдым, Пинотта маған түксие қарап қойды. Баяғы хикая қайта басталды, деді Пьеретто.

	— Ана кеңкелес кокаин атып сілейіпті.

	Пинотта өзін құсықты тазартуға шақырғандарын айтты.

	— Мұндай жағдай жиі болып тұра ма?

	— Қай күні олар шарапқа сылқия тойса, сол күні, — деді ол.

	Кеше кеште апельсин сөлінен басқа ештеңе ішпегенбіз. Тымырсық ауа мен жасынның алғашқы жарқылынан көңіліміз жабығып, ұнжырғамыз түсіп кеткендей болған, осынау көңіл— күйден өзім өте бір ыңғайсыз жағдайға тап болғандай, тіпті өзімді шынымен айыпты санайтындай сезім туындаған еді; осы себепті әңгімені өзіміз қона жатыңқырап қалған Греппоға қарай бұрып, қайтатын уақыт болды, дегенді айтқам. Бәрі де — ішінде Габриэлла да бар — маған тарпа бас салды: бұл жерде бізге бар жағдай жасалып жатыр, алда әлі талай қызық бар, десті.

	— Пиноттадан басқа ешкімнің реніш білдіретін реті жоқ, — деді Поли. — Ал, Пиноттаның реніш білдіретін қақы жоқ.

	Сол арада мен (найзағай жарқылы қарағайларға жарық төгіп тұрған): егер бізді жібергілері келмесе, бұлардың өздерімен-өздері оңаша болу ниетімен Греппоға неге келгенін түсінбеймін, дедім.

	— Қиқар ғой мынау, — деді Габриэлла, бірақ сол арада күн күркіреп қоя берді де, біз үйге қарай бет алдық, одан соң бұл жайында қайтып әңгіме қозғалған жоқ.

	Ал, қазір Пьеретто менімен бірге бөлмеме көтерілген, екеуіміз Полидің есірткіқұмарлығының қайталап қалғаны жайында сөз еттік.

	— Осылай боларын білгем, — деді Пьеретто. — Бұл кеңкелес кокаинға шамадан тыс құмартып алыпты. Әкесінің оны деревняда ұстап отырғанынан не пайда. Бір сағаттан соң Поли басын көтереді, — деп сөзін жалғады ол. — Төніп тұрған қатер жоқ. Құдай оң қабақ білдіргендердің басында ондай-ондай бола береді.

	— Бүгінгі жағдайға Орестің де қатысы бар, — деп құлаққағыс еттім.

	Пьеретто ернін жымырды. Поли турасында ойланып кеткен— ді.

	— Ол бұзылған бала, — деді Пьеретто. — Бұған кейбіреулер ақшаны қапшықтап табатын біздің қоғам кінәлі. Нәтижесінде балалары басқалар құсап жағадан жүзіп кетудің орнына, малтуды әлі үйренбеген кезінде терең суға тап болады. Олардың оңбай су жұтатыны да содан. Ата-анасының қамқорлығы арқасында оның балалық шақта қандай кепті бастан кешкенін білесің бе?

	Ол Полиді он үш — он төртке толғанша Греппода бағып-қаққан күтуші келіншектер мен бала қарайтын әйелдерге қатысты бір жағымсыз хикаяны баяндап берді. Олар мұның құлағына не қилы пәтуасыз әңгімені құюмен бопты, солардың ішіндегі ең сөлекеті — адам бай боп туады деген, басқа әйелдер мұның шешесін пір тұтуға тиіс деген секілді нәрселер еді, ал шындығында, жарат— қанның алдында барлық адам оның баласы саналатыны мәлім ғой. Жасы әлі он екіге де толмаған шағында бір күтуші келіншек оны қойнына алыпты, сөйтіп бойындағы бар сөлін бірнеше ай бойы сорумен болыпты. Бұл аздай, келіншек оны орманға апарып қыдыртады екен, олар сол жерде де ойнап-күлетін болған, осы себепті жігіт жасына жетіп үлгермей-ақ азғындыққа салынып үлгерген.

	— Ол өмірді осындай нәрселерден тұрады деп біледі, — деді Пьеретто. — Мәңгіріп мырғамға бату үшін шешесінің ұйқтататын дәрісін ұрлайды екен. Темекі жапырағын шайнайды екен. Құшақ— тап, бауырына тартуға сылтау табу үшін күтуші қыз-келіншектерді жақтан тартып жібереді екен...

	— Ол оңбаған, бұған дау жоқ, — дедім шыдамсызданып. — Бірақ ақпіаііып бұған қатысы қанша? Тең-тұсының бәрі бірдей оған ұқсамайды ғой.

	— Әңгіме де сонда, ұқсайтындығында, — деді Пьеретто. — Алайда, әйелі не деп әспеттемесін мейлі, ол басқалардан әлдеқайда аңғал. Тағы бір ғажабы, айтып жүрген нәрсесіне шынымен сенеді. Көр де тұр, егер жан тәсілім етіп жүрмесе бұл түбі буддашы боп шығады.

	Үйге жақындап қалған Габриэлла мен Оресті терезеден көрген кезім де тап осы сәт болатын. Тіктеу жермен көтерілген олардың аяғы шөпке тайып, соған мәз бола күлісіп келе жатыр еді.

	— Ал, Габриэлла ше? Ол кокаин атпай ма? — дедім Пьереттоға.

	— Габриэлла бәрімізді мазақ қып күліп жүр, — деді ол. — Оған бұл өте ұнайды.

	— Ендеше олар неге бірге тұрып жатыр?

	— Ұрсысып үйреніп қалған ғой.

	— Олардың бір-бірін сүюі мүмкін емес пе?

	Пьеретто өз мәнеріне сап күлді де, ысқырып жіберді.

	— Бұл жарандардың сүю-күюмен айналысар уақыты жоқ, — деді ол. — Олар ештеңені әсірелемейді. Ақшадан басқа нәрсеге басы ауырмайды олардың.

	Одан соң біз верандаға түсіп, ол жерден Орест пен Габриэлланы ұшыраттық. Габриэлла Полиге кіріп те шығыпты (олардың бөлмесі бөлек еді), сөйтіп, қайтып оралған ол:

	— Сырқат сауығып кетті, — деді.

	Есірткі жайында ешкім жақ ашқан жоқ. Габриэлланың да, Орестің де көзі қуаныштан күліп тұр еді, сөйтіп біз ұзамай Полиді ұмытып та кеттік. Тамыз аяғындағы жәрмеңкесімен даңқы шыққан бір селода ертең өтетін мерекеге барып би билеу жөніндегі жоспарымызды одан әрі талқыладық. Тал түсте Габриэлла ғайып болғанда мен дереу Орестке көз тастағам, бірақ ол маған күндегі дағдысынша тап солай жауап қатқан жоқ.

	Өз ойымен өзі боп, бейжай халде отыр еді, бірақ көзі әлі күлім-деп тұрған. Сол арада мен Джачинта жайында шындап ойлана бастадым.





XXII




	Бізді әлгі селоға апару үшін Орест екі аяқты арбасын әкелмекке үйіне барып қайтты, бірақ оған үш адамнан артық сыймайтын. Полидің басы ауырып тұрған, сондықтан биде шаруасы шамалы еді, мен де осында қалам, дедім, себебі Греппоға бауыр басып қалғам, оған қоса бір күн өзіңмен өзің оңаша болу да ғанибет қой.

	— Нашар адам екенсіңдер, — деді Габриэлла, — бірақ қалып бара жатқандарың сондай өкінішті.

	Олар қол бұлғап, мәз бола күліп, аттанып кетті. Түске дейін мен айналасын адиантум басқан үңгірде болдым. Бұл арадан тек жотаның аспанға тірелген ұшар басы ғана көрінетін, ал жазықты ну боп өскен қамыс көзден көлегейлеп тұрған. Бәлкім, ертеректе онда жүзімдік те болған шығар, ал қазір оның жұрнағы да жоқ. Үңгірдің кіре берісінде тыр жалаңаш шешініп күнге күйдіріне бастадым. Батпаққа барып жүрген кезімізден бері күйдірінбегем, адиантум шыбығындай қап-қара боп кеткенімді көріп қайран қалдым. Әр нәрсеге бір көз салып, әр нәрсе жайында ойлаумен болдым. Көгалды айнала қоршап, оны жат көзден қалқалап тұрған бұталар қалтарысынан біреу— міреудің бой көрсетуі мүмкін еді, бірақ оның кім болуы мүмкін? Аспаз әйелдер де емес, Поли де емес, әрине. Бәлкім, құлама жарлар мен ормандар иесі шығар, әлде, бәлкім, осы араның айуанаттары — өзім секілді тыр жалаңаш әрі бұйығы мінезді мақұлықтар болар. Ашық аспанда тапа тал түсте қамыс үстінен жүз көрсетіп тұрған айдың қуқылтым өңді орағында әлденендей бір арбаушылық, символдық сипат бардай көрінеді. Жалаңаш тәндердің, ай мен жердің арасында әлденендей бір байланыс бары сезілетіні неліктен екен? Тіпті Орестің әкесі де осы тұрғыда әзіл айтып жүретін.

	Түс кезінде қарағай арасына орналасқан, көне әрі ай секілді аппақ виллаға қайтып оралдым. Үйдің сыртында, оранжерея жанында қыдырыстап жүріп, терезеден киім өтектеп жатқан сары шашты Пиноттаны көзім шалды. Көзге алабажақтанып көрінетін не түрлі керемет әдемі гүл отырғызылған қыш сауыттарға ашық қалған есіктен аңыра қарап тұрған кезімде іштен Рокко қарт шығып, әлдене деп міңгірледі. Әңгімеміз жарасып кетті; ол маған шырайың кіріп қапты, деді.

	Мен Греппоның ауасы таза екенін айттым; егер Поли әлі күнге аман-сау, бақуатты болса, бұл да оның Греппода өткізген жылдарының арқасы емес пе?

	Пинотта басын көтеріп, дағдылы әдетінше маған түксие қарап қойып әңгімемізге құлақ түре бастады.

	— Иә-иә, мұндағы ауа жақсы, — деді Рокко.

	“Полидің мына қызбен де ашыналық жасап жүргені мәлім болса, қызықтың көкесі сол болар еді”, деп ойладым.

	Шамасы, езу тарттым-ау деймін, себебі Рокко маған жақтырмай қарап қойды. Сосын тұқылын күстеніп, көмірдей қарайып кеткен қолына түкірді де, тағы бірдеңе деп міңгірледі.

	Ол құрғақшылық боп тұрғанына реніш білдірді. Бассейндегі судың жетпейтінін, шелектеп су тасуға тура келетінін айтты. Кезінде мұнда насос болыпты, кейін сынып қалыпты.

	Мен ауыз суды қайдан алатындарын сұрадым.

	— Құдықтан, — деді Пинотта терезеден. — Ал, оны кім тартады? — Сары шашты бас еселенген күшпен изектеп кетті. — Мен тартам, мен.

	Роккодан сыр суыртпақтап, мына жотаның, мұндағы өмір— тіршіліктің бұрын қандай болғанын егжей-тегжейлі сұрап білгім келген, бірақ өзімнен көз алмай бақырая қарап тұрған Пиноттадан ыңғайсыздандым.

	Сол арада мен балконда біреу-міреу шомыла ма, шомылса қандай сумен шомылады, деп сұрадым. Пинотта өзіне тән машықпен мырс етті.

	— Балконда синьора сәулеге шомылады, — деді ол.

	— Сізді оған су апарады екен деп ойлап қалғам.

	— Жетпегені сол еді. Не, мені басыбайлы малай деп пе едіңіз?

	Батылданып алған ол менен қыдырудан неге қалып қойғанымды сұрады. Бұл мәселеге Рокко да қызығушылық білдірді. Бір құпияны білгісі келгендей екеуі де маған ықыластана назар салды.

	— Екі аяқты арбаға бәріміз бірдей сыймадық, — дедім мен.

	Рокко қарт басын шайқады.

	— Адам қаптап кетті, — деп міңгірледі ол, — адам деген қаптап жүр.

	Бет-әлпеті әлі әлемтапырық Поли таңғы асын ішу үшін төмен түсті, сосын бөлмесіне қайтып оралды да, күн қараңғы тарта бастаған кезде ғана қайтадан жүз көрсетті. Бір-бірімізге не айтары— мызды білмегендіктен күні бойы тіл қатысқан сөзіміздің саны оннан да аспады ғой деймін; шаршаңқы кейіпте болмашы езу тартып, әрлі-берлі теңселіп жүрді де қойды. Түстен кейін карта ойнайтын бөлмеде отырып алып ескі кітаптарды, сарғайып кеткен альбом— дарды, энциклопедиялар мен түрлі-түсті альманахтарды парақтау— мен болдым. Іңірде Поли келіп кіргенде басымды көтеріп, одан:

	— Қалай ойлайсыз, олар кешкі асқа дейін келер ме екен? — деп сұрадым.

	Поли маған көз жіберді, жүзі жылып сала берді.

	— Оған дейін бір-бір рөмкеден тастап жіберсек неғылар еді? — деген ұсыныс айтты ол.

	Біз қарағай түбінде отырып іштік.

	— Уақыт озып жатыр, — деп құлаққағыс еттім мен. — Оны тіпті бәрі бұрынғы күйінде дерлік қалған осы жерден де байқауға болады. Шынтуайтында, сіз үшін мұнда жалғыз тұрған тиімді.

	Поли езу тартты. Ол бешпетсіз еді, мойнында алтын бауы бар— тын, өңі күнге күйіп тотығып кеткен-ді.

	— Неге бізге “сен” деп сөйлемеске? — деді ол. — Өйткені, екеуіміз де Орестің досымыз ғой.

	Біз “сенге” көштік. Ол менің Туриндегі тірлігім жайында сыпайы сауал қойды, онда қайтып барған соң немен айналысатыным жайында сұрады. Біз Пьереттоны әңгіме еттік; оған Орестің үйіндегі әйелдер Пьереттоны теолог деп ойлайтынын айтып бердім, Поли күліп жіберді де, оны жоғарылау қоятынын, бірақ бір кемшілігі барын — бойымызда жасырынып жатқан рухани күштерге, өзіміз де сезіп-біле бермейтін пәктігімізге сенбейтінін айтты.

	Мен одан алдағы қысты Греппода өткізетін-өткізбейтінін сұрадым. Ол маған зейін сала қарап алды да, үнсіз бас изеді.

	— Балалық шағы өткен мына араға қайта оралуы себепті, сені ерекше тебіреніс сезімін бастан кешіп жүрген болар, деген ой басымнан кетпей қойды, — дедім мен. — Сен үшін мұндағы нәрсенің бәрінің де өз дауысы, өз өмір тарихы бар шығар. Әсіресе, дәл қазіргі сәтте.

	Құлағымен емес, көзімен тыңдап отырғандай маған қадала қарап қалған Поли тіл қатпады.

	— ...Осында келген кезімде тіпті менің өзім де ерекше күй кештім. Көз алдыңа елестетіп көр. Мұнда бұрын ешқашан болмағам. Бірақ, осынау қараусыз қалушылық пен байырғы-лықтың ұштасуы... бұл жай селолық жер ғана емес, одан маңызы әлдеқайда жоғарырақ... маған әсіресе қатты әсер етті. Сен мұнда тұрған кезде бұл тап осы қалпында ма еді?

	Ол әлі сол бұрынғыша маған тесіле қарап отыр еді.

	— Тап осы үй ол кезде де болған, — деді Поли. — Ол кезде күтушілер қарасы көп болатын, атқаратын қызметтері де алуан еді, бірақ үй сол баяғы қалпында тұр.

	— Үй жайын сөз етіп отырғам жоқ. Қаулап өскен бұталар, күтімсіз қалған жүзімдіктер, осынау жабайыланудан туатын әсер жөнінде айтып отырмын. Бүгін таңертең үңгірдің жанында күнге күйдіріндім, сол кезде жота маған — қаны, дауысы бар әлденендей бір тірі жан иесі секілді көрініп кетті...

	Оның ойға шомып қалғанын көрдім.

	— Сен мұнда, Греппода, соншама уақыт тұрдың, осындай бірдеңенің шынымен-ақ ешқашан ойыңа оралмағаны ма?

	Осыны айтып отырғанда, іштей: “Егер мен ауыш болсам, ол да ауыш. Кім біледі, бәлкім, ортақ тіл тауып та қалармыз”, деп ойладым.

	Қолындағы стақанды әрлі-берлі қозғалақтатып отырған Поли:

	— Басқа балалар секілді мен де үй жануарларын сондай жақсы көретінмін, — деді. — Бізде иттер, аттар, мәулендер болған. Менің Буб аталатын ирландық желгішім бар-ды, бірақ кейін омыртқасынан мертігіп қалды... Маған жануарлардың айнала— маңда өтіп жатқан оқиғаларға деген селқостығы ұнайды. Олар бізден әлдеқайда бостан...

	— Бәлкім, жота жайындағы айтқанымды сен жануарлар бойынан табатын шығарсың? Жабайы аңдарды, қояндарды, түлкілерді ұнатасың ба?

	— Жоқ, — деді Поли үзілді-кесілді. — Сізбен қалай сөйлессем, үй жануарларымен де солай сөйлесем, ал жабайы аңдармен тілдесу мүмкін емес. Бубты жақсы көрген себебім, оны қамшымен осып— осып жіберуге болатын. Мәулендерді жақсы көрген себебім, оларды тізеңде ұстап отыруға болатын. Түсінемісің? — деді ол желпініп. — Бұл да бір — әйелді қойныңа алған да бір, туған шешеңнің қасында отырған да бір... Жо-жоқ, олай емес, шешеге қатысты әсер басқадай, — деп түзету жасады ол сөзіне. — Байғұс шешем-ай, оның қырсығынан талай теперіш көрдім ғой. Бірде қыста ол Миланға кетіп қалды, сөйтіп рождествоны күтушілермен және ақша қармен бірге жалғыз өткіздім. Кешкілік шамды жақпай терезеден сырттағы қарға қарап отыратынмын, егер әйелдер шақырса іздеп әуре-сарсаңға түссін, естері шықсын деп әдейі дыбыс бермейтінмін...

	— Мұндай естеліктер қыс айларына жарасымды, — дедім мен.

	— Шешем қазір жоқ, — деді Поли. — Дұрыс айтып отырсың. Мен үшін деревняда қашан да — қыс.

	Бұл кеш осылай өтті, ал қараңғылық әбден қоюланған кезде кешкі тамаққа бардық. Үстел басында екеуден-екеу отырған қалпымызға Пинотта бейне бір қызықты көріністі тамашалағандай кейіпте қараумен болды, оған қоса әрі өтіп, бері өткенде аяғын тырпылдата басып жүрді. Бойымды әлденендей бір елегізушілік билеп алған, шамасы, ондай сезімнен Поли ада болса керек. Біз ұзақ уақыт отырып іштік, сосын әлдебір сәтте, қалай екенін өзім де білмеймін, Розальба жайында сөз бастадым. Полиден, оның қайда екенін, не істеп жүргенін сұрадым.

	— Ой, — деді ол күйзеле үн қатып, — ол қайтыс болды ғой.





XXIII




	Олар кіші сәскеге қарай екі аяқты арбамен келіп жеткен кезде басым мың-дың боп отырғам, ал дауысым қарлығып қалған. Түні бойы Розальбаның өлімін әңгіме еткенбіз. Поли бұл турасында егжей-тегжейлі білмейді екен. Бұл емделуге теңізге кеткенде монахинялар ұстап отырған пансионда әлде заһармен бе, әлде есірткімен бе уланып өліпті. Біз қарағай арасында, бассейн маңайында серуендеп жүріп таң ағарып атқанша ауыз жаппай сөйлеумен болдық. Поли өлімнің өзіндік мән-маңызы жоқ екенін, оны болдыратын біз еместігімізді, жан-дүниемізде — қуаныш пен дамылдан басқа дәнеңе жоқтығы жөнінде айтты.

	Сол арада одан кокаин жан-дүние дамылының шартына кіре ме деп сұрадым. Бәріміз де есірткінің әйтеуір бір түрін тұтынамыз, оның ішінде: шараптан бастап ұйқтататын дәріге дейінгінің, нудизмнен қатыгездігі шексіз аңшылыққа дейінгінің бәрі бар, деді ол.

	— Нудизмнің бұған қатысы қанша? — дедім мен.

	Қатысы бар боп шықты: жануарларға ұқсауға деген және адами әдептен аттап өтуге деген құштарлық кейбіреулерді көпшілік алдына тыр жалаңаш шығуға жетелейді екен.

	Өзіне-өзі қол салу мен аурудан немесе жазым болудан дүние салудың арасы жер мен көктей екенін оған түні бойы дәлелдеп баққаныммен, бәрібір мойындауға мәжбүр ете алмадым. Поли Розальба жайында толқып тұрған баладай дауысы дірілдей сөйледі; өзі өлім аузында жатқан күндер жайында көңілі босай отырып баяндады; ешкім ештеңеге айыпты емес; Розальба дүние салды; екеуі жақсы күндерді бастан өткерді.

	Біз түні бойы шарап ішіп, шылым шегіп, пікір таластырумен болдық. Таң шапағы бізді креслода кофе ішіп отырған жерімізден тапты, оны бізге шашы ұйпа-тұйпа боп кеткен Пинотта әкеп берген еді. Қарағай қылқандарының арасынан ай жүз көрсетіп тұрған. Енді біз аңшылық жайын, бейшара аңдар жайын сөз етіп отырғанбыз: Поли есірткі атаулының ішінен жалғыз тек қантөгіске деген құмарлықты ғана түсіне алмайтынын айтты; қанда әлденендей бір жан түршігерлік қасиет бар, бұған Розальба көзін жеткізген.

	— Енді міне Орест аңшылық құрмақшы. Кей нәрсеге адамның жеркенішпен қарауы мүмкін екенін ол түсінбейді. Мейлі өзі аулай берсін, бірақ басқа біреулерді үгіттеп несі бар...

	Күн сәулесі азды-кем сабама түсірді, бірақ ширығу, шаршау, шығар жол таппаған ашу-ыза ұйқы бермей-ақ қойды. Алаңқайдан көңілді дауыстар құлаққа шалынған сәтте Розальба жайында бәрін біліп жүрген, бірақ маған дәнеңе айтпаған Пьереттоға деген кереметтей кейістік пайда болды, сондықтан бірден төмен түсе қоймадым. Төбеден көз айырмай қарап жатқан күйімде: Розальба, кокаин, төгілген қан, жота — осының бәрі түсімде көрген нәрсем болар, бәрі бірігіп сыртымнан сөз байласып өзімді әзілмен әурелеп жүрген шығар, деген ой кештім. Қолайсыз жағдайға ұшырамас үшін тек төмен түсуім, ештеңеден хабарым жоқтығын аңғартатын түр танытуым ғана қалған. Одан кейінгі қалғаны — олардың бетіне қарап қарқ-қарқ күлу ғана еді...

	Күтпеген жерден гүрс етіп атылған мылтық дыбысы естіліп, төсектен ұшып тұрдым. Жүгіріп терезеге барып, олардың мәз бола күліп екі аяқты арбадан түсіп жатқанын көрдім. Орест оқпаны түтіндеген мылтығын бұлғап тұр екен, ал шашын тарқатып жіберген Габриэлла көйлегі делбеші орындығына ілініп қап: “Босатыңдар мені!” деп зар илеп жатыр екен.

	Үйден Пинотта мен аспаз әйел жүгіріп шықты; Поли де бой көрсетті. Амандасқаннан кейін, шарап жайындағы, жәрмеңке жөніндегі, жолдағы жыра-сайлар турасындағы мылжың әңгіме басталды. “Күлкіден ішегіміз үзілер болды, — десті олар. — Жолай Орестің селосына соқтық”. Басын төмен тұқыртып алған ат тұяғымен жер тарпып тұрды.

	Мен де төмен түстім. ЬІрқыл-жырқыл тал түске дейін тыйылмады. Габриэлла, Орест пен Пьеретто верандада отырғанда да дабдырласумен болды. Олар көңілді ырду-дырдудың әсерінен әлі арылмаған-ды, бұлардың басын қосып тұрған да сол болатын. Мұндай селолар да болады екен, десті олар, ондағылар қалай көңіл көтере біледі десеңші; ал Пьеретто жыраға құлап қалыпты және бір ішімханада оның қожайынымен төбелесіпті; сосын бұлар қоңырау қағып пономарьдың зәресін зәр түбіне жіберіпті, оған қоса бір жүзімдіктен жүзім ұрлап жепті.

	— Қалай, мылтықтарды дайын қылдың ба, Поли? Біз саған ит орнына қызмет ететін боламыз, — деді Габриэлла отырған креслоның шынтақ таянышына жайғасқан Пьеретто.

	Тал түсте олар ақыры тыныш тапты. Габриэлла жуынып— шайынып, киімін ауыстыру үшін жоғары көтерілді. Мен Орестке көз салдым — оның түрінен байсалды да бақытты адамның кейпі аңғарылатын. Габриэлламен арадағы жақындығы арта түскенін көзіне қарап-ақ біле қоюға болатын, ештеңе сұрап жатудың қажеті жоқ-ты.

	Полиді қайтадан қалжыңмен қағытуға кіріскен Пьереттоның қылығын түсінбедім. Олар қазір Полидің атасын жақсы білетін, оның маңайдағы селолардан қанша қатынды буаз қылғанын айтып жүрген бір шаруа жайында әңгіме етіп отырған.

	— Біздің тұқымдағы еркектердің мұндай өнері баяғыдан мәлім, — деді Поли. — Және олар ешқашан қарсылық көрмеген.

	— Габриэлланың өзіңді сүйетіні өкінішті-ақ, — деді Пьеретто. — Әйтпесе сіздің әулетке де соның қарымтасын қайтаруға болар еді. Осындай қыдырыстарға оны жиі-жиі жіберіп тұруың керек.

	Пьереттоның нені мегзеп отырғанын кім білсін, бірақ Орест аяқ асты бұрқан-талқан болды: орнынан атып тұрған ол әлдене деп ашына айқайлап жіберді. Поли оған таңырқай қарады.

	Орест Пьереттоның алдына барып қақшиып тұра қалды, бірақ ләм деп тіс жарған жоқ. Екеуі бір-біріне қас қағым сәт қадала қарады, екеуінің де өңі күреңітіп кеткен еді. Алдымен Пьеретто ақылға келді.

	— Саған не болды? — деді ол қатқыл үнмен. — Намыстанып қалдың ба?

	Орест оны, сосын Полиді оқты көзбен атты да, ештеңе деместен сыртқа шығып кетті.

	Баспалдақпен жоғары көтеріліп келе жатқан Пьеретто екеуіміз оңаша қалған бойда-ақ одан Розальба жайында білетін-білмейтінін сұрадым. Ол еш мұны баяғыдан білетінін, Туриндегі оқиғадан кейін-ақ ақыры осылай болар деп жобалағанын байсалды кейіпте баян етті.

	— Мұндай кепке кезіккен әйелге не істемек керек? Әйелдер сылтауратқанды сүймейді. Олар абстрактылы түрде ойлауға қабілетсіз...

	— Поли азғын әрі ауыш...

	— Соны енді ғана білдің бе? Көзің көз бе әлде без бе? — деді ол.

	Оны төмпештеп тастағым келген. Бірақ тілімді тістей қойдым. Дәл осы сәтте дәлізбен ойнақтай басып Г абриэлла келе жатты; бізге қарап бас изеді де, баспалдақпен жүгіре басып төмен түсіп кетті.

	— Тағы бір жаңа хикая пайда болды ма? — деп міңгірледім. — Екеуіңнің қайсысың оның басын айналдырып қойған?

	— Оның басын айналдырдым деп ойлап жүрген кім, дегенді айтқың кеп тұр ма? Оны қармаққа түсіре алатын жылпос дүниеге әлі келген жоқ.

	— Дей тұрғанмен, өлесі ғашық біреу бар.

	— Әбден мүмкін, — деп мырс етті Пьеретто. — Сен бе едің оған ақыл-кеңес беріп жүрген?

	Сол арада Пьереттоның өзімнен де гөрі аз білетінін түсіндім. Оны қолтығынан алдым, — бұрын ешқашан өйтіп көрмегем, — сосын екеуіміз терезе алдына кеп тұрдық.

	— Мұның басталғанына үш күн болды, — дедім оған, — ақыр аяғы жақсылыққа апармауы мүмкін. Абзалы, үйге қайтайық, демеп пе ем. Меніңше, олар тіпті бір-бірін өлтіруден де тайынбайтын сияқты. Полиде шаруам шамалы... Бірақ, Оресті ойлап мазам жоқ.

	— Неден қорқасың сонша? Мылтықтан ба? — деді күліп жібере жаздап шақ тұрған Пьеретто.

	— Дегенмен, сен де, міне, бұл жайында ойланып қалдың. Менің қорқатыным, Орестпен жөндеп сөйлесудің өзі мүмкін болмай қалды ғой.

	— Бар-жоғы сол-ақ па?

	— Маған Полидің түр-әлпеті ұнамайды. Оның әңгімелері де ұнамайды. Розальба тап болған жағдаят та ұнамайды...

	— Бірақ, саған Габриэлла ұнайды.

	— Әрине, ішімханада мас болғанша ішетіні ұнайды дей алмаймын. Бұлар біз сияқты адамдар емес...

	— Бұған да шүкір, — деп дауыстап жіберді Пьеретто, — бұған да шүкір.

	— Олар бір-бірін ит етінен жек көреді деп өзің айтып ең ғой.

	— Ақымақ, — деді Пьеретто, — бір-бірін жек көретіндер, қалай болған күнде де, әйтеуір, шыншыл жандар. Саған шыншыл адамдар ұнамай ма?

	— Бірақ, Орест Джачинтаға үйленгелі жүр емес пе...

	Бұл әңгімеміз таңертеңгі асты ішуге шақырғанға дейін жалғасты. Үстел басындағы Полидің жүзінен өзін қолайсыз сезініп, әлденеге қынжылып отырғанын байқауға болатын, Орестің маңына адам жолай алмайтын, ал басын жуып үлгерген Габриэлла құйрығының ұшында күлкіні келтіретін жирен шашағы бар бұқалар мен ацетиленнің жүрек айнытар сасық иісі жайында дыбдырлаумен болды.

	— Ал, мен ацетиленнің иісін жақсы көрем, — деді Пьеретто. — Ол нан сатушылар қысты күні көшеде пісіретін тоқашты есіме салады.





ХХІҮ




	Орестпен сөйлесіп көруді ұйғардым. Бұл маған оңайға түскен жоқ: менен қашқақтай қоймаса да, бет-әлпетінен әлде мысқылдауды, әлде өкпелеуді аңғартатын бір нышан байқалатын, бұл тынышымды алып абыржытып тастайтын. Оны баспалдақ жанында тоқтатып, мылтығын көрсетуін сұрадым.

	— Бізді аңға ала кетесің бе? — дедім.

	Мылтық пен қоржын бильярд бөлмесіндегі диванда жатқан.

	Сөмкеден бір қызыл патронды суырып, Орестке:

	— Осы патронның бірімен Полиді өлтіргің кеп жүр ме? — дедім.

	Ол патронды қолымнан алып:

	— Полиде шаруам қанша, — деп міңгірледі.

	Сол жерде оған: саған айтатын әңгімем бар, тыңдағың келе ме, дедім. Дауысымды бәсеңдетіп (басқалар верандада болатын), Орестке қазір Полимен “сен” деп сөйлесіп жүрген кезімізде оған дос ретінде қарауға міндетті екенімізді айттым. Ал, Орестің істеп жүргені достыққа жата ма? Екі апта бұрын Поли Джачинтаға қырындай бастаса, бұл не істер еді? Тіпті болмағанда, олар өздерін ешкім ештеңе байқамайтындай етіп ұстамай ма.

	Шыдамның де шегі бар, қаншалықты суып кетсін, қаншалықты делқұлы болсын, қаншалықты дәлдүріш болсын, бір күні тіпті Полидің өзі де шарт сынуы мүмкін ғой. Ештен кеш жақсы, бұл арадан кеткеніміз дұрыс емес пе? Үйге қайтып оралсақ, бұл күндер жайында тәп-тәуір естелік сақтасақ қайтеді? Оның көздегені не?..

	Мұны тыңдап тұрған Орест қызарып кетті, бірнеше рет сөзімді бөліп жібермекке талпынды. Алайда айтарымды айтып болғанымда маған көзінің астымен қарап, мысқылдай езу тартып міз бақпай үнсіз тұрды да қойды.

	— Мұның Джачинтаға қатысы жоқ, бұл екі басқа нәрсе, — деді ол ақыры дыбдырлай сөйлеп. — Мен біреудің бірдеңесін ұрлаудан аманмын. Ол өз алдына, біздің бұқпантайлағымыз келмейді. Ол да осындай ойда.

	— Оның бұлай ойлайтыны түсінікті. Ол — әйел. Ал, сен ше, сен түсінемісің мұның ақыры неге апарып соғатынын?

	Ол маған тағы бір қарап қойды, жақ сүйегінің бұлт-бұлт қозғалғанына қарап нық шешімде тұрғанын байқауға болатын.

	— Олар жылдан астам уақыт бөлек тұрған, — деді ол. — Габриэлла оны көргісі де келмеген. Мұнда оны Полидің әкесі жіберіпті. Баласының көңілін аулап, енді қайтып шалдуарлыққа салынба— уына септік жасасын деген дәмемен. Ал, Полидің оны қалай қорлай— тынын өзің көрдің ғой.

	Сырқат адамды күн сайын шарапқа тойғызу, ашуын келтіру, көзін бақырайтып қойып басқа біреумен ойнас жасау арқылы күтіп-бақпайды ғой, дегенді оған айтқан жоқпын. Мұның пайдасы жоқ-ты, Орест қызбалана сөйлеп тұрған, түр-кескінінен “не қазір, не ешқашан” дегенді білдіретін албырттық пен қасармалықты аңғаруға болатын.

	— Ол ерек жаратылған әйел, — деді ол. — Оны қыдырыс кезінде көрсең етті. Қалай билегенін, күлгенін, музыканттармен әзілдескенін... Ол жұрттың бәрімен тіл табыса біледі...

	— Сөйтіп, ол саған ғашық екенін айтты ма?

	Орест жауап қатпады, маған қарады да қойды. Ұрлана, аяушы— лық білдіре қарады. Көзі жайнап тұр еді. Арада бірнеше күн өткеннен кейін, мұның өзіміз ойлағаннан да гөрі тереңірек тамыр жайған іс екеніне көзіміз анық жеткен кезде, маған бұлайша қарауының астарында есерлік танытпауға, өз бақытымен мені жасытпауға деген ниет барын түсіндім. Себебі, біз мұндай істерді ар санайтынбыз. Ондай нәрселер жайында жөндеп сөйлесе де алмайтынбыз.

	— Оның үстіне, — деді Орест, — Поли үшін мұнда тосын ештеңе жоқ. Туриндегі оқиғадан кейін... Габриэлла сол кездің өзінде-ақ одан суып кеткен...

	— Мұны саған оның өзі айтты ма? Ендеше олар неге бірге тұрып жатыр?

	Бұл әңгімені өзімізді бөліп жібергенге дейін жалғастырдық. Оны қыңырайған бетінен қайтарып, ойлануға мәжбүр ету ақыры қолымнан келмеді. Габриэлла, шамасы, өзі жайында әңгіме боп жатқанын түсініп қойса керек, себебі қасымызға келіп, екеуімізді қолтықтап алды да: “Жә, жетер сыбырласқандарың”, деді, сосын маған өне бойы тесіле қарағыштаумен болды.

	Бұл күні біз аңға шықтық. Поли де барды.

	— Біз әңгімелесе тұрайық, ал аналар ата берсін, — деді оған Пьеретто.

	Әйелі мен Орестке Поли бейне олар өзін күлкіге кенелтіп, қызыққа батырып жүрген жандарша қарайтындай көрінді маған. Ол әлсін-әлі тоқтап, Пьереттоны да, мені де кідіртіп, бізбен бірге жүргені өзіне зор қуаныш екенін, себебі соңғы жылдары таныс— біліс болған жандардың ішінен екеуімізден артық ешкім өзін осыншалық терең түсінбегенін айтты. Мен Пьереттоның сөйлеуіне ерік бердім; арада аз уақыт өткен соң шыдамым таусылды да, қаулап өскен қалың бұтаға қарай бұрылып кеттім. Қырғауыл іздеп табу үшін Орест пен Габриэлланың күтімсіз қалған жүзімдіктерге қарай құлдайтынын білетінмін, сондай-ақ қырғауыл Габриэлланың қаперіне кіріп те шықпайтынын, Орестің де онда шаруасы жоқтығын, Полидің де ол жайында ойламайтынын білетін едім. Сөйтіп, олардың бәрінен оңаша қалуды, қамыс арасынан жазықтық көрініп тұратындай қолайлы орын табуды ұйғардым. Ондай орынды тауып, шөпке шалқамнан түсіп жата кеттім де, шылым шектім.

	Әрине, Габриэлланың дидарын көрмеу, дауысын естімеу, өзіңнің Орестің орнында болмауың тіптен де оңай тимейтін. Онымен әлгі соңғы әңгіменің үстінде өз тарапымнан әлденендей бір өкініш ұшқыны, реніш байқалып қалмады ма екен, деп сұрадым өзімнен. Арамыздағы біреудің Габриэлланы құшағына қысып тоғай арасымен кетіп бара жатқаны, бәлкім күнсаяға қарай бет алғаны, олардың сол жерде тапа-тал түсте жақындасатыны жайындағы ой азапқа түсіріп жатыр еді... Поны еске алдым, батпақты еске алдым. Жаз айларына тән өлім иісі қайда кеткен? Мылжың сөздеріміз, әңгімелеріміз қайда жоғалған?

	Гүрс етіп атылған мылтық дауысы естілді. Тыңдай қалдым. Көңілді дауыстар шықты, арасынан Пьереттоның дауысын ажыраттым. Тағы да мылтық атылды. Ұшып тұрып, жүзімдіктер арасынан атылған оқ түтінін іздестірдім. Олар төменде, қызыл— қайың орманының іргесінде жүр екен. Ана екеуі нағыз ақымақ екен, олар шын мәнінде қырғауыл атып жүр, деп күбірледім. Шөпке қайтадан сұлай кеттім де, көмескі гуілге, атылған оқтар жаңғырығына, енді өзім алаңсыз ләззат алуыма болатын, шалқуы мен шегінуі кезектесіп тұратын Греппо тіршілігіне құлақ түрумен болдым.

	Жотаның көлеңкесі аймақты бүркеген кезде үйге қайттық. Олар оншақты торғай өлтіріпті, маған сөмкені ашып көрсетті: қан-қан болған бейшаралар патрондар арасында жатыр екен. Орестпен және Пьереттомен бірге келе жатқан Габриэлла мені көріп тымырая қалды; сен қайда зым-зия жоғалып кеттің, деп сұрап жатты бәрі менен.

	— Келер жолы олар сені нысанаға алады. Сақ болғайсың, — деді Поли маған барынша байсалды кейіпте.

	Үстел басында тағы да аңшылық жайында, қырғауылдар жөнінде, қаумалап аң аулауды ұйымдастыруға болатыны турасында әңгімеледік. Орест кесіп-пішіп лепіре сөйледі: мұндайы көптен байқала қоймаған. Габриэлла одан көз аудармады, түрінен терең ойға батып, бей-жай халге түскені аңғарылып тұр еді.

	— Давид пен Чинто қорықты құртуға айналды. Орманшыны неге ауыстырмайсың? — деді Орест.

	— Тіптен жақсы бопты, — деді Поли. — Аңшылық — балалық ермек.

	— Қолында билігі бар адамдардың, феодалдық синьорлардың ермегі, — деді Пьеретто. — Греппоға да сондай ермек қажет.

	Одан соң Габриэлла креслоға аяғын жинай жайғасты да, әңгімемізді тыңдап отыра берді, карта ойнауға да, музыка тыңдауға да құлық білдірмеді. Темекі тартып, әңгіме тыңдап, біресе бірімізге, біресе екіншімізге қарап қойып, күлімсіреген кейіп танытып отырды. Пинотта шарап әкелді, бірақ Габриэлла ішкен жоқ. Мен Полиге көз тастап, Габриэлла екеуі оңаша қалған кезде Грепподағы кештердің қалай өтетіні жайында ой кештім. Бір кезде біздің де әйтеуір бір кетеріміз белгілі қой. Олардың өзі де кетуге тиіс болатын. Қысқы кештерде мына виллада не болып, не қойып жатады екен? Грепподағы жаздың, Орест махаббатының, осы сөздер мен осы үзілістердің, біздің өзіміздің де — ұзамай-ақ бәрінің түгел ұмытылатыны, жоқ болатыны жайындағы ойдан жүрегімді ауыр мұң басты.

	Бірақ сол арада Габриэлла орнынан ұшып тұрып, кішкентай қыз секілді ыңырси керіліп алды да, бізге көз де салмастан:

	— Жарықты өшіріңдерші. Айтшы өзің, Орест, жарғанаттарды көру үшін жарықты өшіру керек қой, солай емес пе? — деді.

	Олар сыртқа шығып, баспалдақ тепкішектеріне жайғасты, біз де оларға қосылдық. Жұлдыздар айнала-маңда шырыл қағып жатқан шілделіктерден әлдеқайда көп еді. Біз жұлдыздар жайында және жыл маусымдары жөнінде әңгімелей бастадық.

	— Ең соңғы таң жұлдызы әне бір тұстан көрінеді, — деді Орест.

	Габриэлла екеуі орнынан тұрып, ағаш арасына серуендеп қайтуға кетті; олар бір-біріне жабыса түсіп жүріп бара жатты; аяқ дыбыстарының сыбдыры біразға дейін естіліп тұрды. Полидің екеуіміздің ортамызда отырғаны жайында ойлаудың өзі оғаштау нәрсе еді. Бір сәтке ол маған арамыздағы ең парасатты адам секілді көрінді. Әрі толқып, әрі мазасызданып кеткен Пьеретто екеуіміз үн-түнсіз отырдық та қойдық.

	— Жотаның үстінен Туринді тамашалаған түнге ұқсайды-ақ, — деді Поли.

	— Бірдеңе жетіспей тұрған секілді, — дедім мен.

	— Қышқыру ғана жетіспей тұр.

	Сол-ақ екен Пьеретто, — көкірегін кере ауа жұтқанын естіп қалдым, — шыңғырған үн, қарқылдаған ерсі күлкі араластырып екілене айқайды салды дейсің кеп. Үй жақтан жүгірген аяқ, сарт— сұрт ашылған есік дыбысы естілді, ал алыстан талмаусырап Орестің жауап қайтарған дауысы жетті.

	— Габриэлла салқын тигізіп алмаса етті, — деді Поли.

	— Бірдеңе ішсек қайтеді осы? — деді Пьеретто.





ХХҮ




	— Барға баруға керемет аңсарым ауып тұр, — деді Пьеретто, бір бөтелкені алып тепкішектерге қайта жайғасқан кезімізде. — Киноның жанынан өтіп, түні бойы Туринді кезіп тентіреп жүргім кеп тұр. Ал, сендер ше?

	— Әйелдер, — деді Поли, — кей нәрсені түсіне ме екен өзі, деп аңтарылам кейде. Еркек дегеннің не екенін түсіне ме екен олар... Әйел не өзі еркектің соңынан жүгіреді, не оны өзінің соңынан жүгіруге мәжбүр етеді. Бірде бір әйелдің жалғыздыққа жаны шыдамайды.

	— Оларды түнгі сағат бірде көшеден кезіктіретін себебің де содан ғой, — деді Пьеретто.

	— Әйелдерді сезімге бай деп ойлаған кезім де болды, — деді Поли жерге қарап отырған күйі, — олар құрығанда осы жағынан көш ілгері шығар дегем. Жоға, әсте олай емес екен. Қандай әйел болсын бір шөкім есірткіге татымайды.

	— Ау, бұл еркекке де байланысты нәрсе емес пе? — дедім мен.

	— Әйелдердің рухани жағынан өлікке парапар екені бұлтартпас шындық, — деді Поли. — Олардың ішкі еркіндігі жоқ. Сол себепті олар қашан да әлдебіреудің соңынан жүгіріп жүреді, бірақ оны ешқашан таппайды. Ең тартымдылары — түңілгендері, ләззат табуға қабілетсіз боп қалғандары. Олар қандай еркекті де қанағат тұтпайды. Бұлар нағыз femmes damnees7.

	— Dans les couvents8, — деді Пьеретто.

	— Қайдағы, — деді Поли. — оларды пойыздардан, мейманханалардан, кез-келген жерден кездестіруге болады. Сондай-ақ, ең бір зиялы шаңырақтардан да. Монастырьға барып тығылған немесе түрмеге қамалған әйелдер — нақсүйерін тапқан әйелдер... Өздері құлдық ұрып жалбарынатын құдай немесе өздері өлтірген еркек күндіз-түні ойынан кетпейді, сол себепті олар байсалды да басалқалы...

	Шағылтастың шықыры естілді, “Орест пен Габриэлла қайтып келе жатыр екен, сөйтіп бәрі жөнге келген екен”, деген үмітпен құлақ түре қалғам, бірақ, олай болмай шықты: шамасы, қарағай бүрі құлаған шығар немесе кесіртке жүгіріп өткен болар.

	— Мұның саған ешқандай қатысы жоқ, — деді Пьеретто. — Әлде өзің біреуді өлтіргің кеп жүр ме?

	Поли темекі тұтатты, шылымның шоғы бетіне сәуле түсірді; көзін жұмыңқырай түсіп отыр екен. Пьереттоның сөзі намысына тигендей көрінді маған. Қараңғыдан:

	— Ондайға баратындай алып бара жатқан ақ жүрек емеспін. Мені мұндай іс қызықтырмайды, — деген дауыс естілді.

	— Ол жұрттың өзін-өзі өлтіруіне ерік береді, — дедім Пьереттоға.

	Жұлдыздарға көз тігіп, ұзақ уақыт үнсіз отырдық. Жотадан гүлдің иісінен аумайтын сүйкімді хош иіс тарап, түнгі салқын ауамен қарағай арасына жайылып жатты. Күнсая маңындағы ақжұпарды есіме алдым; кезінде оның ағаш көлеңкесінде тұрған гүлдері жұлдыз шоқтарына ұқсаған болса керек. Бұл павильонда біреулер тұрды ма екен бұрын?

	— Жануарлар адамды түсінеді, — деді Поли. — Оңаша қалуға олар бізден әлдеқайда шебер...

	“Ұстай алмайсың!” деп айқайлап Габриэлла да жүгіріп жетті— ау ақыры. Орест те келді, бірақ анау секілді аса бір алабұртып тұрған жоқ-ты.

	— Міне, гүлің, — деді ол Габриэллаға.

	— Орест қараңғыда мысық сияқты көреді, — деді Габриэлла күліп.

	— Қараңғыда маған тіпті “сен” деп сөйлейді. Бермен қараңдар, — деді ол бізге, — бәрің де маған “сен” деп сөйлеңдер, сонымен әңгіме тәмам.

	Бөлмеге кіріп шамды жаққаннан кейін өзімізді еркінірек сезіндік. Әр жерге шашырай жайғасып отырдық, Габриэлла әндете жүріп пластинка таңдады. Шашына олеандра гүлін қыстырып қойыпты. Кресло арқалығына қарай шалқалай отырып алып ән тыңдауға кірісті. Бұл үні зор қоңыр дауыстың орындауындағы, ырғағы біресе үдеп, біресе бәсең тартатын, зарығу сарыны басым блюз болатын. Орест күйтабақ ойнатқыш жанында үнсіз тұрды.

	— Жақсы екен, — деді Пьеретто. — Бұл пластинканы бұрын ешқашан естімегенбіз.

	Габриэлла әнді жымия күлген қалпы тыңдап отырды.

	— Мынау Маура пластинкаларының бірі ғой деймін, сірә? — деді Поли.

	Бұл кеш осылай аяқталды да, ұйқтауға кеттік. Ұйқымда маза болмады. Мені күн әжептәуір биікке көтерілген кезде бөлмеме кеп кірген Пьеретто оятты.

	— Басым ауырып тұр, — дедім мен.

	— Менің де, — деді ол. — Естіп тұрсың ба, қалай аңыратып жатқандарын?

	Пластинкадағы сол баяғы қоңыр дауыс үй ішін кернеп кеткен еді.

	— Таң атпай жатып бұлары несі, дені сау ма өздерінің?

	— Орест қой, ғашығына сәлем жолдап жатқан, — деді Пьеретто.

	— Басқалар әлі тұрған жоқ.

	Бетімді легендегі суға батырдым да, пысқырынып жатып:

	— Шектен шығып кеткен жоқ па өзі? — дедім.

	— Бос сөз, — деді Пьеретто. — Менің түсінбей жүрген адамым жалғыз Поли ғана. Оны шағым айтады деп күтпегем. Шамасы, көзіне шөп салғанды қаламайтын болса керек.

	Шашымды тарай бастағам, тоқтай қалып:

	— Жаңылыс ұғып жүрмесем, Поли әйелдерден әбден зәрезеп болған. Әйелдер маған күн көрсетуден қалды, деді ғой. Ол жануарларды және бізді жақсы көреді, — дедім.

	— Мүлдем олай емес. Әйелдер жайында жаны ауыра сөйлегенін байқамадың ба? Ол ғашықтық дертіне шалдыққан кеңкелес...

	Төменге түскенімізде ән әлдеқашан аяқталған еді. Шаң сүртіп жүрген Пинотта Орестің пластинканы қойған бойда екі аяқты арбасына отырып кетіп қалғанын, түске қарай қайтып оралам дегенін хабарлады.

	— Жөн-ақ, — деді Пьеретто, — отырарға орын таппай аласұрып жүр ғой ол.

	— Орест велосипедпен келеді, — дедім мен.

	Пьеретто мырс етті, ал Пинотта маған бедірейе қарады. Мен өзімді-өзім ұстай алмай:

	— Апырай, стансаға қыдырыстап баруы оған қалай әсер етер екен, — деп қалдым.

	— Бұл оның денсаулығына пайдалы болады, — деді Пьеретто, қолын ысқылап. Сосын Пиноттаға: — Сигарет жайын ұмытқан жоқсыз ба? — деді.

	Сағат он бірлерге таман, шыдатпай бара жатқан соң, жоғары көтеріліп Поли бөлмесінің есігін қақтым. Одан аспирин сұрамақшы едім.

	— Кіріңіз, — деді ол.

	Керемет көркем күрең-қызыл пижама киген ол шымылдықты кереуетінде жатыр екен, ал қазір шорт киіп жүрген Габриэлла терезе алдында отыр екен.

	— Кешіріңіз.

	Габриэлла маған мұнда келгенімді қызық көргендей қарап қалды.

	— Бүгін сәлемдесіп кіріп-шығатын күн, — деді ол.

	ЬІңғайсызданып қалдым. Олардың түр-кескіні маған ұнамады.

	Габриэлла маған бас аурудың дәрісін өзі тауып бермекке орнынан тұрды. Еденге төселген айнадай жарқыраған қызыл тас тақтамен жүріп отырып бөлмені кесіп өтті де, комодтың жәшігін қопарыстыра бастады.

	— Тек қателесіп кетпесек болар, — деді ол. Айнадан оның күлмең қаққан әлпетін көріп тұрдым.

	— Дәрі ванна бөлмесінде, — деді Поли.

	Габриэлла зып етіп бөлмеден шығып кетті.

	— Өкінішті-ақ, — деп дыбдырладым мен. — Бірақ өткен түнде біз ұйқтай алмадық.

	Поли маған іші пысқан кейіпте міз бақпай қарап жатты. Мына түрі ол өзімді, сірә, көрмей жатыр-ау деген ойға жетеледі. Поли қолын қозғалтты, сонда ғана барып темекі тартып жатқанын аңғардым.

	Габриэлла қайтып оралып, маған түйме дәрілерді берді.

	— Қазір төмен түсеміз, — деді ол.

	Басым ауырып берекем кеткендіктен түске дейінгі уақытты үңгір жанында өткіздім. Өзім отырған қамыс Габриэлла лоджиясынан көріне ме екен, деген сұрақ қойдым өзіме. Кейуана Джустина жайында, Орестің шешесі жөнінде, Греппода не боп жатқанын білсе олардың не дейтіні турасында ой кештім. Бірақ бұл күні таңертең көңілім аса бір алабұртып тұрмағанын сездім, ең қиыны артта қалғандай, әлі де бәрі орнына келетіндей көрінді маған. Мынадай бақытсыздықтың қыдырып жүрген қызы бар Орестің басына тап келгенін қарасайшы, деп күйіндім өзімнен өзім. Шамасы, тұзы жеңіл жігіт болса керек ол.

	Виллаға қайтып оралып, ешкімді таппаған соң, қарағай арасына кірдім. Орестің келген-келмегені де белгісіз еді. Осындай қыдырыстан оралған сайын, бұл, бәлкім, ең соңғысы шығар, деп ойлайтынмын, Бірақ Полидің бізді әлі қуып жібермегеніне қарап, оның осында болғанымызға шыдай тұратын түрі барын аңғаруға болатын; егер Пьереттоның айтқаны рас болса, ендігі Поли бізге кете беріңдер, дер еді. Поли сол бұрынғы қалпында қалған: тіл қатысып сөйлесетін біреу-міреуді керек еткендіктен Пьереттоны, оған қоса мені де, қасында ұстау үшін Орестің өрескелдігіне төзім білдіріп жүрген, жалқаулық пен немқұрайдылықтан төзіп жүрген. Жалпы алғанда, мұны кәдімгі намыссыздық деп бағалауға болар еді.

	Өкінішке қарай, Орест қайтып оралды. Оны маған Пьеретто айтты.

	— Олар балконда күнге күйдірініп жатыр, — деп салды ол бейкүнә кейіпте, жанында келе жатқан Поли бұған көңіл аудармағандай көрінді. Түрі ұйқысы қанбаған адамның түріндей еді. Ол шылым шегіп келе жатқан, қолының дірілдеп тұрғанын байқап қалдым.

	— Жоғарыда күйдірініп жатыр деймісің? — деп дыбдырладым мен.

	Ана екеуі бәлеқор біреудей көріп маған жақтырмай қарап қойды да, жаратушы жайындағы әңгімелеріне қайта оралды.

	Бірақ, таңертеңгі ас үстінде Поли тіс көрсетті. Сендердің біреуің таңғы сағат жетіде пластинка қойдыңдар, деп наразылық білдірді. Өзін оятып жібергені үшін ол тіпті Габриэллаға да дүрсе қоя берді.

	— Нендей нәрсенің де өз рет-кезегі бар ғой, — деді ол долданып.

	Габриэлла оған өшпенділікпен көз тастады. Бірақ сол арада Орест қалжыңға басып, қатты опынып тұрғандай кейіппен болған оқиғаға өзі айыпты екенін мәлім етті.

	Үнсіздік орнады, іле Габриэлла Оресті оқты көзбен атты, Қаны қайнап, не істерін білмей қалған еді.

	— Әумесерлер мен әңгүдіктердің арасында өмір сүруден асқан қасірет бар ма екен, — деді бетін жиіркенгендей тыржитып жіберген ол ашуға булығып.

	Сол-ақ екен қып-қызыл боп кеткен Орест салфетканы үстелге лақтырып тастады да, сыртқа шығып кетті.





ХХҮІ




	Жанға жайсыз тиетін тыныштық орнады. Орестің жоқтығы аңға шықпақ жоспарымызға кедергі келтірді; Габриэлла хат жазбаққа өз бөлмесіне көтерілді; Пыеретто: “Нақұрыс екен ғой” деді де, ұйқтауға кетті. Шала бүлінбей сабырлы қалпын сақтаған жалғыз адам Поли секілді боп көрінді: бір бөтелке коныякты қасына қойып, қонақ бөлмеден шықпай журналдарды парақтап отыра берді. Қаңғыбас біреуге ұқсап әрлі-берлі сенделіп жүргенімді терезеден көріп қалып: неге саған мұнда келіп коныяк ішпеске және Пыереттоны да шақырмасқа, деп сұрады. Сол арада қарағайларға қарай шегіншектеп, “Пыеретто!” деп айқайладым да, жөніме кете бардым.

	Қызылқайың орманына қарай құлдап, одан да әрі астым. Бұған дейін ешқашан өйтпегем. Үстіртті басып өтіп жатқан, шаңдақ әрі мал тезегіне толы қызыл топырақты айдау жолға кеп түстім. Жол үстінде сары көбелектер шырқ үйіріле ұшып жүр екен. Беде мен мал қораның жылымық иісі маған айрықша ұнады, бұл маған дүниенің кіндігі Греппо еместігін аңғартып тұрған. Көңілімде қордаланғанның бәрі сыртқа лап қойды да, бүгін кеште-ақ Туринге қайтатыным жайында мәлім етпек болдым.

	Кейін бұрылып, жотаға соңғы рет көз салдым. Төменгі жағынан тек қарағайлар мен бұталар сиректеу қоныстанған құлама жарлар ғана көрініс беретін. Греппо шынымен-ақ бедеу де жабайы арал тәрізді еді. Тап сол сәтте одан жырағырақ жерде болғым келген, осының бәрі жайында дағдылы тіршілігімді атқарып жүріп ой кешкім келген. Өйткені, енді бұл жотаны ұмыта алмайтын едім — жүрегімнен берік орын теуіп үлгерген еді ол.

	Беткеймен жайлап төмен түсіп келе жатқан Рокконы жолықтырып қалдым. Ол жоғарыда мені іздеп жатқандарын айтты.

	— Кім іздеп жатыр мені? — деп сұрадым.

	Айтуынша, мені төртеуі де іздеп жатқан боп шықты. Олар қарағай көлеңкесінде қаннен-қаперсіз шай ішіп отырған көрінеді.

	— Дәрігер де іздеді ме?

	— Иә, дәрігер де.

	Жынды екен ғой бұлар, деп ойладым, сосын сақтана жүріп жотаның төбесіне көтерілдім. Габриэлла — ол енді қызғылтым белдемше киіп алыпты — мені көріп айқайлап жіберді, өзіне сатқындық жасамауға, кешегідей қашып кетпеуге тиіс екенімді айтып айқайлады. Иығымды қиқаң еткізіп қойдым да, шай ішуге кірістім. Орест, түк ештеңе болмағандай, мылтық атудың (ол мылтықты тізесіне қойып отыр еді) кейбір құпия сырын қайтадан түсіндіруге кірісті. Құдай хош көріп, ақыры қозғалдық-ау.

	Бұл жолы бәріміз бірге жүрдік. Пьереттоны бүйірінен шынтағыммен түртіп, оған сұраулы жүзбен қарадым. Ол теріс қарап кетті де, аспанға көз жіберді.

	— Мыналар ұрсысып қалған жоқ па еді? — деп сыбырладым.

	— Габриэлла оның бөлмесіне барды, — деп жауап қатты Пьеретто.

	Одан соң Орестке таяп барып, одан біз өлтірмекші боп жүрген қоянның қайда екенін сұрадым. Сол арада Поли бірдеңе айтты да, анау соған қарай бұрылып кетті, ал Габриэлла маған көз қиығын тастап, езу тартқансыды. Жолдан шығып кетуіміз себепті алғаш кездескен бұта бізді басқалардан бөліп жіберді. Жүрегім дүрсіл қағып (“сенге” көшіп те үлгергенбіз):

	— Сенімен сөйлесуге бола ма? — деп дыбдырладым.

	— Раrdоn? — деді ол, сол бұрынғыша жымия күліп.

	— Бұлай етуге болмайды, Габриэлла, — дедім. — Сенімен Орест жайында сөйлесейін дегем. — Біз тоқтадық. Мен оның көзіне қарадым. Күліп тұрса да, Габриэлла барынша байыпты болатын.

	— Орест жұрттың бәрінің шамына тиеді, — деп күбірледі ол. — Оның мінезі өте жаман.

	Мен оған қадала қарадым. Ол иығын қиқаң еткізіп, былайырақ жылжып тұрды. Сосын қатқылдау дауыспен сөйлеп кетті:

	— Сен мұны оған да айтуға тиіссің, егер ол сені тыңдаса. Жақсы дос секілдісіңдер ғой өздерің. Енді оғаш қылық көрсетпеуге тиіс. Сендер секілділерден мен қорықпаймын...

	Біз ағаштар және бұталар арасымен жүріп келе жаттық. Арт жағымыздан басқалардың аяқ дыбысы естіліп тұрды. Бұтақтарды әрмен ысырып жатқан ол шап беріп білегімнен ұстай алды да:

	— Оны қаншалықты ұнататынымды білмейсің... Ешкім де білмейді. Сондай салмақты, сондай аңғал, сондай жас... Байқа, онымен сөйлессең бұлай деп айтып жүрме... Бірақ, ол айтқанымды тыңдауы керек және оғаш қылық көрсетпеуге тиіс...— деп күбірледі.

	Біз алаңқайға шықтық, басқалар да шықты. Тас төбемнен әлденендей суыл естілді де, іле-шала тарс етіп мылтық атылды. Пьереттоның айқайлап жібергенін естідім. Габриэлла да айқайлады. Бәріміз де айқайды салдық. Бақсақ, Орест жабайы үйректі, — бізге мәлім еткеніндей, барылдауықты, — атыпты, бірақ тигізе алған жоқ.

	— Желкеден мылтық ату деген неткен есалаңдық, — деді Габриэлла. — Бізді баудай түсіруің мүмкін еді ғой.

	Орест өзінше мәз-майрам боп тұрды.

	— Бұл жай бытыра ғой, — деді ол. — Мұндай оқпен өлтіру үшін адамды тақап тұрып ату керек.

	— Мылтықты маған берші, менің де атқым келеді, — деді Г абриэлла.

	Мұндай ойынға қатыспайтынын аңғартқысы келгендей Поли алаңқайдың шетінде қалып қойған. Біз тағы бір құстың ұшып өтуін күттік; Габриэлла мылтықты дайын ғып ұстап тұрды; Орест көңілі алып ұшып біресе оған, біресе әуеге қарап алақтаумен болды. Арада шамалы уақыт өткен соң, ешқандай өзгеріс болмауы себепті, Поли әрмен қарай жүруге, күнсаяға баруға ұсыныс білдірді.

	Бұл кеште үстел басындағы әңгіме де, әзіл де барылдауық үйрекке қатысты айтылып жатты.

	— Мұндай іске ит қажет болады, — деді Орест.

	— Ең әуелі аңшы керек, — деді Пьеретто.

	Олар тамақты аузын толтыра асап, бат-бұттап сөйлеп отыр еді.

	— Тәбетіңді жоғалтпапсың, — дедім Орестке.

	— Оның неге қарыны ашпасын? — деді Поли. — Аңшы емес пе?

	— Оған өсу керек, — деді Пьеретто.

	— Оресте не жындарың бар? — деп Габриэлла сөзге килікті. — Басын қатырмаңдар. Ол менің нақсүйерім.

	Бізге көңілді кейіпте көз тастап отырғанымен, Орестің ыңғайсызданып қалғаны байқалды

	— Сақ болғайсың, — деді Поли оған. — Габриэлла — әйел. Габриэлланың әйел екенін байқаған боларсың? — деп ол сөзіне әжуа араластырып қойды.

	— Мұның не қиындығы бар, — деп күлді Габриэлла. — Бұл жерде менен басқа әйел жоқ.

	— Жалғыз-ақ әйел, — деді Пьеретто, сосын бізге қарап жымия күліп, көзін қысып қойды.

	Пьереттоның бәрін түсініп, мазақ қып отырғаны байқалды. Орест тәрелкесіне үңіліп қалды. Жердің тесігі болса кіріп кетуге дайын секілді көрінді. Ал, Габриэлла оған бір минуттей көз аудармай қарап отырды, жүзінде мысқылды күлкі ойнап тұрды.

	Габриэлла оған қашаннан осылай күле қарап жүр еді? Ол маған да, тіпті Полиге де күле қарайтын. Грепподағы алғашқы күндеріміз қайта оралғандай көрінген. Габриэлла мен Орест екеуі зым-зия жоқ боп кететін, балконға, орманға барып бұғынатын. Екеуі бейне ойнап жүргендей еді: алайда бұлайша жасырынудың қажеті жоқ-ты. Олардың біздің көзімізше, Полидің көзінше кездесіп, сөйлесе беруіне болатын еді, деп ойлаймын. Габриэлланың қолынан бұл келетін. Кейде маған ол бәрімізді келеке етіп жүргендей, бізге деген ашу-ызасын Орестен алатындай көрінетін. Кешкісін үстел басына жиналғанымызда Орестің жүзінен таңырқанудың, кейде, керек десең, неғыларын білмей дағдарудың нышаны байқалып қалатын. Ең ақыры Поли жайында әңгіме қозғау арқылы болсын, оны мұндай халден арылту менің де, Пьереттоның да қолынан келмеді. Алайда, мұнда тұрған не бар еді? Габриэлла ойнап-күлу үшін ғана оның басын айналдырып жүрген. Бірде кешкісін Орест қабағын қарс түйіп отырған кезде мұны оның өзіне де айтқам, бірақ ол “сен ештеңе білмейсің” дегендей басын шайқады да қойды.

	Ауық-ауық олар ұрсысып қалатын — бұл олардың үнсіз отыратынынан, бір-біріне көз тастауларынан сезіліп тұратын. Ертеңгілік, Поли төменге әлі түсіп болмаған, Орест қасынан айналшықтап шықпай қойған шақтарда, Габриэлла оны бізбен бірге болуға, гүл әкелуге, Пиноттамен бірге Қос көпірге баруға жұмсайтын. “Бар, бара бер, әумесер” дейтін бөлмеде әрлі-берлі теңселіп жүрген ол Орестке немкетті езу тартып. Амалы құрыған Орест қарағай арасына кіріп кететін. Бірақ, кейін Поли де, Пьеретто да төменге түсетін, сол кезде Габриэлла оны қоярда— қоймай шақырып, бізбен бірге болуын талап ететін, оны қолтығынан алатын. Орест оның айтқанын екі етпейтін, Поли оған кекесінмен қарап тұратын.





ХХҮІІ




	— Мына қарағай тоғайы маған соншалықты кереметтей көрініп тұрған жоқ, — деді бір күні кешкілік Пьеретто Полимен бірге ағаш діңдері арасымен маған қарай беттеп келе жатып. — Бұл араны құла түз деп атауға бола ма? Мұнда бақа да, жылан да жоқ.

	— Түс көргеннен саумысың? — дедім мен.

	— Саған бұл араның да ұнайтынына бәс тігуге бармын, — деді ол мырс етіп. — Ал, өз басыма батпақтан артық жер жоқ. Мұнда тіпті тыр жалаңаш шешіне де алмайсың. Өркениет орнаған орын.

	— Олай деп ойламаймын, — деді Поли. — Біз шаруалар сияқты тұрып жатырмыз.

	Ағаш арасынан Габриэлла шығып, бізге күдіктене көз тастап:

	— Құпия сырласып жүрсіңдер ме? — деп сұрады.

	— Неғылған құпия, — деді Пьеретто. — Поли айтады, шаруа тәрізді тұрып жатырмын, дейді. Ал, меніңше, біз шошқа секілді ішіп-жеп жүрміз. Дәлірек айтқанда, бай-батшалар сияқты.

	— Бай-батшалар сияқты деймісің? — деп қайталап сұрады бұртия қалған Габриэлла.

	Пьеретто оның бетіне қарап сақ-сақ күлді.

	— Кей адамның түсінігі шынымен таңдандырады. Сонда, қалай, сендер ішер ас, киер киімді өз еңбектеріңмен тауып жүрсіңдер ме? — деді ол.

	Бірақ, сол арада Поли:

	— Тыр жалаңаш шешінгің келсе — шешіне бер, — дегенді айтты.

	— Бұл мүмкін емес, — деді Пьеретто. — Бұл жерде өзіңді өркениеттің зиялы өкіліндей сезінесің.

	— Жалаңаш жүргілерің келе ме? — деді Габриэлла. — Онда тұрған не бар? Бірақ шаруалар мұндай істі жаратпайды.

	Сол жерде Пьеретто маған көз тікті.

	— Естідің бе? Синьора да дәл өзің сияқты ойлайды.

	— Мені синьора деп атама.

	— Қалай болған күнде де, — деп Пьеретто бірбеттілікпен сөзін жалғай берді, — ешкім де жануарлар тәрізді тыр жалаңаш жүре алмайды. Оның себебі...

	Габриэлла болмашы езу тартты.

	— Мені дұрыс түсініңдер, — деді Пьеретто. — Қызық үшін шешінуді емес, тыр жалаңаш тіршілік етуді айтып тұрмын.

	Ағаш арасынан Орест бой көрсетті, өңінен әлденеге ренжулі екені байқалады.

	— Меніңше, — деді Поли, — бәріміз де тыр жалаңашпыз, бірақ одан өзіміздің хабарымыз жоқ. Өмір деген — осалдық пен күнәкарлық. Жалаңаштық — осалдық, ол да аузы бітпеген жарақат тәрізді нәрсе... Әйелдер мұны етеккірі келген кезде жақсы сезінеді.

	— Сенің құдайың жалаңаш болуға тиіс, — деп міңгірледі Пьеретто. — Егер ол өзіңе ұқсас болса, ол жалаңаш болуға тиіс...

	Үстел басында жұрттың бәрі жайсыздық сезініп отырды. Тіпті Пьереттоның өзі де бұл кеште қалжыңнан тыйылып қалды. Тек жабырқау жүзбен Габриэлладан көз алмай отырған Орестің ғана ештеңеде шаруасы жоқ еді. Қарағай арасындағы әлгі әңгімеден көңілге әлденендей қаяу түскендей болған, әлденендей бір ұятты нәрсеге барғандағыдай әсер қалған. Ойда жоқта Поли мен Габриэлланың бір-біріне зер сала, ынтызарлықпен, шынайы ықыласпен деуге боларлық назармен көз тігіп отырғанын байқап қалдым. Сол арада мен тағы да сол баяғы өзіммен-өзім оңаша қалуды аңсаған шыдамсыздыққа шалдықтым. Бұл жолы Пьеретто сөйледі.

	— Грепподағы қонақтық қаншалықты ұнамды болғанымен, оның да тәмамдалар кезі бар. Үйге қайтатын уақыт болды, — деді ол үзілді-кесілді түрде. — Сен қалай ойлайсың, Орест?

	Ондай нәрсе ойында жоқ Орест басын көтерді, іші-бауыры елжіреген кейпін өзгертіп үлгере алмай қалды. Бірақ оған ешкім күле қоймады. Поли де, Габриэлла да қарсылық білдірген жоқ. Шамасы, әлденендей өзгеріс болған секілді. Тағы да Розальба ойыма оралды.

	— Аңшылар, маусым аяқталды! — деді сол арада Пьеретто. Орест жасқаншақтай жымиды.

	— Алда жыл құстарының маусымы бар, — деді күтпеген жерден Габриэлла ойнақылана үн қатып. — Тауқұдірет, шіл аулайтын маусым. — Ол ернін бұртитты. — Бірақ сендер әуелі жүзім жинауды көрулерің керек қой.

	Біз Орест үшін өте жайсыз тақырып төңірегенде тағы да әңгіме ете бастадық. Сан-Гратодағы жүзім жинауға келеміз деп әкесімен уағдаласқанбыз. Осының жайы ауызға алынған сайын Орестің қабағы қарс жабылатын. Бұл жолы да солай болды.

	— Греппо жүзімдіктерінде жүзімді тек сайрауықтардың ғана жинайтыны өкінішті, — деді Поли оған қабақ астынан көз тастап қойып. — Оқасы жоқ, Орест. Сен онда барып қайт, ал біз сені күте тұрамыз.

	Бір ғажабы, бәріміздің де көңіліміз ортайып қалғандықтан, ешкімнің көзінен әдеттегі мекерлік байқала қоймады. Бір сәтке орнай қалған тыныштықты автомобиль гудогы бұзып жіберді. Терезе әйнектері тұтқиылдан жарыққа шомылды. “Бұл солар! Олар тағы келді!” деп дауыстаған Габриэлла орнынан ұшып тұрды. Қауқылдаған дауыстар естілді. Сол бір түндегі, жотадағы Орест айқайын еске салып клаксон аңырады. Поли ықылассыз орнынан көтерілді. Пинотта бөлме арқылы ас үйге зып берді. Бір сәтке Орест екеуіміз оңаша қалдық, ал менің, неге екені белгісіз, өзіме шарап құйып алғаным есімде; бұл кезде сырттағы дабыра— шу мен күлкі одан әрмен үдей түскен еді. Орестің иығына қолымды қойып: “Былқ етпе”, дедім.

	Ең соңғысы болуға бұйырған бұл түн осылай басталған. Мен сыртқа шықтым. аспанда жұлдыз жамырап тұр еді, жылы ауадан қарағай мен шіріген жапырақтың иісі аңқитын. Қос машинаның жарқырай жанған шамы шағылтасқа, ағаштардың қап-қара діңіне, жазықтың ойыс жеріне ертегідегідей сән-көрік беріп тұр. Миландықтар жан-жақтан самсап шыға бастады. Габриэлла маған біресе біреуін, біресе екіншісін асығыс-үсігіс таныстырып жатты: мына алатопалаңнан есеңгіреп қалғандықтан тек қол алумен болдым, Пыеретто да сөйтті; бөлмеге келіп кіргенімізде ешқайсысының есімі есімде қалған жоқ.

	Кешкі асымыз әптер-тәптер болды. Әдетте бізге жай ғана алжапқышпен қызмет көрсететін Пинотта түйреуіш тағып шықты. Қыздар мен жігіттер мәз боп күліп, ас-су әзірлеп әуре болмауды өтініп, креслоға қонжия-қонжия кетісті — кейбірі тамаққа тойып келіпті, кейбірі жақсылап ішіп алыпты. Сол екі арада машиналардан не түрлі тағамға, бөтелкелерге, тәтті дәмге лық толы себеттер әкелінді; тығындар тарс-тұрс атыла бастады. Мен санап шықтым: үш әйел, бес еркек екен.

	Әйелдер жолға шыққандағы дәстүрмен басына шаршы байлапты, үстеріне алабажақ көйлек киіпті, ал балтырлары жалаңаш еді. Бірде-біреуін Габриэлламен салыстыруға болмайтын. Олар жапатармағай сөйлеп, оттық сұрап, қысылып— қымтырылмастан бізге тесірейе қараумен болды. Өзара аталып жатқан есімдерден тек “Мара” дегенін ғана анық ажыраттым. Жігіттер арасынан біреуі ерекше көзге түсті — жас, тыриған арық, беті жын ұрған жанның бетіндей жыбырлап тұрады екен, беліне дейін ғана келетін ерсілеу күрте киіпті. Есімі Чилли көрінеді. Ішке кірген бойда оның Пиноттаға бағжия қарап қалғаны сонша, жұрт қыран-топан күлкіге батты. Екінші біреуі Габриэлланы қолтықтап алды да, екеуі диванға барып тізе бүкті. Сылқымдау тағы біреуі әрменіректе тұрып алып, үйдің иелері мен достарына сәлем беруді өзіме бақыт санаймын деп айқайлады.

	Бұлардың кездесуге байланысты қуанышты айқай-ұйқайы басылғанша басқа ештеңе жайында сөйлеу мүмкін болмай қалған— ды. Милан турасындағы әңгіме, қызды-қызды сөз, жалпыға ортақ желік Полиді де өзгертіп жіберді: әйелдерді көтермелей мақтап, әркімге бір көз қысып, өзіне сауал қоюшыларға мылжыңдап ұзақ жауап қайтарумен болды. Қып-қызыл боп кеткен Габриэлла қалжыңбастармен шыр-пыры шығып салғыласып жатты. Поли мен Габриэлла өткізіп жатқан оңаша өмірді, табиғат аясындағы махаббаттың адамгершілікке жат өзімшілдігін, ерікті түрде таңдап алынған зерігушілікті бәрі бірауыздан айыптады. Ақшыл костюм киген, жігерлі кейіптегі әлпетінде әрдайым мысқылды күлкі үйіріліп тұратын еркек, Додо дейтін біреу, — кейін білгенімдей, жасы қырыққа таяп қалған көрінеді, — бір сәтке орнай қалған тыныштықты пайдаланып, басқа біреулердің әйелдерімен ғана көңілдес болуға болады, ал өз әйеліңмен ондайға жол жоқ, деп немқұрайды түрде мәлім етті.

	Пьеретто аңшы ит тәрізді әр нәрсенің аңысын аңдумен болды. Орестің зым-зия жоғалғанын байқадым. Габриэлла да көрінбей кетті. Арада бір минут өткеннен кейін екеуі кішкене үстелшені алып қайтып оралды. Пинотта жерден көзін көтермеген күйі ішке ұсатылған мұз алып кірді. Габриэлла шаттана күліп қолын шапалақтады да, — оның киім өзгерткенін, қазір көгілдір көйлек киіп жүргенін байқап қалдым, — жуынғысы келгендерді жоғарыға шақырды. Верандада бес-алты адам қалдық, арамызда Поли жанына жайғасқан жүдеу бет әйел де бар еді.





ХХҮІІІ




	Жүдеу әйел Полиге:

	— Тап қазір айтып беріңіз, бұл жерде неге тұрып жатырсыз? — деді.

	— Білмеуші ме едіңіз? — деді Поли. — Папам мені мұнда қамауда ұстап отыр ғой.

	Жүдеу әйел мұрнын кіржитті. Бұл бірталай жасқа келіп қалған әйел еді. Бокалын созып:

	— Құйыңызшы маған, — деді.

	Дауысы суықтау әрі қатқылдау болатын, ал саусақтарына толтырып сақина тағып алыпты.

	— Папаңыз ба әлде Габриэлла ма? — деп сұрады ол ерсілеу күлкімен.

	— Бәрібір емес пе, — деді креслоның шынтақ таянышына жайғасқан, шашы дудыраған бозбала. — Отбасылық жағдаят.

	Осыған дейін жақ ашпаған Пьеретто:

	— Бұл құпияны одан бір кеште біліп алу мүмкін емес, — деп салды.

	Оған ешкім назар аудармады.

	— Сенің көңіліңді көтергіміз келеді. Жалғыз отырғанда жарытып ішпейтін шығар деп ойладық. Сөйтіп сені тура жолға салу үшін осында кеп отырмыз. Биыл Миланда қандай би биленетінінен де хабарсыз екеніңе Додо тіпті бәс тігуге құлшынды.

	— Мынадай би, — деді Поли байсалды кейіпте, сосын саусағын көтеріп, аяғымен би ырғағын тықылдата бастады.

	— Жоқ! — деп айқайлады бәрі мәз-майрам болып.

	Жүдеу әйел жөтеле бастады, қолына ұстап отырған бокалы сыңғырлап кетті. Мысқылды күлкімен алтын тістерін жарқыратып ішке Додо кірді.

	— Сен бір жылға артта қалыпсың, — деді бозбала күлкі тыйылған кезде.

	— Жоға, үш айдан аспайды, — деп іліп әкетті Додо байсалды кейіппен. — Полидің дамуы үш ай бұрын тоқтап қалған.

	Бұл Додо деген қалай болса солай әрі өктем сөйлейтін, көз жанары суық, күнқақты еркек болатын. Автомобиль гудогы мен келгендердің дабыра-шуын естіген кезде Полидің қалай маңдайын тыржитқанын, соның алдында ғана Габриэлла екеуінің бір-біріне қалай ынтызарлықпен көз тігіп отырғанын есіме алдым. Қазір мұның бәрі ұмытылып, қожайындарымыздың кербез-сылқым дос— жарандары баспалдақпен төмен түсіп, қонақ бөлмеге мәз-майрам боп топырлап кіріп жатқан. Ең соңынан, күйтабақ ойнатқыш қырылдап қалған кезде, Габриэлла келді.

	Мен терезе жақтауына сүйеніп тұрғам, бұл арадан тезірек қарамды батыруға, орманға кіріп кетуге аңсарым ауды.

	Қысылып-қымтырылуды білмеген Пьеретто миландықтар тобына араласып, олармен мылжыңдасуға кірісті. Әлі ешкім билей қоймаған. Тыриған арық Чилли бір пирожкиден соң екіншісін жалмап, мырғамға батып жатыр еді, жұтқыншағының әрлі-берлі жүгіргені анық көрініп тұрған. Орест тағы да зым-зия жоғалды. Соны байқап, Габриэллаға қарадым. Ол Полиге әлдене айтып жатыр екен, ал шашы дудыраған бозбала оны білегінен тартқылап тұр еді. Г абриэлла күліп, сөзін жалғастыра берді, ақыры бозбаланың икеміне көнді. Мына көйлегі өзіне керемет жарасады екен. Осы арадағы еркектердің қаншасы оған жанасты екен, Орестке дейін қаншасы онымен қойындасты екен, деп сұрадым өзімнен.

	Басқа әйелдің ешқайсысы маған ұнаған жоқ. Бәрі, — сары шаштысы да, қара шаштысы да, — Розальбаға ұқсайтын. Креслоға жантайып отыра кеткен олар самарқау күліп, бокал соғыстырумен болды. Іштеріндегі алтынға көбірек малынған, бет-ауызын көбірек әлеміштеген жүдеу әйел әлі сол баяғы орнында отырған. Диванға аяғын жинай жайғасып алған ол еркектердің әңгімесін арсыз бетіне жасанды түрде әдіптелген бейкүнә кейіппен тыңдап отырған.

	Одан соң оқыстан жұрттың бәрі билеп жүргенін көрдім. Қоңыр дауыс сол баяғы блюзді орындап тұрған. Орест әлі жоқ еді. Габриэлла Додоның құшағында шыр айналып жүрген, би үстінде де Додо былқ етпейтін байыпты қалпын өзгертпепті. Бұл шашы түсе бастаған, біраз нәрсені бастан өткерген, көрінгеннің бәріне кекесінмен қарайтын адам-ды — Габриэллаға да керегі тап осындай біреу екеніне еш күмәнім қалмаған. Анау бұған бірдеңе деп сыбырлап, Габриэлла соған күліп жатты: еріні әлгінің бетіне тиер— тимес боп тұрды.

	Шарап құйып алу үшін бөлме арқылы өтіп келе жатып, мұз жеп тұрған Пьереттомен бетпе-бет кездесіп қалдым.

	— Айызың қанған жоқ па әлі? — дедім.

	Ол маған мүсіркей қарап қойды.

	Әпенділеу Чилли билеп жүрген жұптар арасынан өтіп жанымызға келді. Бұл әлденендей бір әзіл айта ма — бет-аузын тыржита ма әлде әтеш құсап шақыра ма деп күткем, — бірақ ол бізге қолын ұсынды.

	— Өте қуаныштымын, — деді жарықшақтанған дауыспен. Сосын көзін қысып қалып: — Мынау керемет жайлы жер екен, — деп қосып қойды.

	— Мұнда алғаш келіп тұрсыз ба? — деп сұрады Пьеретто.

	— Шынымды айтсам, қайда келгенімізден де жөнді хабарым жоқ, — деді ол сол баяғы дірілдеген дауыспен. — Біз клубта болғанбыз, покер ойнап жатқанбыз, таныстарымыз келіп алып кетті. Казиноға бара жатқан шығармыз дегем, бірақ кейін Мараны көрдім, ол маған: “Полиге бара жатырмыз”, деді. Полиді еске алатын кім қалды дейсің енді? Маған оны біреулер жынданып кетті деген. — Чилли жынды адам құсап көзін адырайтты. — Айтқандайын, ана қызметші қыз қалай өзі? — деп сұрады ол сыбырлап. — Анау, сары қызды айтам... Пайдалануға бола ма өзін?

	— Әбден, — деді Пьеретто.

	— Поли жайында Миланда не айтылып жүр? — деп сұрадым.

	— Оның бұл дүниеде әлі бар екенін кім біліпті? Осында келіп қайтуымыздан басқа одан ешқандай пайда жоқ.

	Шолтаң-шолтаң қимылы арқылы торғайды еске сап тұрған ол есікке қарай бұрылды, сосын күртесін беліне қарай тартқыштап алып, жөніне кетті.

	— Сүйкімді жігіт, — дедім мен. — Сыпайы да шыншыл

	Пьеретто басын сілкіп жіберіп, үстел үстін, билеп жүрген жұптарды көзбен шолып өтті.

	— Бұлардың бәрі шыншыл, — деді ол сенімді түрде. — Ішеді, жейді және қойындасады. Бұлардан басқа не күтесің? Соны қалай жасау керегін өзіңе үйретсін деймісің?

	— Орест қайда? — деп сұрадым.

	— Осылардың арасында жүрсең, сен де солай істер едің...

	Тағы бір рөмкені тастап жібердім де, сыртқа шықтым.

	Тас қараңғыда көтерменің үстінде тұру сондай ұнамды болды. Музыка мен дабыр-дұбыр дауыс арт жағымнан бәсең ғана естіліп тұрған, ал маңайдағының бәрі қараңғылық құшағында еді, өзім жұлдыздар арасында қалықтап жүргендей болғам.

	Қайтып оралған соң Габриэлланы оңаша шығарып алып:

	— Орест сені үй жанында тосып тұр, — дедім.

	— Ол есалаң болмаса...

	— Қайсың есалаңдау екеніңді білмеймін, — дедім мен. — Мысалға, өзімді ешкім күтіп тұрған жоқ.

	Ол күліп жіберді де, зып беріп сыртқа шығып кетті.

	Мезгіл-мезгіл біраз адам бас қосып шүйіркелесіп қалатын, ондай кезде Пьеретто әңгіме көйітіп, күліп, әйелдерге қырындап бағатын. Әзірше ешкім осы отырған бәріміз тоғайға барайық, деген ұсыныс түсіре қойған жоқ-ты. Күйтабақ ойнатқыш ауыз жаппай әндетіп тұрды. Шынтуайтында, бұлармен араласып кетудің еш қиындығы жоқ-ты. Әйелдерге де, Додоға да керегі көңіл көтеру ғана болатын. Солармен бірге көңіл көтеру қажет-ті. Таңға дейін әлі талай уақыт бар еді.

	Поли мен әлгі сақиналы жүдеу әйел бәрінен жөндемірек билеп жүрді. Ақыры күйтабақ ойнатқыштың үні өшер сәт те туды (Габриэлланың сыртқа шығып кеткеніне біраз уақыт болған). Поли мен жүдеу әйел бір-бірін құшақтап, бір-біріне жабысқан күйі тұра қалды. Басқалары Чиллидің қасына топырласа қалған: ол кілемге тізе бүккен күйі Полидің еденге қойылған, таянышы бар жақтауға салынған фотосуретінің алдында аңыраған күйі етпеттей құлап жатыр еді. Бұған әлі ойыны қана қоймаған Пьеретто да қатысып тұрған.

	Кенет Чилли литанияға9 басты. Мара, Додоның ақ-сары өңді ашынасы, көзінен жас аққанша күлді, жасын сүртіп тұрып Чиллиден қоя қоюын сұрап жалынумен болды. Өңгелері Чиллиге қол соғып жатты. Тәлтіректей басып Поли жақындап, ол да күліп жіберді.

	Бірақ, сол арада Пьеретто үн қатты. Ол өзін-өзі сыйлайтын әр құдайдың бүйірінде жарақат болуға тиіс, деді.

	— Жауапкер шешінсін, — деп мәлім етті ол. — Бізге жарақатын көрсетсін.

	Біреулердің мырс-мырс күлгені естілді де, бәрі тым-тырыс тына қалды. Топтан сырттап қалған жүдеу әйел:

	— Не болды? Не боп жатыр? — деп қақылдады.

	Полиге қарауға жүрегім дауаламады; маған қып-қызыл боп кеткен басқа бір әлпеттің өзі жеткілікті еді.

	Біреулер пластинка қойды; жұптар да қолма-қол пайда болды. Шарап ішкелі үстелге жақындағанымда Додоға кезіктім. Ол басын біресе олай, біресе бұлай бұрып, біреуді іздеп тұр еді.

	— Ол келіншек мұнда жоқ, қазір келеді, — дедім.

	Додо рөмкесін көтеріп, маған көзін қысып қойды. Суық қана бас изей салдым. Екеуіміз бір-бірімізді түсінген едік.

	Мен әжептәуір масайып қалғам. Дабыра-шудан көз алдымдағының бәрі буалдырланып кеткен. Бөлменің арғы шетінде Поли отырғанын байқадым. Онымен біреулер сөйлесіп жатқан, Пьеретто да сол арада болатын, — Полидің көңілі тыныш, тек азды— кем шаршағандай еді. Рас, өңі қуқыл тартып тұрған, бірақ қазір қандай нәрсе болсын қуқыл тарта бастағандай көрінетін.

	Ішке Габриэлла мен Орест кірді.





XXIX




	Бұл кезде жұрттың көбі сыртқа шығып, қарағай арасында сенделіп жүрген. Жотаның беткейімен төмен құлдамақшы боп жатқан. Әлдекімдерді, шамасы, Поли мен анау әлгі сақиналы әйелді-ау деймін, іздеп жатқан. Күйтабақ ойнатқыш үнсіз еді. Мен тағы бір рөмке джин ішпекке үйге қарай бет алдым.

	Жанымнан өтіп бара жатқан Орест иығымнан қақты. Екі езуі екі құлағында.

	— Қалай, көңілің орнына түсті ме?

	Оның да шашы дудырап кетіпті.

	— Мына әумесерлер тезірек кетсе екен тек, — деді ол.

	— Габриэлла не дейді?

	— Ол мыналардан құтылғанша асық.

	Дәл осы кезде іштен Габриэлла мен Додо шықты.

	— Жарапты, — дедім мен. — Ішіп жіберген артық етпейді саған.

	Терезеден салқындау, тіпті суықтау дерлік (қазір кешкілік және ертеңгілік уақытта жазықтықты тұман торлайтын) леп соғып тұр еді. Магнолия жанынан қолына патнас ұстаған Пинотта өткен, көлеңкеде тұрған біреу оны шап беріп құшақтай алды. Пинотта жұлқынып босанып шықты да, бокалдарын топырлата құлатып қашып құтылды. Бұл арадағы арпалысқа қарағай арасынан шыққан “ура” деген айқай дем беріп жатты.

	— Көрдің бе, — дедім Орестке, — ойларына не келсе соны істеп жатыр. Пьеретто қайда?

	— Мыналар тезірек кетсе екен тек, — деді ол.

	Верандада екеуіміз ғана едік.

	— Бүгін түнде менен ештеңе жасырмауыңа болады, — дедім, бокалды ерніме апара беріп. — Габриэлламен бірге балконда болдың ба? Оны қойныңа алдың ба?

	Орест маған қарап қойды да, ернін әзер қимылдатып бірдеңе деді. Естиін деп ентелей түстім. Ол жымия күліп, басын сілкіп— сілкіп жіберді де, жөніне кете барды.

	Баспалдақта біреудің қақырынып жатқанын естідім, сосын біреулердің бәсең үнмен сөйлескені құлағыма шалынды. Сірә, жатын бөлмелерге көтеріліп бара жатса керек. Бәлкім, менің бөлмеме де кіретін шығар. Шыдай алмай, табалдырыққа дейін бардым. Ешкім көрінбейді. Сосын біреу-міреу кездесіп қалар деп алдын-ала дайындап алған жымиыспен баспалдақ арқылы жоғары көтеріле бастадым. Барлық жерде шам жанып тұрған, бұл мені жалғыздық сезіміне бөледі. Жоғарыда да ешкім жоқ еді. Бөлмеме кіріп есікті жауып, шамды жақтым да, қайта сөндірдім. Жан жоқ. Терезе алдына отырып қараңғыда шылым шектім. Қарағай жақтан айқай-шу, дабыр-дабұр, бәсең дауыстар естіліп жатты. Мен пәктігінен ада болған Греппо жайында ой кештім.

	Дәліздегі аяқ дыбысы ойымды бөліп жіберді. Дәлізге шығып, Габриэлланың көгілдір көйлегін көріп қалдым, баспалдақ алаңына қарай бұрылып бара жатыр екен. Оны баспалдақтың орта шенінде қуып жеттім. Габриэлла маған ләм деп тіл қатқан жоқ, тек мұрнын кіржитті де қойды, екеуіміз бірге түстік.

	— Шаршадың ба? — дедім.

	Ол иығын қиқаң еткізді. Одан Додо жайында сұраған жоқпын. Екеуіміз үйден бірге шықтық. Әйелдің бажылдаған дауысы мен Пьереттоның шиқылдаған күлкісі естілді.

	— Көңіл көтерісіп жатыр, — дедім мен.

	Тепкішектерге тізе бүккен Габриэлла қолымнан тартты.

	— Менімен бірге кішкене бола тұршы, — деді ол құпия бірдеңе айтпақ адамша.

	— Орест келіп қалса, бұл оған онша ұнамас, — деп міңгірледім.

	— Зауқың соқпай тұр ма? — деп жымия күлді ол — Шарап ішкің келе ме?

	— Бері қара, — дедім мен. — Орест екеуіңнің араңда не болды, соны айтшы?

	Габриэлла маған жауап қатқан жоқ, бірақ қолымды да босатпады. Оның демі мен хош иісін сезіп отырдым. Бетіне бетімді тақадым да, сүйіп алдым. Ол әрмен жылжып отырды. Ештеңе айтқан жоқ, әрмен жылжып қана отырды. Оның ерніне жуымағам. Ол менің сүйгеніме жауап қайтармады. Енді қазір жүрегім атқақтай соғып тұрған, мұны оның да сезгені анық еді.

	— Ақымақ, — деді ол суық қана. — Көрдің ғой? Міне, Орест пен менің арамда болған нәрсе осы ғана.

	Қорланып, еңсем түсіп кеткен. Айтқан сөзін жерден көз алмай отырып тыңдадым.

	— Сендер баласыңдар, — деді ол, — бәрің де: Орест те, ана үшінші біреу де. Сендерге керегі не? Біз сендермен доспыз, енді неғылдейсіңдер? Бәрі осымен тәмам болады. Қысқа қарай сендер Туринге қайтып барасыңдар. Орестің де қайтуы керек. Мұны оған айтып қоюға тиіссің. Орестің жүретін қызы бар, ол соған үйленсін. Менің онда шатағым жоқ.

	Габриэлла үнсіз қалды. Сәлден соң одан:

	— Қызғанасың ба оны? — деп сұрадым.

	— Жә, қоя ғой. Ендігі қалғаны сол еді.

	— Ендеше, Полидің қызғанатыны ғой...

	— Жоқты соқпа. Сен тек Орестке басымда еркім жоқ екенін ғана айтуың керек. Айтасың ба осыны оған?

	— Саған не болған? Жылап отырсың ба?

	— Иә, оған айт, мені жылап отырмын, — деді ол ширыға сөйлеп. — Полидің сырқат екенін, маған керегі жалғыз тек соның сауығып шығуы ғана екенін ол түсінуге тиіс.

	— Бірақ, Орестің айтуынша, сен Полиге мүлдем жуымай кетіпсің ғой. Екеуің ажырасыпсыңдар. Поли ауруханада жатқанда сен қайда болдың?

	Осыны айтуын айтқаныммен артынан ұялып қалдым. Габриэлла үнсіз отырды. Жүрегім қайтадан дүрс-дүрс соға бастады.

	— Бері қара, — деді ол, — маған сенесің бе?

	Мен кідіре тұрдым.

	— Сенесің бе әлде жоқ па?

	Мен басымды көтердім.

	— Мен Полиді сүйемін, — деп күбірледі Габриэлла. — Саған бұл сөлекет көрініп тұр ма?

	— Ал, Поли ше? Ол сені сүйе ме?

	Габриэлла орнынан тұрды да, маған:

	— Осы жайында ойлан. Сен мұны Орестке айтуға тиіссің. Үйге қайтқан кездеріңде мұны оған үнемі қайталап айта беруге тиіссің... Сен жақсысың ғой, — деді.

	Ол қарағайға қарай бет алды. Басым айналып кеткен. Орнымнан тұрған кезімде Грепподан тұра қашуға дайын болатынмын. Туриндегі, отырарға орын таппай аласұрған түндердегі, қалыптасқан әдетімше таң ағарып атқанша жүре бергім, жүре бергім келді, сонау Миланның өзіне дейін болсын немесе басқа бір жерге дейін болсын, басым ауған жаққа кете бергім келді. Бірақ оның орнына шараптан тағы бір тартып жібермекке қонақ бөлмеге бардым.

	Дәл осы кезде баспалдақпен Поли төмен түсті. Үстінде екі бешпет бар еді, екеуін де желбегей жамылыпты, ал көзі күл секілді, күлдегі сөнген шоқ секілді болатын. Оны масайып қалған шығар дегем, бірақ дәл мынадай күйде жолықтырармын деп ойламағам. Поли маған өзімен бірге болуымды, отырып, темекі тартуымды сұрады. Бәсең үнмен, бірақ міндеттегендей ғып айтты.

	Сыпайыгершілік жоралғысын жасап, одан мына дос— жарандарыңмен көптен таныспысың, деп сұрадым. Дәл осы сәтте оның мүлдем мас еместігін байқап қалдым. Қайткен күнде де, әйтеуір, шараптан мас емес-ті. Көз жанары тап сол өзін жотада кездестірген түндегідей еді.

	— Поли, мазаң болмай тұр ма? — дедім.

	Креслоның шынтақ таянышын сығымдаған күйі Поли маған көзінің астымен қарап қойды.

	— Күн суыта бастады, — деді ол. — Енді қар жауса етті. Сонда Орест біреу-міреуді өлтірер еді...

	— Орестен өш алғың кеп жүр ме?

	Ол селқос қана бас шайқады.

	— Маған салсаң, сендердің әрдайым осында болғандарың жақсы. Бүгін көңілсізсің ғой. Кеткің кеп жүргеннен саумысың?

	— Миландық достарың таңертең кетеді ғой.

	— Олар мені жылдам жалықтырып жібереді, — деді ол. — Бұлар — ересек адамға айналған балалар. — Ол құсқысы келіп кеткендей дір ете қалды да, ернін жымырып алды. Сосын төмен қарап отырып, сөзін сабақтады: — Бала кезде жан-дүниемізді шуаққа бөлеген нәрсенің қалай ғана бұлжымайтыны қайран қалдырады. Мен де өзімді әлі күнге бала сияқты көрем. Бала секілді ойлау мен сезіну — ежелден келе жатқан ескі әдетіміз...

	Сырттағы бір нақұрыс машина клаксонын аңырата басты, қарлыға, булыға шыққан гуілден Поли селк ете қалды.

	— Қорқынышты соттың кернейлері, — деді ол түнеріп.

	Дәл осы сәтте Додо ішке кірді. Бізді көріп тоқтай қалды.

	— Мына Чилли дегенің нағыз есерсоқ! — деп дауыстап жіберді ол. — Әйелдердің бірінің трусигін алып кеткен ғой, шамасы. Соны әркімнің тұмсығына бір тақап: “Кімдікі екенін тапсаң — әйел сенікі”, деп жүр. Кімдікі екен...

	Поли оған өлусіреген жанармен қарады.

	— Сен массың ба? — деді Додо. — Бұл мас па? — Ол әлпетін қайтадан кекесінді кеспірге келтіріп, қолын уқалап, үстелге жақындады. — Күн салқын тартып келеді, — деп мәлім етті ол. — Әйелдердің қыдыруға неге сонша аңсары ауғанын түсінбеймін. — Рөмкені қағып тастап, тілін тақ еткізді. — Жоғарыда ешкім жоқ па? — Поли сол бұрынғыша одан көз алмай отырған. — Габриэлланы көрген жоқсыңдар ма?

	Додо жөнін тапқаннан кейін Поли қайтадан сөйлеп кетті.:

	— Түнде тап солай айқайлаған қандай ғанибет. Бұл құдды адамның ішкі жан-дүниесінің дауысы тәрізді. Құдды бір жердің немесе қанның өз дауысы секілді... Маған Орест ұнайды.





XXX




	Таң шапағы бәрімізді верандадан тапты — екі-үштен бөлініп оңаша жайғасқанбыз. Чилли мен тағы біреу ұйқтап жатқан. Біреу терезеге көз салып, біреу мылжыңдап бірдеңе айтып жатқан. Пьеретто мен Додо граппаны сыздықтатып отырған.

	Бұталар арасынан, тоғайдан, көтермеден үздік-создық оралғанбыз. Өзім бәлекей бөлмесінің есігін қағып оятқан Пинотта бізге кофе қайнатып жатқан.

	Таңғы мезгілдегі сұрқай әлпеттер біртіндеп оңған шүберектей қуқыл тартып, одан соң қызыл шырайлана бастады, ал электр жарығы бірте-бірте көмескі тарта берді. Оны өшірген соң жан— жағымызға абыржи аңтарылдық. Алдымен әйелдер ес жиды.

	Миландықтар таң әбден ағарып атқан, бірақ шық әлі кебе қоймаған кезде кетті — дымқыл шағылтас шина астында шықырламады десе де болады. Ішінен құбыры сорайған бассейннің жанында тұрған Рокко қарт олардың соңынан қарап қалды.

	— Біз тағы келеміз, — деп шуылдасты олар. — Бұл ара тас жолдан жап-жақын.

	— Біз Миланға барамыз! — деп айқайлады Габриэлла көтермеден.

	Полли бөлмесіне кетіп те қалған. Біз шағылтас төгілген алаңқайда айналамызға көз жіберіп сенделіп жүргенбіз. Қарағайдың төменгі бұтағында тор көз мойын орауыш салбырап тұр еді. Шағылтаста жатқан, еш жері бүлінбеген бокалға аяғым тиіп кетті. Дәл қазір, таңертең, күннің жарығында, Габриэлланың көзіне тіктеп қарауға дәтім бармай қойды. Қолын артына ұстаған Орест басқалар құсап әрлі-берлі үнсіз теңселіп жүрген.

	— Миландықтар әумесерлеу екен, — деді Пьеретто.

	Габриэлла шаршаңқы кейіпте езу тартты.

	— Мұның жай сөз. Бәлкім, олар біздер жайлы да солай дейтін шығар.

	— Әңгіме еркектерде, — деді Пьеретто. — Еркекті қандай әйелдің қабағын бағып жүргеніне қарап бағалауға болады.

	— Сен ешбір әйелдің қабағын бақпайсың, — деп шорт кесті Орест.

	— Әңгіме былай, — деді Габриэлла, — мұны өзара талқылаңдар. Мен барып демалам. Қайыр, қош.

	Оның ашық ауада ап-анық боп сұлбаланып бара жатқан мүсінін көзбен ұзатып салғаннан кейін қонақ бөлмеге қайтып оралдық. Маған бұрынғы өмірімізді қайта жалғастыру мүмкін еместей көрінді. Бір өзгеріс болған-ды. Мұны қалай айтып жеткізуге болар? Үй иелері бізбен де тап осы арада біржола қош айтысқандай көрінген еді маған.

	Қонақ бөлменің астан-кестеңі шығып жатқан-ды, қапырық ауадан гүлдің иісі сезілетін. Балауыз иісі сасып тұрған. Бір тәрелкеде жартылай тартылған сигарет түтіндеп жатыр еді.

	— Түнде ас үйге кірдім, — деді Орест, — сол жерден Пиноттаны жолықтырдым. Менімен ешкім ешқашан билемейді деп жылап отыр екен.

	Біз азды-кем уақыт креслода отыра тұрдық. Күткенімдей-ақ басым сырқырап қоя берді, бұл ауруды бейне өз бойымда баптап сақтап жүргендей едім.

	— Ішіп жібер, көмектеседі, — деді Пьеретто, соны айтып рөмкесіне шарап толтырды.

	Одан соң Қос көпірге барып азық-түлік сатып әкелу жөнінде сөз болды. Бұл ой бәрімізге ұнады.

	— Пайдалы іс, Пиноттаға қолұшын берейік.

	Бешпетімді алу үшін бөлмеме көтерілдім. Дәлізбен жүріп келе жатқанымда, — күн сәулесі қыздырған терезе жапқыштарынан шығып тұрған иіс есімде қалды, — жөтел, қақырыну, қырыл естілді. Бұл дыбыс Полидің бөлмесінен шығып жатқан. Тұтқасын итеріп ем, есік ашыла кетті. Кереуетте пижамамен отырған Поли басын көтерді. Тынысын ауыр алады, қолында қанға боялған бет орамал бар. Орамалын аузына апарды.

	Не дерімді білмей бір сәтке аңтарылып қалдым, қабағы ісіңкіреп кеткен Поли маған біртүрлі аянышты кейіпте қарады.

	— Түсінбей отырмын, — деді ол әзер дем алып.

	Қолын жасырғысы келген, бірақ артынан көрсетті. Қолы да түгел қанға боялыпты.

	— Бұл құсық емес, — деді ол. — Габриэлла...

	Оны өз бөлмесінен таптым. Халатын жүре киіп, атып шықты. Поли оны жазаға тартылған баланың таңырқаулы әрі өкпелі кейпі— мен қарсы алды.

	— Жаныма батып тұрған жоқ, — деді ол. — Жаңа ғана түкіріп тастадым.

	Біз Оресті, Пьереттоны шақырдық. Габриэлла әрлі-берлі жүгіріп, Полиді айналшықтап әбігерге түсумен болды. Құдды бір соңғы күндердегі өзіне бағытталған барша назар, өзіне арналған барша сөз, барша ишарат оны іштей күйдіріп, қызуы көтеріліп кеткендей жанары құрғақ ұшқынмен жалт-жұлт етіп, әлпеті суық та қайтып тарқамастай қатулы кейіп тауыпты.

	Орест Полидің сөзін ернін тістелеп тұрып тыңдады.

	— Жүр, кетейік, оларға бөгет жасамайық, — дедім Пьереттоға.

	— Оның көкірек ауруымен ауыратынын білетің бе едің? — дедік бір-бірімізге верандада отырып.

	— Дағдыға айналған өмір салтын ескергенде, бұған таңданудың қисыны жоқ, — дедім мен. — Сірә, мұны өзі де біліп жүрген шығар.

	— Әрине, мұндай жағдайда емделуге тура келеді, — деді Пьеретто.

	Пьеретто кейде аңқаулық байқатады. Мен оған әлдебір нәрсені істеу немесе істемеу үшін денсаулық жайын дәйім есте ұстаудың аздық ететінін айттым. Делқұлы болсын-болмасын, Поли жалғыз қалған, күйреуік адам, осындай нәрселер жайында күндіз-түні ойлай беретіндер қатарынан, сондықтан қандай кепке тап боларын алдын-ала біліп жүреді, дедім.

	— Ал, Габриэлланың жайын білетін бе едің?

	— Нені?

	— Есі кете ғашық екенін?

	Пьеретто мұнымен келісті. Бірақ, артынан:

	— Сонда тышқан кім? — деп сұрады.

	Олар төмен түсті, Поли де келді. Қабағын қарс жауып алған, көзі шүңірейіп кеткен, өңі құп-қу. Әдеттегі дауысымен бізге үйреншікті дағдымыздан бас тартудың қажеті жоқтығын, мұрнынан қан кететін адамдардың дүниеде көп екенін, тіршілік еткісі келетіндер тіршілігін жалғай беретінін айтты.

	Орест мейлінше қатқыл дауыспен оның бұл сырқатқа шалдыққанына біраз болғанын түсіндірді, ауруханада мұны қалайша байқамағандарына налыды. Ол Габриэллаға қырын қарап тұрып сөйлеген.

	— Дереу дәрігерге қаралуың керек. Миланға баруың керек, — деді ол Полиге.

	Сол арада Габриэлла бізге телефон соғу үшін Қос көпірге баратынын хабар етті.

	— Ендеше, велосипедпен мен барып келейін, — деген ұсыныс айттым.

	— Мені де ала бар, Полидің әкесімен сөйлескім келеді, — деді Г абриэлла.

	Бірақ мен адам алып жүре алмайтынмын, оның үстіне таудан төмен қарай құлдау керек-ті, сондықтан Орест кетті. Рамаға жайғасқан Габриэлла оның екі қолының арасында отырды, Орестің иегі оның иығына жанасып тұрды.

	— Қайғыны шараппен шайсақ қайтеді? — деді Поли үйге кіріп келе жатып. — Енді бәрібір ғой.

	Ол аз-аздан ұрттап рөмкесін тауысып қойды. Әлпеті сұп-сұр еді, бірақ жымия күлумен отырған. Мен жотадағы ағаш арасынан жасыл машина көрініс берген сол бір түн жайында ойланып кеттім.

	— Бұл тек әкеме ауыр тимесе етті, — деді Поли. — Шынтуайтында, ол маған бола енді көп әуреге түсе қоймайды, ұзамай-ақ саудам бітеді.

	Пьеретто міңгір-міңгір етіп, оған жоқтан өзгені шата берме, дегенді айтты.

	— Бұдан дүниеде бірдеңе өзгере ме? — деді Поли тұнжырап.

	Жөтеліп, қолымен аузын қалқалады. Сосын бір тал сигарет суырды.

	— Таста, — деді Пьеретто.

	— Сенің әңгімең де сол, — деді Поли, бірақ тартқан жоқ, сигаретті үстелге қоя салды. — Әр күнің осындай ұсақ-түйек күнәлардан тұрады. Болмашы жаман әдет, түкке тұрғысыз кінәратқа бола өміріңді қатерге тігу — онша бір ақылсыздық емес. Қарсы алдыштан тұтас бір әлем құшақ жаяды.

	— Әлем шексіз, — деді Пьеретто, сөйтті де рөмкедегіні сыңғыта салды.

	Орест пен Габриэлла қайтып оралған кезде біз әжептәуір қызыңқырап та қалғанбыз, ал Поли болса, иллюзиядан арылған кезде өмір сүру де жеңілдей түседі, деп дыбдырлап отырған.

	Орест оған жолға шығар алдында демалуға кеңес берді. Габриэлла оның рөмкесін тартып алды да, төсегіңе барып жат, деді. Одан соң Пиноттамен бірге үйдің ішінде әрлі-берлі жүріп, бізді біресе анда, біресе мұнда жұмсаумен болды, комодтар мен шкафтардан заттарын шығарып, буып-түюге кірісті. Тістеніп алған Орест оның соңынан еріп жүрді.

	Түс ауа автомобиль, — ливрей киген жас жігіт айдаған жасыл машина, — келді. Ол ізет білдіре сөйлеп, синьор командор Миланда болмай тұр, дегенді айтты. Габриэлла оған шамадандарды тиеуге әмір етті.

	Біз асымызды үнсіз отырып іштік. Габриэлла үстел басынан тұрып, Рокко қартпен сөйлесуге кетті. Мен шамалы уақыт көтерме үстінде отырдым, жазықтыққа, жотаның жабайыланып кеткен баурайларына қарадым. Жемістердің тәтті иісінің лебі аңқып тұрғандай көрінетін аспанда таудай ақша бұлттар қалқып жүр еді.

	Машинаға міндік. Үшеуіміз арт жақтан орын алдық. Поли тіс жармады және рөлге де отырмады. Мен соған қайран қалдым. Орест аңшы мылтығын иығына асып алды да, аяқ басқышта велосипедін ұстап тұрды.

	Греппоның етегіне жеткенде артыма бұрылып қарау ойыма келмеді. Қай жолмен жүру керек дегеннің төңірегінде аз-маз сөз таластырып қалдық, сосын шоқалақта бірнеше минут секектегеннен кейін стансадан, терезе алдына гүл қойылған үйлер арасынан, көзтаныс жоталар алдынан келіп шықтық. Бұлар маған туа бітті белгілі секілді көрінді. Біз шлагбаум жанынан түсіп қалдық. Осы арадан қорғаныш тумбалары мен жатаған қоршауы бар, бетін жапқан шаңнан ағараңдап көрінетін асфальт жол басталатын. Бірер ауыз тіл қатысып, әзіл айтыстық, Габриэлланың қатулы жүзі қас қағым сәтке күлімдеді. Поли қолын бұлғады.

	Сосын олар аттанып кетті, ал біз шарап ішпекке диірменге қарай тарттық.





Notes


	[←1]

Остерия - ортақол ішімдікхана. (Ауд.)





[←2]

“Ұшқырлар” - ұшқыр бригада, полицияның жедел қимылдайтын отряды.





[←3]

Сангоне - По өзенінің саласы.





[←4]

Христостың анасы Марияның құрметіне арналған шіркеу мейрамы. (Ауд.).





[←5]

Фрагола - жүзімнің қойбүлдірген дәмі бар американдық сортынан жасалған шарап.





[←6]

Құдай біреуді құртқысы келсе (“ақыл-естен айырғысы келсе” деген мағынада) (лат.).





[←7]

Антұрған әйелдер (франц.).





[←8]

Олар монастырьларда отыр (франц.).





[←9]

Литания - католиктер жол-жорасындағы құдай мен әулиелерден медет сұрап сан қайталап жалбарыну. (Ауд.).





