	Төлек Тілеухан

	Бала мен Бұзау



	Сиыры иесіне телмірді. Иесі сиырды барлады. Сиырдың жанары өлез, жансыз. Жоқ, жансыздық емес, өлеусіреген әлсіздік. Бәлкім, жансыздық пен әлсіздік қатар қабаттасқан жаналқымның арпалысы ма екен? Жан арпалысы. Жанына батқан жан ауруы емес, әбден титығы құрыған, әл-дәрмені біткен дене әлсіздігі.

	Қыс ортасынан бері-ақ сыр алдыра бастаған. Еңсесі түсіп, кетеуі кете берді. Малға жинаған қысқы жем-шөптің жұмсағы мен нәрлісін басқа малынан жырмыштап Қаракөздің аузына тосты.

	Иә, «Қаракөз» атанып еді. Түр сыпаты қоңыр кейіпті бол ғандықтан ба, көз жанары да мөлдір қоңыр қошқыл бояумен көрінетін.

	Жетім қалған бұзау-тұғын. Енесі әлдебір кеселге шалдығып, әне-міне жан-тәсілім беруге тақалған сәтте ішінен жарып алып еді. Шалажансар енесінен шалажансар бұзау шықты. Айы, күні, толмаған шала бұзауды тұншығуға айналған әлжуаз күйінде енесінің құрсағынан жарып алып, шаранасын қолмен сыпырып еді. Ғайша бәйбішесінің әрекеті. Шаранасын сыпырған бетінде аузын ашып үрлеп, танауынан дем жіберіп, болар-болмас қана жаны бар шала туындыны кеудесіне қысқан бетінде үйге жөнелген. Астына тулақ жайып, жал пештің жылуына қойды. Аударып-төңкеріп, екі жағына кезек жатқызды. Төрт аяғын біресе жазып, біресе бауырына бүктеді. Бір-екі сағаттың әлетінде бұзаудың үсті кепті. «Бұзау» деп айтудың өзіне аузың бармайды. Шалажансар ғана жан иесі. Жалпы нұсқасы келеді, әрине. Қай малдың төлі екеніне де дауың жоқ. Тек, қадағалай бажайлап назар тіктегеніңде ғана қыбыры мен жыбырына көзің қанығады. Ақырын соққан кеудесінің баяу ғана лүпілі байқалады. Әлсіреген нәзік төлдің «кеудесі ғана соғып жатыр» дейтіні осындайдан шықса керек. Кешке қарай үй іштері жапырлап соның айналасында шұрқырасты. Арай кенжесі маңдайын сипайды. Немеренің үлкені бес жасар Мерей бұзауқанның құйрығын көтереді. Екеуі кезек-кезек бір-бірімен шыж-быж.

	«Маңдайына қолыңды батырдың ғой», – деп шыр-шыр етеді Мерей.

	«Құйрығын тартпасаңшы, жұлынады ғой», – деп Арай бе зек тейді.



	Бәйбішесі екеуі пәлендей үміт ете қоймаған. Үміт те етпеді, күдер де үзбеді. Балалардың бірер кештік алданышы есебінде бағалады.

	Дегенмен, ерте көктемнің көгі енді-енді қылтиып, ауыл ішінің қыстан шыққан малы қылтанақтап көк жұлып, дала қуалай бастаған мезгіл. Ірілі-уақты мал төлдеп, аққа ауыз тие бастаған кез. Енді бірер айдың ар жақ-бер жағында бұл үйдің балалары да «уыз ішемізге» иек артып жүрген. Қасқа сиыр күзге қарай бұзаулайды. Екі сиырдың бұзаулау мерзімдерін көктем мен күзге қарай әдейі үйлестірген. Біреуі – жазғы сүт, үлкен сиыр – қысқы көже қатыққа сеп.

	– «Жарайды. Ауыл ішінің бәрі сүт қой, ақсырамаспыз». – Бәйбішесінің қобалжыған көңіліне сүйеушілік білдірді ақсақалы.

	– «Өлтірмейікші мұны». – Арай шешесіне қиылды. Тірек те, жәрдем-амал да тек шешесінің ғана жан саусағында деген жалынышы бар.

	Әлдебір қам-қаракет жасау лажы өзінде екенін шешесі енді ғана пайым қылған сияқты. Қолына шыны ыдыс алып, сыртқа беттеген.

	– «Мерейдің емізіктерін тауып қойыңдар,» – деді. Қажетті негізгі құрал сол дегендей, үйдегілерге тапсырма қылды.

	– «Өзім табам.» – Мерей жалма-жан томпаңдап төргі бөлмеге қарай жүгірді.

	– «Өзім емген бөтелкелерім. Мамаларым деп тыққыштап жүре-ді.» – Арай кішкентай бауырының ерсі қылықтарына мысқылмен мырс етті.

	Енді бір жарты сағат әлетінде үй ішімен бәрі шүпірлеп жас төлдің бас-аяғын қаумалады. Әлі ауызданбаған шалажансар пақырды ауыздандыруға әрекет жасады. Әрекет жасайтын да, қам-қаракет көрсетуші де Ғайша ғана, әрине. Қожайынның көмегі – бұзаудың («бұзау» деуге аузың қимайды, үп-үлкен атау сияқты. «Бұзауқан» деген дұрыс шығар, басын икемдеп, көтеріңкілеу ұстау.

	Ғайша апасы Мерейдің бөтелкесін сүтке орталап, еміздікті таңдайына басты. Бұзауқан сормады. Сора алмады. Әлде соруды біле қоймағаны. Төл дегенің алдымен түртіншектеп жалманып көруші еді. Мына шіркінде ондай ұмтылыс та, құлық та жоқ сияқты. Сонсоң, еміздікті қойып, қасықпен тамызып көрді.

	– «Өңешіне түк те барған жоқ қой, үлкенірек қасықпен құйсайшы.» – Тағы да Арай. Шыр-пыры шығып, бәйек болады. Үлкенірек қасық әкеліп, шешесінің қолына берді.

	– «Апа, үлкен қасықпен көбірек құйшы. Бұзауқанның аузы менікінен үлкен ғой. Еміздік сыймайды», – деді Мерей. Бұзауқанның ана жағына бір, мына жағына бір шығып, абдырап-салбырап болыпбітіп-ақ жүр.

	Төлеп атасы бұзауқанның аузын кеңірек ашты. «Аузын ауырттың ғой, ата!» – Мерейдің жаны шығып кете жаздады.

	– «Ауыртпаймын, балам. Тілін ғана ашам. Бұзауқанның аузы үлкен, ауырмайды.» – Төлеп атасы немересінің көңілін аулады.

	– «Иә, үлкен екен. Сонда да ауыртпа», – деді Мерей.

	Тілінің түбі арқылы көмейіне тамшылата құйған сүтті тамсанып іше алмады. Анығы, ішуді білмеді. Тілі арқылы сүт өзі сырғыды.

	Арай мен Мерей қабат еңкейіп, бұзауқанның көмейіне үңіледі.

	Ештеңе көрінбейді, түк байқалмайды.

	– «Өзі жұтынбайды екен», – деді Арай. Бұзауқанға ма, амал-сыздыққа ма, кейістік білдірді. Жазық қабағын бір шытынып алды.

	– «Жоқ, жұтты. Сүт көрінбейді», – деді Мерей. Осындайда түйіле қалатын қабағын ол да шытынды.

	– «Кішкене тыныстатайық», – деді Ғайша апасы.

	Төлеп бұзауқанның басын жерге салды. Осы қаракеттерін екі-үш мәрте қайталап шықты.

	Ертеңгісін бірінші хабарды атасы жеткізді. Бұзауқанға жан кіріпті. Бәрі жапырлап келіп, қуана қарап, бұзауқанды сипалақтап жатыр.

	– «Енді өлмейді ғой, ә?» – Мерей атасынан құптау күтті.

	– «Иә, енді өлмейді.» – Атасы Мерейдің томпақ бетінен сүйді.

	Мерейдің қуанышына берген байғазысы еді.

	Бұзауқан өлмеді. Қолдан берген сүтке тойып, күн санап өсе берді. Арай мен Мерейді қарақтап, қастарынан шықпайтын болды. Екеуі қай бөлмеге кірсе, ол да сонда барады. Қолдарынан берген нандарын тамсанады, қант, кәмпиттерін жейді. Тәттінің дәмін алып, түртіншектеніп, сұрамшақтана бастады. Тұмсығымен түрткілеп, қолдарына ұмтылады. Солардың тәтті-дәмділерін бөлісіп жеуге айналды.

	Сүйкімділігі де айтарлықтай-ақ. Майда қоңыр жүні бар, қылшық ұштары бұйралана бұралған меңсіздің өзі. Жалпақ маңдайында ғана оймақтай ғана төбелі бар. Оймақтай төбелі, мөп-мөлдір жанары бар. Иә, жанары мөлдір қара. Малдың жанарының түрі, түсін саралап, байыздап кім назар салыпты. Ерекше шегірлері болады. Өте сирек. Ондайға көзің еріксіз түседі. Ал жайшылықтағы малдың бәрінің көзі түссіз сияқты ма, әлде күлгін бе, әйтеуір, тақетті түсін түстеп, нақтылы атау қоя алмайсың. Ал мына бұзауқанның көзі – мөлдір қараның өзі. Бәлкім, қоңыр дене жанарын тым қоңырайтып көрсеткен шығар.

	Бұзауқанның жанарының түсін түстеп, алғаш атау таққан – Мерей.

	– «Ата, өзінің көзі неге қап-қара? – деді.

	Үйдегілердің бәрі бұзауқанның көзіне тесірейді. Иә, шынында да, қара көздің өзі екен. Бәрі соған таңырқады. Қоңырлығынан қаралығы басым.

	– «Ата, атын «Қаракөз» деп қояйықшы...» – Мерей қиыла жалы-нып атасына қолқа салды.

	– «Жарайды, жаным. Арай екеуің солай деп атасаңдар болды ғой.»

	Мерей қуанып екі қолын шапақтады.

	– ««Қаракөз» деп атайық, Иә, Арай?» – Апайының мойнына асылды.

	– «Жарайды, балақан. Солай деп атайық.» – Арай бауырының қиылған тілегін қоштады.

	Сөйтіп, бұзауқан бұдан былай «Қаракөз» атанды.

	Қаракөз еркелікті бастады. Тентектікті шығарды. Жанына жайлы тиген бағып-қағуды, сылап-сипауды, мал екеш мал да түсінсе керек. Балаларға қосылып тойтыраңдап төрге шығады. Тіпті, төсекке секіруге де құлқы бар. Арай мен Мерейге ұқсап төсекке асылғысы келеді. Өңменін созып, екеуінің қолдарын иіскелейді. Тәтті, дәмді артық-ауыстарын дәметеді. Басын біресе шайқайды, біресе шұлғиды. Шайқағаны да, шұлғығаны да өзгеше бір дүкерт. Келте мойыны, добалдақ басы икімге келмейді-ақ. Сөйте тұра, бүйіріне қарай бұрғанда шыбықша имиіп шыға келеді. Шұнаңдауы көп. Секіруге құмар. Бірақ секіруді әлі білмейді. Құр кеудесін ғана көтереді. Шұғыл қимыл жасап, оқыс үріккен сияқтанады. Қимылының бәрі оқыс. Оқыстыққа әуес-ақ. Түрткілеп балалардың мазасын ала берген соң (балалардың ғана емес-ау, бәрі бірге отарыла қалса, оларды да мазалауға айналды) Қаракөзді дәлізде қалдырып, бөлмелердің есігін жауып алуға ұйғарды. Арай мен Мерейдің іштері қолқылдады, әрине. Бірақ Қаракөздің «қылығы» еріксіз иліктірген. Әуелгіде Қаракөздің өзі де он шақты күн ішіндегі (жарыққа келгеннен бергі ғұмыр өлшемі – сол он күн) еркіндігі мен еркелігін өгейсіп, дәлізді місе көрмей, әбден тыпырлап бақты. Мал арасында, оның ішінде, «сиыр» деп аталатын қандас тұқымдастарының ішінде бір сәт те болып көрмеген жануар (мына тіршілік сипатына қарап, «жануар» деудің өзі ерсі сияқты) анық мөңіреген дыбыс та шығара алмайды. Сірә, адамдардың сөз сарынын, Арай мен Мерейдің өзіне арналған дыбыстары мен дабылдарын естиді, бірақ ұқпайды. Соларға ұқсас әлдеқандай бір дыбыс шығаруға талпынатын сықылды. Кеще, мылқау дыбыс. Тамағынан ғана құр қырылдайды. Аузын ашады да, дыбыс шығарады. Я тамағынан, иә көмейінен. Дыбысы ешбір малға ұқсамайтын, әйтеуір бір мақұлықтың шығарған жабайы үні.

	– «Ата, Қаракөз жылап жатыр. Жалғыз қалды. Қараңғы.» – Мерей де жыламсырайды.

	– «Балам-ау, ол мал ғой. Мал малмен бірге мал қорада жата-ды. Ол заман да-бұл заман адаммен бірге мал ұстамайды. Енді оны сыртқа шығару керек. Отықтыру керек. Басқа сиырларға, бұзауларға қосып үйрету керек.» – Атасы Мерейді иландыруға тырысты.

	Мерей жылап жіберуге шақ тұр. Бұзауқанынан айрылғысы келмейді.

	– «Апа, Қаракөздің қасына барайықшы, жылап тұр ғой дей мін». – Мерей өзі де жыламсырайды. Апасын қолынан тартады.

	– «Жаным-ау, қарашығым-ау, мал деген малмен бірге жүреді, малмен бірге өседі. Өзімізбен бірге үйде қалай ұстаймыз оны? Енді күн сайын өсе береді. Үйге сыймай кетеді әлі.» – Апасы Мерейді жұбатып бақты.

	– «Қазір бір көрейікші, енді. Жылап тұр ғой». – Мерей апасына жалбарына жалынды. Бұрын-соңды көрсетпеген қылығы. Айтады, тілейді, орындатады. Тіпті болмай бара жатса, жер-көкті басына көтеріп жылайды.

	Апасы амалсыз көнді. Мерейді қолынан жетектеп есіктен шыға бергендері сол еді ... Есік жартылай ашылып, бұлар жартылай шыға берген. Екеуін итере-митере кимелеп, кеудесімен көлденең қағып, бас-көз демей ішке ұмтылды.

	– «Өй, Қаракөз, бізді бастың ғой!» – Мерей айқайлап үлгермеді, шалқалай құлады, апасы босағаға жапсырылды.

	Дәл сол сәтте атасы қоса ұмтылды. Бұзауқанды шекесінен кері итеріп, Мерейді өзіне қарай тартып үлгерді.

	Мерейдің қай жеріне тұяғы тиеді – бұзауқанның онда ісі жоқ, бас демей, көз демей, тапап өте бермек.

	Мерейдің көңілі, бәрібір, лыпылдап тұр. Қаракөзді сауырынан сипап әлек. Ал Қаракөз төрге қарай өтпей тоқтамақ емес. Мерей мен апасы жататын жертөсектің үстіндегі ақ жаймаларға бірақ шықты.

	Тапап, умаждап, ойнақтап жүр.

	Апасының, атасының дауысы қабат шықты.

	– «Өй, Қаракөз, төсекті аяқпен таптай ма екен?! Қазір біз жатамыз ғой оған!» – Мерей әрі тәртіпке шақырмақ, әрі апасы мен атасының ашуынан сақтамақ.

	Арай төргі бөлмеде. Кітап оқуға кіріскен. Кітапқа бір берілсе, одан қайта айыру қиын. Дабыр-дұбыр көңілін еріксіз бөлді. Келеңсіз көріністі көріп, қытымыр қабақ көрсетті.

	– «Төсеніштеріңе малдың аяғы тиді ғой, енді...» – Шытынған қабағын да, кейістік үнін де шешесі мен бауырына арнады. Ол екеуі бір-біріне жаутаңдады.

	– «Иә, қазір ауыстырамын төсеніштерді», – деді шешесі.

	– «Әне, апам қазір салады», – деді Мерей.

	Арай ерке. Оның қалауы мен тілегіне де, көңіліне жақпаған ісқылықтарға ескертпе, ұсыныстарына да ешкім көлденең келмейді.

	Мерейдің өзі де Арайдың рұқсатымен санасады.

	– «Мына бұзауқан оны тағы да таптайды», – деді Арай.

	– «Жарайды, шығарып қояйық», – деп келісті Мерей.

	Атасы Қаракөзді қайтадан дәлізге шығарды.

	Қаракөз түнімен тамағынан қырылдап, есікті тұмсығымен түрткілеп, дәлізді тыпыр-тыпыр дүңгірлетіп шықты.

	– «Мұны енді басқаша жөнге келтірмесек болмайды», – деді атасы.

	– «Жөнге қалай келтіреміз?» – Мерей қорқып кетті. Таяқпен таяқтайды немесе тас қылып матап тастайды. Жөнге көнбейтін, қитар, қыңыр малды иелері таяқпен жазалайды, тұқыртып байлап қояды. Ауыл балалары топтала жиналып, сондайды барлайды. Көрші үйдің баласына ілесіп, ауыл ішінің көлденең көріністерін шет жағалап Мерей де көріп жүреді. Балалардың ойындарын қызықтайды. Өзі құралпылардың қызықты ойындарына қосылады. Салтақсалтақ, кір-қожалақ болып үйге оралады.

	Иә, өзі көрген қияңқы малдың кебін Қаракөз де көреді деп ойлады.

	– «Тәрбиелейміз», – деді атасы. – Алдымен, сыртқа шығарамыз. Кең дүниені көрсін. Сонсоң, өзі тектес сиыр малына бой үйретсін. Бұл да шөпке отығып, алысқа ұзап жайылып қайтсын. Өзінің мал екенін түйсінсін».

	Атасының жүктеген міндеті, тіпті, қиын сияқты. Қаракөз соның бәріне көндіге ала ма? Мерейдің іші ашыды. Енді не істеу лайық.

	– «Қораның бір шетінен үй жасап берейік». – Қиылып атасына қарайды. Өзінің қолынан келмейтін іс екенін түсінеді. Арайдың да қолынан келмейді. Тіпті, апасы да әл-дәрменсіз. Тек атасының ғана құжырынан да, қолынан да келіп тұр.

	– «Қасқа сиырдың қасынан өзіне жеке орын жасап берем. Орталарын биік қылып бөлем, бір-біріне қатынаса алмайды.» – Атасының осы ұйғарымы Мерейге де ұнады.

	Ауылдың бұзаулары өретін мезгілде бұлар да Қаракөзді сыртқа шығарды.

	Қаракөз, алдымен күн сәулесінен жасқанды. Лап еткен ақ жалқанның қойнауына бірден сүңгіді. Неткен әппақ құбылыс! Жұпжұмсақ, мап-майда ма? Сол жұп-жұмсақ, мап-майданы танауымен түрткілегісі келеді. Танауы ештеңеге тірелмейді, бос кеңістік. Тағы да майда, жұмсақ леп бүкіл өне бойын сипалады. Қарашығын желпіді. Төрт табанына әлдебір қаттылар батты. Он шақты күннен бері бәрі аймалап, сылап-сипаған, еркелеткен жалпақ алақандар, енді әр жер– әр жерінен итермелеп, алға қарай итіндіре береді. Бұзауқан кейін тартынып көткеншектейді.

	Үй ішінің бәрі жабылып жұлмалап жатқанды Майлыаяқ, сірә, ерсі көрсе керек. Айналсоқтап жүріп, бәріне көз сүзіп шықты. Сонсоң тұмсығынан иіскеледі.

	– «Өй, Майлыаяқ, бұзау ғой бұл. Әлі кішкентай. Танауын тістеп алма. Бар кет. Кетіп қал.» – Мерей сырт жақты нұсқап, Майлыаяққа қолын сермеді. Майлыаяқ кете қоймады. Бұзауқанның ол жер-бұл жерін тіміскіледі. Ештеңемен былғанбаған, әлі жер иісі шықпаған, бөлекше иіс-қоңысы жоқ, сырбаз татып тұрған дәмнің өзі. Сірә, жас бұзаудың уыз иісі кәнігі дүрегейдің танауын қытықтаса керек, танауына барған иісті ары қарай сіміріп барады.

	– «Өй, Майлыаяқ, тірі бұзауды жейін деп жүрсің бе өзің?» – Мерей тіпті сөлекетсінді.

	Қаракөз бұзауқан дүрдиген иттің иттігін пәлендей қапер қыла қоймады. Сірә, оны да өзін мәпелеуші топтың біреуіне балайды. Екі аяқты адам мен одан басқа төрт аяқтыларды тыңдап, талғай қоюға әлі ерте, әрине.

	Бұзауқан төрттағандап тарбиып тұрған қалпынан жазбады. Бетжүзін енді ғана көрген жарық дүниеге «пішту» деп те қапер қылмады. Өзі жаңа ғана шыққан пәтердің, анығы – пәтер дәлізіндегі шектеулі тіршілігінен өзге әлем бар екендігін, ол әлемнің қойнауы толы (әрине, төртаяқтылардың өз айналасындағы шектелген, шағын әлем) құжынаған тағы бір әлем екенін түйсінбесе де, жануарлық тұрғымен барлап, жаратылыс құбылысына сіңіргенше қайда, әлі! Жарықты, қараңғыны ажыратады. Жануарлар ажырата алатын тіршілік құбылыстары көп қой...

	Иә, сөйтіп, бұзауқанды жарық дүниеге шығарды.

	– «Қаракөз деймін, жүрсеңші ары қарай!» – Мерей әрі жалын-ғандай, әрі бұйырғандай, бұзауқанға әсер етпек. Атасына қосылып алға қарай итермелеп бағады.

	Жоқ, бұзауқан алға жүрмеді, артқа шегіншектеді.

	– «Мына бұзаулар өзінің тектестері екенін, бұл шіркін, түйсік ала қоймады.» – Атасы, кәдуелгідей-ақ, ренжіді.

	« Әлі ұқпай жатыр, Иә, ата. Бізден бөлінгісі келмейді». – Мерей атасын жұбатты. Бұзауқанның арасына түсті.

	– «Иә, сөйтті». – Атасы еріксіз көндікті. Сонсоң, қасқа сиыр жата-тын қораның төргі жағынан Қаракөзге орын дайындады. Тақтаймен бөлді. Қасқа сиырдың бойына лайықты биіктікті мөлшер қылды.

	– «Осыдан да секіре алмайды, Иә, ата?» – Мерейдің күткен меже-сі – төбеге шейінгі аралық еді. Атасы орта тұспен ғана тиянақтады.

	– «Иә, балам, сиыр малы ғой, секірмейді.» – Атасы түсінік беріп жатыр.

	– «Ат болса секіреді, ә?», – дейді Мерей. Жылқыны ерекшелеген сыңайы.

	– «Әлдебір қияңқылық болмаса, бекерге ол да секірмейді,» – деді атасы. Екі қолы күйбіңдеп жұмыс істеп жатыр, аузы мен көңілі – Мерейде.

	– ««Қияңқылық» деген не, ата?»

	– «Айтқаныңа көнбейді. Тіліңді алмайды. Ызаланғыш... Мұн-дайды адамға қолданады. Жетегіңе жүрмейді, айдағаныңа көнбейді. Тартыншақ ... Мұндайды малға қолданады.» – Атасы сөздің қасиетін түгел түсіндірген жоқ, әрине. Мерейдің түсінік мөлшеріне осы жетеді деп ойлады.

	– «Бұзауды қоя берейік те, өзіміз қайтайық, – деді атасы. – Басқа бұзауларға қосылар ма екен, сыртынан байқайық».

	Қайда... а... Бұлар бұрыла бере-ақ бұзауқан соңдарынан қоса ерді.

	– «Пәлі! Өй, Қаракөз, «қал» дедік қой саған». «Бар» деймін! «Қал» деймін! Ана бұзауларға қосылсаңшы! Атам ұрсады қазір!» – Мерей үйретіп-ақ бақты. Әрі үйретті, әрі қорқытты. Қаракөздің қаперіне кірмеді. Өз тектестерінің өзі сияқты бірыңғайдағы қалыптарын түйткіліне сіңіре алмады. Он шақты күннен бері көзін ашып көрге ні – осы екі аяқтылар. Тұңғыш рет таңдайын жібітіп, аш құрсағына нәр жібергендер – осылардың екі қолдары мен он саусақтары. Сонсоң, сауырын алғаш рет енесінің тілі емес, екіаяқтылардың алақандары сипады. Енесінің тілімен сипағанын да, жалап-жұқтағанын да сезінбеді, тұшынбады. Ондайдың болатынынан да ешқандай санатүйсіксіз, ләззат-сезімсіз. Мынау екіаяқтылардан алған ләззаты мен тұшынуы да, көрген күтімі мен еркелігі де тек жануар ғана сезінетін құбылыс па әлде санасына жетпегенімен, сезімін қозғаған басқаша күй ме? Ләззатты күй санасына жетпейді, әрине. Денесі ғана тұшынады. Денесі тұшынған сол күйді іздейді. Санасымен емес, әрине. Хайуан атаулыға тән өзгеше құбылыс. Ғылым барлап әлі жете алмаған құбылыс. Әрі тылсым, әрі жұмбақ, әрі құпия құбылыс. Ішінен шыққан төлінен жазбайды, үйінен, иесінен жаңылмайды. Үйреншікті өрісін, суатын, жатын орнын, үйірін, ішер тамағын талғауды қалай тектейді? Қалай саралайды? Санасы жоқ болса да, түйсігі бар сияқты. Әйтпесе, тіршіліктің толып жатқан құбылысын қалай пайымдап біледі? Қорқады. Қорқытады. Жасқанады. Таниды. Іздейді. Талғайды. Тағы да осылар сияқты сырт әсерді көз жанары арқылы саралайды, пайымдайды. Сырт құбылыстың әсеріне қарай әрекет жасайды. Жоқ, соның бәрін тек көз жанары арқылы ғана өткеріп, соның икеміне басқа дене мүшелерінің бағынуы шарт болмаса керек. Сөз жоқ, негізгі бағдар мида. Бағдарлайды, бағыттайды, икемдейді. Түйсік қаншалықты? Түйсік пе, түйсіну ме? Сірә, түйсік шығар? Көзге, сөзге, басқа қимыл мүшелеріне команда беретін, әрине, ми. Түйсік – сол мидың саналық нұсқасы. Ой бар, сөз жоқ. Адам баласының жасаған ғажайыптарының бәрі сөздің жемісі. Ой мен сөздің бірлігі. Ой мен сөздің келісімі. Ал жануарлар мен хайунаттағы қимыл мен әрекеттің бағдары мен бағытына, жүйелі қылықтарына қандай баға беріледі? Санаға жатқызбайды. Ойлау әрекетіне қоспайды. «Инстинг» деп бағалайды. Ал әлі ешқандай инстинктісі жоқ жас төлдің бойында инстинкт қалай қалыптаса қалды? Жатын орнына жаңылмай жетеді. Алдында жатқан апанды айналып өтеді, маңдайы тірелер бөгесінге жоламайды. От пен судан қашады. Жанына жағар жақсы дәмді талғамай-ақ бассалады. Енесін де даусынан таниды, түсінен де айырады. Суық пен желді денесімен сезіну арқылы айырсын делік. Денесіне жетпейтін, түйсігіне жүгірмейтін басқа да құбылыстардың әсерлері толып жатыр. Жануарлар өздері қорқатындарынан қашады, әлі жететіндерін жем қылады. Сонда мұның бәрі санасыз түйсік пе?..

	– «Қаракөз жалынып тұр.» – Мерей ауызғы бөлменің терезесінің алдына шығып алыпты. Іштен – бұл, сырттан – бұзауқан, бір-біріне өңмеңдерін созады. Мерей алақанымен әйнекті сипайды, Қаракөзді ішке шақырады. Бұзауқан өңменін созады, ішке қарай тырмысады. Алдындағы бітеу қабырғадан өте шығуға талпынады. Қабырғаның арғы жағы – жылы, жайлы мекен. Өзін сылап-сипайтын, тамақтандыратын екіаяқтылар екенін көз жанарымен пайымдайды. Бірақ еш лажы жоқ, шерменде. Көңілі де шерменде, шама-шарқы да шерменде. Құр ұмтылады, кеудесін көтеруге тырысады. Тырысады да, қабырғаға тырмысады. Алдындағы бітеу қабырғаға қалай кимелесін, маңдайын соғады, тұмсығымен түрткілейді. Терезенің арғы жағындағы Мерейге жанұшыра ұмтылады. Бұл әлемдегі танымы да, таңдауы да жалғыз Мерей ғана сияқты. Жалғыз емес, әрине, төртеу. Төртеуі де екіаяқтылар. Екеуі егде, екеуі жас. Солардың ішінде Мерейге деген ықыласы мен ынтасы, тіпті бөлекше. «Бөлекше» деген жеткіліксіз ұғым шығар. Түйсігі мен түсінігі жетпейді. Әйтпесе, жан-тәнінің жалғыз құмары Мерей ғана болса керек. Арайға да ерке леп тұмсығын төсейді, әукесін сипатады. Сонсоң, уақыты жет кенде тамақ іздеуге дағдыланды. Ондайда Мерейдің апасын жағалайды. Қолын түрткілеп, тілімен жаланып, мазалана бастайды. Тамағы тойған соң ғана мейірленіп, көңілі көншиді. Иә, көңілі, кәдуелгідей, көншиді. Шұнаңдап секіруге ниет қылады. Секіруді білмейді, кеудесін көтергенсиді. Басын шұлғыған сияқтанады. Құйрығын шапақтау ма, бұлғақтата ма, сондай әрекет жасап бағады. Онысын лезде ұмытып қалса керек, тағы да қайталамаққа бөксесін қопаңдатқансиды. Сонысына Мерей мәз болады.

	– «Өй, Қаракөз, құйрығыңды қозғалт. Міне, мынау құйрығың.» – Бұзауқанның құйрығын көтеріп, екі жағына кезек қозғайды. Бұзауқан ондайға түйсінбейді, тұшынбайды. Өз бойындағы желіксымақ ендіенді ғана бойына жүгіре бастаған сықылды. Алдынан өте берген Мерейді тұмсығымен шайқаған. Мерей бұзауқанның аяғына шалына құлап түсті. Бұзауқан оны тапап өтуге бейіл. Бір аяғын көтеріп, Мерейдің үстіне енді сала берген. Сыртқа шығып бара жатқан Арай сол сәтке дәп келді.

	– «Өй, Қаракөз, мынау жынды ма? Мерейдің қарнын жарасың ғой. – Бұзауқанды артқа қарай итеріп үлгерді. – Ақылың жоқ қой өзіңнің. – Қолынан тартып Мерейді тұрғызды. – Бұзаудың астына жатқаны несі?»

	– «Ол мені құлатты. Үстімнен жүрейін дейді. Ауыратынды ұқ-пайды екен». – Мерей шын-ақ өкпеледі.

	Сөйтіп, бұзауқанды атасы сыртқа шығарған. Басқа малдың (өзі тектестерінің, әрине) қатарына қоспақ еді. Жоқ, өзі бірге өскен (он күн) екіаяқтылардан басқа тіршілік иесін әлі көрмеген бұзауқанға мынау әлемнің шетсіз, шексіз көгілдір аспаны, жарқырап нұр шашып тұрған шуақты күні, аспан аясындағы жер қойнауы, жер бетіндегі дөңкиген-дөңкиген үй-жайлар, арлы-берлі жыбыр-жыбыр етіп сабылып жүрген екіаяқтылар мен үлкенді-кішілі төртаяқтылар соншалық жат, түсініксіз, үрейлі көрінді. Жоқ, көрінген жоқ, түсініксіз дүнИә, жұмбақ әлем, жыбыр-қыбыр жан иелері емес, өзгеше, басқаша бірдеңелер. Тылсым, жұмбақ, жат, түсініксіз бірдеңелер. Жоқ, анығы, түкке түсінбеген құбылыстар, Көз шарасынан, әйтеуір, өтеді. Тіпті, көз шарасынан өтпейтін де шығар. Көз шарасы ешкімді көрмейді. Көрсе де ешкімді қабылдамайды. Терезенің арғы жағында Мерей тұр. Қолын жыбырлатады, олай-былай сермеп қояды. Бұзауқанның көретіні де, ұмтылатыны да Мерей. Көз алдында тұр, бірақ жете алмайды. Алдындағы бөгесіннен өте алмайды. Арт жағынан әлдебірдеңе келіп жамбасын, құйымшақ тұсын иіскеледі. Бұзауқанның денесі әлгінің әрекетін сезінді. Тұшынғандай ма, сүйсінгендей ме, артқы аяғын сәл-сәл көтеріп қалған. Басын шайқап, жасқанып, жасқап үйреніп қалған марқа бұзау басын қаттырақ жасқап қалып еді, Қаракөздің дәл бүйірін солқ еткізді. Тұңғыш көрген алғашқы қағажуы. Сүрініңкіреп барып, тәлтіректеп бой жинады. Не қорыққанын, немесе басқадай мінез көрсетерін өзі де пайым қыла алмады.

	– «Өй, әй, жынды! Апа, бөтен бұзау Қаракөзді сүзіп жіберді. Қаракөз қорқып кетті. Баршы! Қушы ана бұзауды! Қаракөзді тағы сүзейін деп тұр!» – Мерейдің шыр-пыры шықты.

	Қаракөз Мерейдің апасын пана көрді. Тұмсығын төсеп, қолын иіскеледі. Әрі еркелегені, әрі тамақ іздегені. Бөтен бұзау ары қарай жасқанды.

	– «Апа, Қаракөз тамағын сұрады», – деді Мерей.

	– «Иә, тамағын алып шығайын». – Мерейдің апасы Қаракөздің емізігін алды. Мерей қоса ілесті.

	Қаракөз бұзауқан сыртқы есіктің сықырына бұрылды. Иә, есіктің сықырын естіді, түсінді. Ең алғашқы дыбысқа алғаш рет құлақ салды. Алғаш рет құлақ салды, алғаш рет дыбысты барлады. Алғаш рет естіген дыбысына мойын бұрды. Алғаш рет дыбысты түйсінді. Дыбыс шықты, дыбысқа ілесе есік қоса ашылды. Ашылған есіктен бұзауқанның жаны құмартқан жандары қоса шықты. Иә, бұзауқанның жаны құмартқан жандары...

	Бұзауқан соларға қарай тұра ұмтылды. Терезеге өңмеңдеп тұрған бағдарын оқыс бұруды білмеген, әлі үйренбеген дене, алдымен, қабырғаға басын соқты. Өңмеңдеген күйі шөкелей етбеттеп, жандалбес қайта көтерілуге тырмысты. Кеудесін тіктей алмай етпеттей шоңқия берді.

	– «Өй, Қаракөз, асықпасаңшы, асықпа! – Мерей бөйтеңдей жү-гіріп бұзауқанды сүйемелдеуге тырысты. – Әуп, тұра ғой, тұр». – Мерей бұзауқанды өзі көтергендей-ақ қопайыстанып, марқайып-ақ қалды.

	Бұзауқан тұмсығын көтерді. Мерейдің апасының қолындағы еміздікке өңменін созды.

	– «Жүр, жүре ғой, орныңа апарайын.» – Мерейдің апасы сиыр лардың қысқы жатын орнына қарай жылжыды. Қаракөз қосарлана орағылып, біресе көлденең келеді, біресе қатарына ілесті. Тұмсығымен Мерейдің апасын мазалайды.

	– «Апа, осы арада неге емізе бермейміз?» – Қораның ішіне тықпалаудың мән-жосығына Мерей жете қоймады.

	– «Жатын орнына үйренсін. Бүгіннен бастап сонда жатады» – деді апасы.

	Мерейдің көңілі алабұрта қалды. Бұзауқанды қимады. Қораның түкпір бөлігіндегі атасы екеуі жасаған (томпаңдап атасының қасында жүргенді «мен де жасадым» деп сенеді) үйшікте бұзауқаны жалғыз жата ма? Іздейді ғой бұларды. Жалғыз өзі. Қараңғы жер... Қорқады. Ұйықтамайды. Жалғызсырайды. Обал. Атасы да, апасы да Қаракөздің обалын ойламады.. Аямады...

	– «Апа, Қаракөз қорқады ғой жалғыз»... – Мерейдің көңілі әрі қамықты, әрі апасына жалынғандай тілек танытты.

	– «Бергі жағына ала сиырдың торпағын кіргізіп қоямыз». – Апасы Мерейдің көңілін аулады. Мерейдің атасы екеуі осы байламға алдын ала келісім жасаған. Мерейдің көңілі алабұртып қоя беретінін екеуі алдын ала-ақ білген. Соған жасаған тоқтамдары еді.

	Атасы мен апасы екіжақты келісім ұйғарыпты. Мерей жалғызсырағандай сезінді.

	– «Апа, Арай өкпелемеді ме?» – Ендігі қолдау табар тірегі Арай ғана еді.

	– «Арай үлкен ғой, жаным. Малдың қандай орында жатуы керегін түсінеді». Апасының осы сөзі Мерейдің көңіліне қатқыл тиді. Әлі кішкентайлығынан, адам мен малдың тіршіліктерінің мүлде бөлекше екендігін әлі жете түсінбейтіндігінен деген апасының ұйғарымы бар сияқты.

	Қаракөз бұзауқан Мерейдің апасының еміздік ұстаған қолына ұмтылды. Апасы қолын сәл көтерді. Соның әуенімен өңмеңдей ұмтылып секірген сияқтанды.

	– «Апа, апа, анау секірді, секірді! Қаракөз секірді!» – Мерей екі санын шапақтап, қоса секірді.

	– «Иә, Иә, көрдім, жаным, көрдім». – Апасының сөзі, бәрібір, елеусіздеу. Мерейдің көңілі көнши қоймады.

	– «Атам екеуміз осында жатсақ, ә ?! – Мерей қалжың мен шы-нын әдейі араластырды. Қушыкештенді. Егер апасы қоштай қалса, шын-ақ соған пейіл еді.

	– «Тек, оның не, жаным-ау? Арай екеуміз қалай жатамыз?» – Апасы без ете қалды.

	– «Атам бір жаққа кеткенде үшеуміз жаттық қой». – Мерей апа-сына дәлелді дәлел ұсынды.

	– «Онда үшеуміз ғой. Қасымызда сен барсың». – Апасының осы уәжі Мерейдің көңілін көншітіп-ақ тастады.

	– «Үшеу болғанда қорықпаймыз, ә?» – Апасынан тағы да құптау күтті. Марқайған көңілін мақтаныш қылды.

	– «Әрине, қорықпаймыз, жаным. Сен жігітсің ғой!» – Апасы Мерейді әдейі қолпаштады. Немересі шын-ақ марқайып қалып еді.

	– «Ұйықтар алдында атам екеуміз бір көріп кетеміз, ә?»

	– «Иә, сөйтесіңдер. Қаракөздің маңдайынан бір сипайсың. Сонсоң, ол тынышталады».

	Бұзауқан ендігі жатын орнына беттеді. Мерей мен Мерейдің апасының ыңғайына бейімделгендігі емес, апасының қолындағы еміздікке қоса ілескені еді.

	Ендігі жатын орнының кескін-келбеті, ыңғайы мен жылуы қандай? – бұзауқанға ешқандай әсер етпеді. Бөтен орын, түк қолайы жоқ мекен жай – бұзауқан оны да талғай қоймады Түйсігі ме, сезімі ме тіршілікті қабылдаудың әлде жануарлық әсері ме, бұзауқанда ондай әсер мен ықпал әзірге жоқ еді. Еміздіктің ішінен сүт шығып тұрса, қасында Мерей мен оның апасы болса, қандай орын, қай мезгіл, қандай тіршіліктің күйі – бұзауқанға оның бәрібір еді.

	– «Ертең жайылымға апарамыз», – деді Мерейдің апасы.

	– ««Жайылым» деген не?» – Мерей үшін әлі тың сөз.

	– «Малдың жайылатын жері». – Апасы құлықсыз ғана түсінік берді.

	Мерей басын изеді.

	Апасы екеуі бұзаудың жатын орнынан қайта шыққанда, Қаракөз бұзауқан тағы ұмтылған, бірақ ырық ала алмады. Мерейдің апасы бұзауқанды ырқына жібермеді, кеудесінен қақты.

	– «Апа... Обал ғой... Қалғысы келмейді оның. Бізбен бірге кеткісі келеді»... – Мерей жыламсырап қоя берді.

	– «Құлыным-ау, Мерейжан-ау, ол – мал ғой. Біз адамбыз. Мал малмен бірге күнелтеді. Ертең ол тайынша болады, сиыр болады. Сонда ол бізбен бірге жата ма? Үйге сыя ма? Малдың мал иісі шықпай ма? Жатар мезгілде атаң екеуің бір көріп қоясыңдар. Бергі бөлігіне ала сиырдың торпағын кіргізіп қоямыз. Екеуі ақырын-ақырын бірбіріне үйрене береді».

	Мерей апасының уәжін амалсыз құптады.

	Жатар алдында атасы екеуі Қаракөз бұзауқанды көріп қайтуға шықты.

	Мерей қол фонарын алды. Фонарының осыншалық қажетке асқа н ныа өзі ерекше қуанды. Сыртқа дәретханаға шыққанда қолына ұстайтын. Анығы, атасы ұстап жарық қылып тұрады. Енді, міне, Қаракөзді көруге қажетке асты.

	Қаракөздің қос жанары жарқ ете қалды. Үйреншікті дауысты естіп, орнынан апыраңдай көтерілді. Қораның ішкі бөлігіндегі аласа қабырғаны маңдайымен сүзді. Маңдайының сақ еткен тарсылы тоқ ете қалды. Бағанадан бері арпалысып, әбден шипасы бітсе керек, тақтай қабырғаны жастана шөкиіпті. Мөңіреуді әлі білмейді, тамағынан ба, таңдайынан ба қырылдағандай дыбыс шығарды.

	– «Өзі мөңіреуден түк білмейді», – деді Мерей. Алғаш рет таңырқады.

	– «Туғанынан біздің қасымызда жүрді. Біздің сөзімізді естіді. Өздерінше мөңіреуді әлі үйренбеген ғой». – Атасы жағдайды түсіндіргендей ғана түсінік айтты. Мерей соншалық бір тұшына қойған жоқ, бірақ басын изеді.

	– «Бірақ әлі мөңіреуді де үйренеді ғой, иә, ата?» – Енді ғана ойы-на оралған сұраққа өзі қуанды.

	– «Е, үйренеді ғой, мылқау болып қалмас. – Атасы тым нем-құрайды. Мерей оншалық құп көре қоймады. – Жүр, балам, шығайық», – деді атасы.

	Шыға берісте Мерей артына тағы бір қараған.

	– «Ата, Қаракөз жылап тұр екен», – деді. Тоқтай қалды.

	– «Оның жылағанын қайдан біле қойдың?» – Атасы таңырқады.

	– «Жаңа екі көзі жарқырап тұрған. Енді біресе ашылады, біресе жабылады».

	– «Сонда..? – Атасы әдейі нақтылай түсті.

	– «Сол жылағаны ғой. Көзін ашып-жұмып жылап тұр.»

	Атасы тамсанып, басын шайқады. Онысын Мерей көрген жоқ, әрине. Қараңғылық.

	– «Жан-жағына алақтап, бізді көзімен іздегені ғой.» – Атасы Мерейдің көңілін басты.

	Олар үйге кірген.

	– «Әй, бала, көзің неге жасаураған?» – Арай тақымдай жөнелді.

	– «Қараңғыда уқалағам...» – Мерей сылтау іздеді. Арғы төркінін бәрі түсінді.

	Сонсоң, Арай екеуі бөлектеніп жеке бөлмеге кеткен. Арай оған түсіндіріп бақты. Жақсы көрудің ерекшеліктерін саралады. Әкесін, шешесін жақсы көру...

	– «Айтпақшы, өзің папаң мен мамаңды ойлап жүресің бе?

	Сағынасың ба?»

	« Қалай сағынам?» – Мерей тақетті түсіне қоймады. – «Сағынғанда не істейді? Ол қалай болады?» – Арайға аңтарылды.

	– «Көргің келіп, күндіз де, түнде де ойыңнан шықпайды. Соларды іздеп жылағың келеді. «Келсе ғой» деп тілейсің. «Шіркін, барсам ғой» деп тілейсің. Ұйықтағанда түсіңе кіреді... Міне, осындайдың бәрін «сағыну» деп атайды. – Арай бауырына осындай түсініктеме берді.

	– «Менің түсімде балалар жүреді», – деді Мерей.

	– «Онан басқа кімдер бар?» – Арай тақымдай түсті.

	– «Басқа ешкім жүрмейді. Кейде атам екеуміз балық аулаймыз». – Мерей күмілжіңкіреп сөйледі.

	– «Қай уақытта аулайсыңдар? Түнде түсіңде ме, әлде күндіз барғандарыңды айтасың ба?»

	– «Түнде ғой деймін. Ұмытып қалдым. Бұрын күндіз барғанбыз. «Маса шағып тастайды» деп атам енді апармайды.» – Мерей өкпе білдірді.

	– «Жылаған жоқсың ба?» – деді Арай.

	– «Жоқ, жыламадым». – Мерей басын қоса шайқады.

	– «Иә, сөйт, жылама. Сен жігітсің ғой. Жігіт адам жыламай ды.» –Арай Мерейді жігерлендіріп бақты.

	– «Бұзауға да жыламайды, ә?»

	– «Бұзауға тіпті жылауға болмайды. Бұзау мал ғой. Адам малға жыламайды. Жақсы көреді. Аяйды. Еркелетеді. Күтеді. Бірақ жыламайды. Жылауға болмайды. Ұқтың ба?» – «Иә, ұқтым.» – Мерей басын изеді.

	Бөлмеден екеуі қол ұстасып шықты.

	Ертеңгісін Мерей мен апасы Қаракөздің «тамағын ішкізді». Сонсоң, өлке бойындағы бұзаулардың жанына апарды. Қаракөз оқшырайып ана бұзауларға қарады. Алғашқы рет көз салды. Алғашқы рет шөп басты, жайылымға шықты. Үстіне жел тиді. Маңдайына күн түсті. Бірақ Қаракөз бұзауқан сырт құбылыстың бірде-біреуін сезінбеді. Сезінбеді. Тұшынбады. Ештеңені қабылдамады. Өмірге келгеніне аз-ақ күн болған қалпынан әлі оянбаған күйде еді.

	Апасы (үй ішіндегілер де енді, «апасы», «атасы» деп сөйлейтінді шығарған) мен Мерейді айналсоқтап, түртіншектеп соларды түрткіледі. Тамақ іздегені емес, мына жұмбақ тіршілікті дым түсінбей, не істердің амалын таппағаны, сірә.

	– «Өй, Қаракөз, сен бұзаусың, малсың. Мына жүргендер – сенің туысқандарың. Бар, қастарына барсаңшы.» – Мерей бұзауқанның мойнын солай қарай бағыттауға тырысты. Бұзауқан ешқандай икемге келе қоймады.

	– «Оларға өзі бой үйретеді, – деді апасы. – Бірте-бірте бұлар да бауырласып алады. Әзірге өстіп үй маңына шығып, отығуды үйренсін».

	– «Шөп жеуді ме?» – Мерей басын шұлғыды. Әрі сұрағаны, әрі құптағаны еді. Сонсоң, жұмсақтау шөптің үш-төрт талын түбірімен жұлып әкеліп бұзауқанның аузына тосты. Үш-төрт тал шөп бұзауқанның танауын қытықтаса керек, кәдуелгідей-ақ, басын бір сілкіп қалып, танауын тыжырды. Мерей мәз болып қуанды. Сықылықтап күлді.

	– «Апа, апа, қарашы өзің, Қаракөз ана шөпті менсінбеді. Басын шайқады. Танауын тыжыртты. Оған жақсы шөптен беру керек, Иә, апа?» – Мерей апасынан құптау күтті. Қолындағы шөбін лақтырып жіберді.

	– «Алдымен үйренсін, отықсын. Сонсоң өздері таңдап жейді,» –деді апасы.

	Мерей мен апасы әжептәуір аялдады. Қаракөз бұзауқанды алғашқы рет «өріске» әкелді. Басқа бұзаулармен бой үйреткізуге баулыды. Жоқ, Қаракөз бұзауқан соның ешбіріне де пейіл салмады. Пейіл де салмады, ұмтылыс та білдірмеді. Аспан асты, жер үсті – бәрі жаңалық, бәрі таң еді. Бәрі жұмбақ. Бәрі құпия. Шетсіз, шексіз әлемдегі тек көзге көрініп жүрген быжынаған қарайғандардың қаншасының бұзауқанға қатысы бар? Қаншасы бұзауқанның тағдырына ортақтасады? Қаншасын жай ғана көріп-біліп, жанарының аясымен қабылдап, өміріне қатысы бар-жоғын, қауіпті-қауіпсіздігін, зиянды-зиянсыздығын жануарға тән түйсігінен өткеріп, белгілі бір тәжірибені қаншалықты меңгеруге жетісе алады? Иә, оның бәрі алдағы күндердің еншісі. Күндердің, айлардың, жылдардың еншісі. Бірте-бірте жиналып, өмір тәжірибесінен өтіп барып қабылданады. Әзірге тап-таза қалпы. Жануарлық түйсік, сезім, тәжірибе жоқ. Таптаза, қорықпайды, үрікпейді, іздемейді. Атасы, апасы, Арай мен Мерей... Солардың қастарында жүрсе немесе бұйығып жатса болды. Түп-түгел бәрін іздемейді. Біреу ме, екеу ме? Әйтеуір, біреуінің қасында жүрсе болды. Ал тамақ ішер мезгілінде тек «апасын» ғана түрткілейді. Тек «апасы» ғана тамақтандырады. Сірә, басқа ешкімі тамақтандыра алмаса керек. Тамақтандыруға құлықтары да жоқ сықылды. Ол турасында ойламайтын да шығар...

	Мерей апасы екеуі Қаракөз бұзауқанды олай мазалады, бұлай мазалады, ешқандай ештеңе өндіре алмады. Басқа бұзауларға тіпті де үйірілмейді. Басын төмен салып, табаны астындағы жайқалған көк шөпке мезіреті де жасамайды.

	Мерей мен апасы екеуі көк шөпке жайғасты. Қаракөз бұзау қанның бойын үйретпек. «Маңайына көз салып, таныстығы қа лыптаса бастасын», – деп күңкілдеді апасы. Бірақ Қаракөз бұзауқан дүниеге бой үйретуге ешқандай құлық білдірмеді. Түк талпынысы, ешқандай ықыласы жоқ. Сезімі еш оянбаған, түйсігі әлі қылаң алмаған бітеу қалпы. «Апасы» мен Мерейді түрткілеп түртіншектеп жүрді де, «апасының» тізесін сүйеніш қыла басын сүйеп, ол да жата кетті.

	– «Пәлі, мына Қаракөз де дұрыс емес іс істеді. Ол да бізге ұқсап отыру керек деп ойлады. – Мерей жақтырмай қалды, әрине. – Өзі жалқау. Үйреткенге үйренбейді.» – Көңілі торықты.

	– «Ештеңе етпейді, жаным. Үйреніп кетеді, әлі... – Апасы Ме-рейді жұбатты. Кішкентай бұзауқанға оның көңілі соншалық құлази қалғанына апасының да жаны қайысты. – Үш-төрт күн өстіп әкеліп жүрейік.» – Апасы төрт жасар немересіне өтініш қылғандай еді.

	– «Жарайды, апа, өстіп әкеліп жүрейік,» – деді Мерей.

	Үшеуі шұбатылып үйге қайтты.

	Атасы кешке ақыл берді.

	– «Бірер сағат ертеңгісін бір рет апарыңдар, түс ауа бір рет апарыңдар. Және сүтін кешіктіріп сол жақта бірақ беріңдер. Қарны ашса, еріксіз жерді иіскелейді, шөпті жалмап үйренуі мүмкін.»

	Апасы мен Мерей ертеңгісін дәл солай істеді. Бірақ Қаракөз бұзауқан жерді емес, «апасы» мен Мерейді иіскелей берді. Әсіресе, апасының қолын иіскелейді, саусақтарын түрткілейді. Тамақ сұрап үздігеді. Мерей де оған қосыла шыдамсыздық білдіреді. Жаутаңдап апасына қарайды.

	– «Тағы кішкене шыдайық», – дейді апасы. Мерей басын изейді.

	Келіскені. Бірақ көп шыдай алмайды, қайтадан тықыршиды.

	– «Жарайды», – деді апасы да илігіп.

	Қаракөз бұзауқан еміздікті құныға сорады.

	Күн асқан сайын Қаракөз бұзауқанның құлқыны үлкейе берді. Кешегі еміздігіне бүгін тоймай қалады. «Апасының» қам-қаракеті Қаракөз бұзауқанның келесі тамағын қамдаумен әуре.. Туғаннан уызға жарымаған жас төл бірте-бірте қорбиып өлі жүндене бастады. Алғашқы беттегі жылтыр өңі барақ жүнге ұласты. Қомағай, түртіншек қылық тапты.

	– «Ата, Қаракөздің түрі жаман болып барады.» – Мерей кем-сеңдеп, майрылып сөйледі.

	– «Қорбиған, сүйкімсіз...» – Арай тіпті жақтырмады.

	– «Ала сиырдың мезгілі қашан еді?» – Отағасы бәйбішесіне қарады.

	– «Қайдан білейін жануарды. Биыл кенжебуаз болды да, созы-лып жүріп алды. Оның үстіне, мына Қаракөздің өз енесіне сендік қой...» – Бәйбішесі кібіртіктеп, күмілжіді.

	– «Е, мына қалпымызбен бұл шіркінді асырай алмайды екенбіз. Арасында көк майсаға отығып қарнын жұбатпаған тіршілікте ол байғұс не көктей қалады дейсің. Әлден-ақ барақ иттің жүніндей ұйпалақтанып барады. Енді біраз күннен кейін жетім төлдің түртіншектенген күнін кешетін шығар. Сиыр фермаға барып бір сиыр сұрап ала тұрайын.» – Отағасы, әрине, бәйбішесімен ақылдасқаны емес, жөн айтқаны еді.

	– «Е, осының жөн, – деді бәйбішесі. – Басқа қисынын таба алмай жүр едім. Бұзауқаны жүдеп кетсе, мына бала жылайды ғой.» – Апасы Мерейге қараған. Жай ғана жұбатқаны сияқтанып еді, Мерей соны қабылдай қойыпты.

	– «Жылаймын, – деді ол. Әлден-ақ кемсеңдей жөнелді. – Басқа бұзаулардан түрі жаман болса, жылаймын.»

	– «Жоқ, жылама, жаным. Бүгін көп сиыр сауатын ауылға барам. Ертең соның біреуін алып келем. Қаракөз бұзауқаның соның сүтін ішеді, жүдемейді.» – Атасы Мерейдің маңдайынан сүйді. Мерейдің көңілі орнықты. Мерей түскі шәйда байыз таппады. Өзі де байыз таппады, атасының да дегбірін қоймады. «Сиырға бар», – дейді. «Қашан барасың?», – дейді. «Сүті көбінен таңда», – дейді.

	«Қаракөз тоймай қалмасын», – дейді. «Сонда... оны Қаракөз өзі еме ме? Әлде, сен сауып бересің бе? Қаракөзді сүзіп тастамай ма?» – Апасын да қайта-қайта мазалайды.

	Түскі шәйдан кейін атасы сиыр фермасына жол тартты. Апасы екеуі Қаракөзді тағы да «жайылымға» апармақ. Қаракөз әлі де бастығар емес. Өз бетімен аттап баспайды. Айналасындағы тіршілікке ешқандай құлқы жоқ. «Құлқы жоқтығы» емес, хайуандық санасы мен түйсігіне сыртқы ортаның ешқандай әсері жоқ сияқты. Анығы, сыртқы ортаның әсеріне селт етіп еміренген де, әсерге тұшынып тебіренген де түгі білінбейді. Әсерлену, тебірену әлі ерте-ақ шығар. Хайуандық тұлға ондайға селт ете қоймайтын да шығар. Сөйтсе де ... Шағырмақ күнге, желтең ауаға, қараң-құраң қыбыр-жыбырға, әртекті дыбыс пен дауысқа түк алаң қылмайды-ау, қылмайды. Соқыр, кеще, саңырау, бітеу бірдеңе. Әйтеуір, бір мақұлық сияқты.

	Үйреншікті, «жайылымына» тағы апарды. Шөпті бырт-бырт жұлып, құныға жайылып жүрген бұзаулар бар. Басқа бұзаулар. Маңайларынан өткен-кеткендерге қарайды. Оғаш дауыстарға бас көтереді. Атты жүргіншіден, қырсық мінезді иттерден жасқанады, сақтанады. Ауа райының әртекті әсерін әртекті қабылдай алады. Ал мыналардың Қаракөзі... Түк жылт жоқ, таным жоқ, ешқандай әсер өзгерісті, сыртқы құбылыс ықпалды сезінбейді. Сезінбейді де, қабылдамайды да.

	– «Бұл бір бітеу, кеще бұзау болды ғой». – Апасы шын-ақ кейістік айтты. Сонсоң, бір түп шидің түбінен көлденең шалып арқан бекітті.

	Арқанның бір ұшын Қаракөз бұзауқанның мойнына байлады.

	– «Өзі жалғыз қалып үйренсін, ә, апа?» – Мерей апасының іс-қылықтарын құптауға-ақ тырысты. Бірақ ішкі аңсары басқаны қалайды. Қаракөз бұзауқанның жалғыз қалғанына жаны ашиды. Апасы екеуі бұзауқанның қасында отырса, бұзауқанды отықтыруға (апасының сөзі) әлі де үйретер еді. Он бес күннен асып кетті, әлі су да ішпейді, шөп те жемейді. Тек сүт қана сұрайды, еміздікті ғана емеді.

	– «Бүйте берсе, бірішек болып қатып қалады», – дейді апасы.

	– «Жоқ, үйрету керек, тәрбиелеу керек» – дейді атасы.

	« Не тәрбиеге көнбейді, не өздігінен ұмтылмайды», – Арай да әбден көңілі қалғандай теріс айналады.

	Жаны ашып, ешқандай лаж тапбай, амалы құритын Мерей ғана. Амалы құриды, ештеңенің қисынын біле қоймайды. Қолынан келер әрекеті де, шарасы да жоқ. Ойына алғанын жасай қоюға шамашарқы және жетпейді. Атасы мен апасының қасында томпаңдап қоса жүреді. Солардың істегендеріне ойша қосылады. Өзінше қол көмегін ұсынып-ақ бағады, бірақ атасы мен апасы үшін Мерейді қолғанат қылып жұмсағандарынан көрі өздерінің иліге салғандары әлдеқайда оңай әрі икемді.

	Қаракөз бұзауқанның мойнына арқанды іліп, апасы мен Мерей үйге қарай бет алған. Алдымен сиыр малының шығаратын дыбысына ұқсас дыбыс шығарды. Соның арасынша-ақ тоқ етіп құлап, ыңқ етіп дыбыстаған оқыс дыбыс тағы естілді. Апасы да, Мерей де жалт қараған. Бұлар да жалт қараған, омақаса құлаған Қаракөздің қайта тұруға етбеттей ұмтылғаны да көрінді. Омыраулай көтеріліп барып қайтадан омақаса құлады.

	– «Өй, Қаракөз, өлдің ғой, әне!» – Мерей жалт бұрылып бұзауқанға жүгірді. Кеудесінен сүйемелдеп, мықшыңдап көтеруге тырысты. Қағылез бұзауқан бұрынырақ өзі көтерілді. Мерейдің аяғы бұзауқанның мойнындағы арқанға шалынды. Етпеттей сүрінді. Қаракөз бұзауқан қасына Мерейдің келгеніне мәз. Баса көктеп тапап кетуге аз қалды. Басайын дегені емес, жақсы көрген құштар адамына білдірген хайуандық ынта ықыласының көрінісі. Тіпті, «көрінісі» деу де келіңкіремес. Қаракөз бұзауқанның Мерейге деген ындыны бөлекше. Панасы да, анасы да, еркелетер мейіріміне бөленіп, сылап-сипап жанын жібітетін ең қамқоршы адамын, сірә, хайуандық болмысымен сезінсе керек. Мерейдің құлап жатқандығы, қатты тұяқтарымен үстінен басса денесін мыжып тастайтындығы, көзі шығып, аузы-мұрны жаралануы мүмкін екендігі бұзауқанның түйсігіне кірмейді, әрине. Бұзауқанда ондай түйсік жоқ. Адамзаттан өзгеге ондай түйсік дарымаған.

	– «Өй мына дүлей кеще қайтеді, ей?! Ана баланы тапап таста-ды ғой. Әй, Ғайша-ау, не көріп тұрсың? Мына жетімегіңді дандайсытып...» Дәл сол сәтте Мерей мен бұзауқанның дәл қастарынан өтіп бара жатқан әйелдің бірі сәтіне кезікті. Шап етіп Мерейдің қолынан ұстап тік көтере қойды. Қаракөз бұзауқан сонда да Мерейді түрткілеп, басын сүйкеп, иіскелеп өліп-құшып барады.

	– «Өй, мына кеще қайтеді, ей? Жалмаңдап кісі жей ме өзі...» – Әлгі әйел Мерейді бауырына қысты.

	– «Апа, ол маған еркелейді, мені жақсы көреді.» – Мерей бөтен апаның қолынан әрең босанды.

	– «Ойбу, жаным-ай, бүйткен жақсы көргені бар болсын да оның. Ана үшкір тұяғымен қарныңды жара ма, көзіңді шығара ма, әйтеуір тиіп кетсе-ақ майып қылады ғой бір жеріңді, жаным. Атаңа еркеле, апаңа еркеле, Арайыңа еркеле. Әлгі ... қаладағы «аға», «тәте» деуші ме едің? Иә, соларға еркелесең де болады. Олар да еркелететін шығар өзіңді?» – Апаның сөзінде қушыкеш қулық бар сияқты. Мерей де содан аз-кем секем алған сыңайлы.

	– «Жоқ, олар жөндеп еркелетпейді», – деді сонсоң.

	Сол орайда берірек жылжып өз апасы да жеткен.

	– «Екеуің нені бопсалап тұрсыңдар?» – Мерейдің апасы бөтен апаға көз қиықтады. Жазғырып тұрғаны анық.

	– «Жоға, тәйірі. Мына бұзауқан да, Мерейің де бір-бірін жақсы көреді екен. Тек, ана бұзауқан өзі мошқалдау екен. Мерейжанды басып кете жаздады емес пе. Олардың тұяқтары өткір ғой. Әрі өткір, әрі қатты. Қарнын езіп жібере ме, бет жүзін басып көзін шығарып жібере ме? Ақылы жоқ, сезімі жоқ кеще мақұлық ондайды қайдан пайымдасын. Тым бейғам болмасаңшы өзің де»... – Бөтен апа Мерейдің апасына, кәдуелгідей, ескерту айтты.

	– «Мұраттың апасы-ау, мына кішкентайдың өзінен де бар. Басқа малға пәлендей бір құштарлық білдіре қоймаушы еді, осы бұзауқанға жаны құмар-ақ. Екеуі де біріне-бірі өліп-құшады да тұрады. Тіпті, біздің өзімізден көрі осы бұзауқанына жанұшыруы әлей...» – Мерейдің апасы Мерейге өкпе білдірген жоқ, әрине. Қайта, Мерейді де, бұзауқанды да ақтағаны сияқтанды. Ақтағаны ма, мақтағаны ма? Әйтеуір, үн әуенінде пәлендей кілтипан жоқ.

	Мерей өз апасының қолынан ұстаған. Бұзауқаны да қасына барып мойнын төседі. Мерей оны жағынан, тамағынан сипады. Бұзауқаны соған жан-тәні сүйсініп, маужырай ұйыды. Кәдуелгідей еміреніп, елжіреп көзін жұмды. Өмірдің жарығын көргеніне әлі он бес күн де толған жоқ. Сөйте тұра, сылап-сипаған еркелетуді, жеке өзіне арналған қошамет-құрметіңді жанымен де, тәнімен де сезінетін сықылды. Және сол бұзауқанның соншалық елжіреген, маужыраған қалпы Мерейдің өзінің де көңіл қошын елжіретті. Екі сәби екеуі бір-бірін әрі құп көретін, әрі іс-қылықтары жандарына жағымды күй кешетіндей сыңайлы сияқты. Маңайларына назар салмайды, ешқандай оғаштық сезінбейді. Барлық ықыластары, мейірім мен ынталары тек қана өзді-өзіне арналған қалыпты анық танытады.

	Екі апа ауыл ішінің қисынсыз жерінде қиялай кездесіп қиюдан әңгіме сабақтады. Әңгімелері созылып барады. Не туралы? Не жөнінде? Басы қалай басталды? Ештеңе де туралы емес. Білікті, жүйелі, мәнді, мәністі әңгіме жоқ. Тұтастық, баянды пайымдау жоқ. Әйтеуір, әрненің басын шалу.

	Анадайдан өткен әлдебіреулер осы жаққа қарай оқшырая қарайды. Екі әйелдің (Мерейге «апа» дәрежесінде көрінгендерімен, әзіргі түр-тұрпаттары «кемпір» атануға ертеректек байқалады) тұрыс тұрпаттарын бақылайды. Кейбіреулері қырындап құлақтарын тосады. Сірә, «өзгеше бір қылықтары бар ма екен» деп тың тыңдайтын сықылды. Шаң-шұң дауыс шыға ма деп, соны барлайды. Жоқ, бәрі тыныш. Тек, тұрыстары сөлекет.

	Сонсоң, әлдебір адуынды әйел сонау жерден қатқыл үн қатты.

	– «Ей, екі қатын, алдымен аман-саулықтасыңдар ма? Сонсоңғы-сы – мына тұрыстарыңның қисынын айтыңдаршы? Тегі, біреуің бұзау бағып, екіншің – соның жөнін сұрап тұрғанға ұқсайсың. Сөз ұзартатындай басқа бір жер таппадыңдар ма? Болады енді, ана бала күнсіп қалды.» – Жақтырмағаны да емес, сөлекет көрген жөнсіздігі де емес, ауыл іші абысын-ажынның оғаштау қылықтарына білдірген базынасы сияқты.

	Екі әйел ештеңені кектеген жоқ. Олар да абысын-ажынның зілсіз ескертпесін зілсіз қабылдады. Алдымен, аман-саулықтың алды-артын тәптештей сұрады. Сонсоң, жөн-жосықтың қисын-қиюын түгендеді. Отағасының жай-күйі қандай екен? Сыртта жүрген балашағаның аман-саулықтары қалай? Екі әйел беріректен дауыстайды, жеке әйел артаманғы жерден дабыс қылады. Кезек күтпей бастырмалатып, біріне-бірі есе бермей сөйлейді. Енді бір сәтте Мерейдің қасындағы бөтен апа анадай тұста жеке оқшырайған ана бір бөтен апаға қарай жылжыды. Бұл екі апа да Мерей бұрын көрмеген біреулер емес, әрине. Ауылдағы үлкен-кішінің көбін-ақ Мерей жап-жақсы таниды. Ауыл балалары ауыл ішінің ол шеті мен бұл шетін күні бойы сан мәрте шиырлап шығады. Ойынның реті мен қисынына қарай балалар тобы ауыл ішінің барлық қиырына жинала береді. Кейде сол шеттің балалары өздері жеке топ құрап өзалдарына ойын ұйымдастырады.

	Бір шет емес, үш-төрт шетке топтасады. Топқа толмағандары өзге бір жиынға барып қосыла береді. Бірінен-бірін бөлектейтіндей ауыл ішінде шет пен шегара жоқ. Арғы шеттің баласы бергі шеттегі баламен көңіл күйлерін жалғау қылып, бірімен-бірі шұрқырасып жатады. Үлкендер де солай, ауыл ішінің хабар-ошарынан бәрі хабардар. Ал Мерей құралпас төрттен енді асқан былдырлақтарға бәрі таң, бәріне қызығады. Ойындарын тамашалауға құмар. Сөздеріне құлақ түреді. Ойын түрлері, қимыл-әрекеттері – бәр-бәрі кішкентайларға әрі қызық, әрі таң. Мерей де көрші балаларға қосылып ауылдың ана шет-мына шетіне томпаңдап кетеді. Атасы, апасы, Арай үшеуі үш жақтап соңынан түсіп әлек. Қолынан жетектеп үйге алып қайтуға үгіттейді. Мерейдің қайтқысы келмейді. Аузын бұртаңдатып, иығын қисаңдатады. Жанары да жасаурап шыға келеді. – «Бәріміз бірге қайтамыз», – дейді, көрші балаларды көрсетеді. Қолымен нұсқап, саусағын шошайтпайды. Балаларға қарай иегін көтереді.

	– «Біз алып қайтамыз!» – Көршідегі екі-үш бала қабаттаса жа-мырасады. Мерей соларды сүйеніш қылады. Олар Мерейден пысық, жөн-жосыққа жүйрік. Үйлерінен таң ертең шықса, түс ауа бір-ақ қайтады. Оларды іздеп, сұрап, түгендеп жүрген ешкімі жоқ. Ойынға келеді, ауыл үйлерінің ара-арасында, әлдеқандай жұрт жиналған опыр-топырды таңырқайды. Ауылдың басқа да қызық-шұжығы бар үйлерді жағалайды. Қыдырғандары немесе дәметкендері емес, қызықкөргендері, таңырқағандары. Мерей соларға еліктейді. Көргені мен естігенінің бәрін жаңалыққа санайды. Өмірден жаңа ғана көрген, адамнан енді ғана естіген жаңалықтары.

	Атасы да, апасы да, Арай да еріксіз қайта қайтады. Бірақ дәт қылып байыздап отырмайды. Кезек-кезек барып Мерейді бақылайды.

	Сонсоңғы жүріс-тұрысының бір парасы – атасы мен апасына еріп қонаққа барады. Үлкендердің әңгіме-жиындарын тыңдайды. Түбегейлеп ұға қоймайды. Ара-арасында қызығатын, көңілі ұйитын жәйттер баршылық. Ат туралы, ит пен қасқыр жайында, палуан күресінің қызығы... Ел арасындағы осындай айтулы оқиғалар көп әңгімеленеді. Мерей соның бәріне ықыласты... Үлкен кісілердің түртұрпаттарын барлайды, сөздерін тыңдайды. Үйге қайтар жол бойы жаңағы үлкен кісілердің жөн-жобасын сұрағыштайды. Солар айтқан әңгімелер мен қызықты оқиғалардың әр жер-әр жерін қайталай сұрайды. Әрине, тыңдағанының көбін ойына түйе алмайды. Ойына да түйе алмайды, санасы да барлай қоймайды. Көңіліне қонатын жерлері: күресте жыққан палуанның мықтылығы, қасқыр ұстаған иттің әдіс айласы, бәйгеден озып келген аттың жүйріктігі. Онда да, барлық бүге-шігесін түйіндей алмайды. Көңілінде негізгі жаңғырығы ғана қалады: күрескенін жықты, қуғанын ұстады, бәрінен озып келді. Осыған-ақ жан күйлері құлшынады, ойлары өрекпиді, бойларына қызу жүгіреді. Ұлы дүрмектің ішінде өздері қоса жүргендей ойша екіленеді. Сол әсерден, сол қызудан көпке шейін шыға алмай әлек. Алдымен, тамсанып, таңырқайды. Анау бір алып күштің иесінің қимыл-әрекетіне сүйсінеді. Ұршықша ойнаған бұлшық еті көзді сүйсіндіреді. Көзді де сүйсіндіреді, көңілді де құлшындырады. Үлкендер тамсана баяндап, сүйсіне құптасқан өткеннің оқиғасын балалар да өздері қоса кешкендей елеңдей елегізеді.

	Мерей соның бәрін түбегейлеп түсіне қоймайды. Әйтеуір, елігі мен желігі бойын торлайды. Соған көңілі алағызып, қаны тулайды. Тек, ұғымы жете алмайды. Сонсоң атасынан сұрағыштайды. Атасы Мерейдің түсінігі мен ұғымына қарай ыңғайлап айтады. Мерей құп қабылдаған сияқтанады. Кейде екінші-үшінші сыныпта оқып жүрген балалардың да өздері құралпастары бөлек шоғырланып, оқығандары мен естігендерін әңгіме қылысады. Солардың маңайларын шеттеп Мерей сияқтылар ауыздарын аңқитып, құлақтарын түреді. Мерей солардан естігендерінің көкірегіне түйгендерін Арайға келіп әңгіме қылады. Арай алдымен назарын Мерейге тіктейді. Жымиып, сүйсіне қарайды. Үш-төрт жасар Мерей – Арай үшін әлі шикіөкпе. Сөйлеген сөзін де қызықтайды, басқаларға берген бағасы мен суреттемесіне де мәз болады. Тек, өзге балалардың айтқан аңыз-әңгімелері мен ертегілерін, батырлар хикаясын Мерейдің қайта жаңғыртып, өзінше үстемелегеніне мәз. Мерейді қайта-қайта тоқтатып, дәміл-дәміл айтқанын түзетеді. Мерей қисая қыңырайып сәл-пәл көндігіңкіремей тұрады. Балалардың айтқандары көкейіне қонымды сияқты байқалады.

	– «Ол балалар әлі кішкентай ғой. Өздері оқыған жоқ. Оқыған біреудің айтқандарынан ұққандары солай. Сонсоң, сол ұққандарын біріне-бірі қайта жаңғыртты. Солардан сен естідің, сен де кейбір жерін өзгертіп жеткізесің. Мен кітаптан оқығаным бойынша түзетіп отырмын. Ең дұрысы – кітапта жазылғаны».

	Арай Мерейге мән-мағынасымен тәптіштеп, ықыласымен түсіндіріп бағады.

	Мерей басын изейді. Құптаған белгісін ұқтырады, бірақ көкейіндегі ой жүйесі пәлендей тұшына қоймайды. Арайдың пікір жүйелеген ауқымы тым тереңдеу естіледі. Мерейдің ұғымы мен пайымына бойлата қоятындай сыңайда емес. «Үлкейіп Арайдың жасына жеткенімде мен де сөйтіп ұғатын шығармын». Мерей өзін жұбатты. Жоқ, жұбатқаны емес, үп-үлкен сенімі еді.

	Арай кейде Мерейді ертіп құрбыларының үйіне апарады. Бәрі ардақтайды, бәрі өбектейді. Үйлеріндегі тәтті-дәмдінің бәрін алдына қояды, аузына тосады. Әрнені сұрағыштап, тілін қызықтайды. Ақжарма көңіліне мәз болысады. Атасы мен апасына, Арайға айта қоймаған көңіліндегі бүгінділерін Арайдың құрбыларына «жайып салады» Олар тұс-тұсына шуылдай қолпаштайды. Мерейдің «іш пікірін» тағы да ақтара түспек. Әрі қызықтайды, әрі «сыр сандығын» ақтармақ. Мерейдің бала көңілі сыр сақтамайды. Өз көңілінің де құлқын қалтқысыз жайып салады. Атасы, апасы, Арай үшеуінің де үйішілік күңкіл-сүңкілдерін қоса жаяды.

	– «Мерей, сонда ... сен өзің кімнің баласысың?»

	– «Атам мен апамның»... – Мерей оған мүдірмейді, тақ еткізеді.

	– «Үй, жаным сол. Атасы мен апасының баласы. Менің ба-уырым.» – Құрбы қыздарына өзінің беделін көтеріп, Мерейдің адалдығын дәлелдемек.

	Қыздар да Мерейді оңайлықпен өз еркінше қалдыра қоймайды. Әлі де қуаштай түседі.

	– «Мерейжан, сонда... сенің өзіңде әке мен шеше бар ма?» – Бұлар жай ғана білуге ұмтылған құмарлықтары емес, әрине. Мерейдің көңіл қатпарын арши түсуге құмарлықтары.

	– «Әкем мен шешем қалада тұрады. Мен қалада оқимын. Арай да қалада оқиды.» – Мерей құлшыныңқырап сөйлейді.

	– «Сонда... атаң мен апаңның қасында кім қалады?» – Қыздардың сұрақтары емес, жанашыр түйткілдері сияқты естілді.

	– «Папамның менен кіші тағы бір баласы бар. Өзінің тілі сақау сияқты, былдыр-былдыр етеді. Соны бере тұратын шығар. – Мерей жабырқаған сияқтанды. Сонсоң, жаз кезінде біз келіп жүреміз, иә, Арай?» – Мерей Арайға жаутаңдады.

	– «Сен өзің тантып кеттің ғой...» – Арай жақтырмаған үнін де, түйілген қабағын да Мерейге аңғартты.

	Мерей қабағы салбырап төмен қарады.

	Қайтар жолдарында екеуі де дүрдеараздау күй кешеді. Арай Мерейдің қолынан ұстамайды, жүрісі де тым шапшаңдау. Мерей бөйтеңдеп әрең ілесіп отырады. Үйге таяған шақтарында Арайдың қолынан тартады.

	– «Немене?» – Арайдың даусы қатқыл.

	– «Атам мен апама айтпа.» Мерейдің жалынышы да, өтініші де емес, ескертпе қалауы сияқты.

	Арай үн қата қоймайды. Үйге кірер сәтте Мерей оның алдын кес-кестейді.

	– «Тағы немене?» – Арай әлі қатқыл.

	– «Жаңағы.» – Мерей қомпаңдай сөйлейді. Аузы бұртиыңқы. Ақырын-ақырын Арайдың саусақтарынан тартады. Арайдың құптау сөзін естігенше жібере қоймайтыны анық.

	– «Сондай сөзді қайдан естіп жүрсің өзің?» – Арай Мерейге кінә артты.

	– «Атам мен апам үйге келген кісілермен әңгімелеседі. Сонда өздері айтып қояды. Мен ұғып отырам.» – Мерей кешірім сұрағандай әрі кінәланғандай мүләйа қарады. Бүлдірмейтін істі бүлдіріп алғанына кінәланып тұр.

	– «Жарайды, жаным. – Арай еңкейіп келіп Мерейдің маңдайынан сүйді. – Мен ол екеуіне ұрсамын,» – деді. Мерей соған иланды, әрине. Әрі иланды, әрі көңілі көншіді. Арай, шынында да, бәріне ұрса алады. Жоқ, үлкен кісілерге ұқсаған зекіген, ұнатпаған зіркілдек ұрсу емес, қазіргі кездің қазіргі талабының жөн-жосығына сай тәрбие айтудың өзінше бір түрі...

	Мерейдің апасы алдымен Мерейдің қабағына қарады. Сонсоң Арайдың бет әлпетін бағамдады.

	– «Қайсының қайсыныңмен келіспей қалғансыңдар?» – деді.

	– «Біз емес келіспей қалған, сендер былықтырып жүрген. Кімнің кімнен туғанын келген-кеткеннің бәріне анықтап отырмасаңдар болмай ма?» – Арайдың ұрысқанынан көрі кемсеңдегені басым шықты. Меншіктеріңдегі ең ардақты, ең асыл заттарын сырт біреу иемденіп бара жатқандай сезінді.

	– «Қап, – деді Мерейдің апасы, басын шайқады. – Баламызға бөтен ешкімнің көзі өтпесін деп әдейі сылтау қылатынбыз. Басқалар соны шын көрген ғой.» – Мерейдің апасы сылтауратуға-ақ тырысты.

	– «Жарайды енді. Сендер айтпасаңдар да осы пәле соны білмей жүр дейсіңдер ме. Атасы мен апасының баласы. Папасы мен мамасынан туған. Мейлі, солардан туған, бірақ атасы мен апасының баласы. Менің меншік бауырым. Иә, жаным, солай емес пе? – Арай тағы да еңкейіп Мерейдің маңдайынан сүйді. – Өзің кейде оларды ойлайсың ба?»

	Мерей басын изеді.

	– «Кей-кейде ғана ойлаймын. Ойыншық, киім, сондайлар әперсе деп... соны ойлаймын. Медетті олардан көп ойлаймын. Ойнатқым келеді...» – Мерейдің де көңіл құрысы енді ғана жазыл ғандай еді.

	– «Үй, жаным сол, көбірек бауырын сағынады екен ғой. Ойнағысы келеді, ойнатқысы келеді. Солай ма, Мерейжан?» – Арай Мерейдің көңіл қалауын ғана аулап қоймайды, көңіл қажетін табудың да жолжобасын қоса ұсынады.

	Мерей басын изейді, жан жүйесі қобалжып кеткені анық, әлдебіреуі ары қарай қузай қалса, кемсеңдеп қоя беруге даяр.

	– «Тақауда өздері келеді, жаным. Көп қонады. Он-он бес күн бойы қонақ болады. Медетті екеуміз қасымызға алып жатамыз. Күндіз де біздің қасымызда жүреді...» Апасының сөзіне Мерейдің көңілі көншіді.

	– «Ерлан мен Назеркеге жоламай қоя ма?» – Апасының айтқандарына қуанышы да басым, сонымен бірге, көңіл алаңы да бар. Медет бұлардың қасында ылғи жүре берсе, папасы мен мамасы сағынып қалатын шығар...

	– «Ерлан мен Назеркеге жолайды ғой, әрине. Әкесі мен шешесіне сәт сайын бір еркелеп кетпесе, мауқы басыла ма оның ?» – Апасы Медетке кінәрат артқандай еді.

	– «Сағына береді ғой, ә? Қастарында жүрсе де сағына бере ме? Ал мен қастарында жүргем жоқ, сонда да сағынбаймын.» – Мерей, кәдуелгідей-ақ, қопайыстана қалды.

	– «Сен атаң мен апаңның қасында жүрсің, мен де бармын. Сен ешкімді сағынбайсың. Тек, Медетті ғана ойлайсың, Иә, жаным?» – Арай Мерейдің көңілін басты әрі өздеріне қарай меншіктей түскені де анық.

	– «Иә, Медетті ылғи ойлаймын. Медетті ойлаған кезде ана-лар да ойыма қоса түседі.» – Мерей ақталуға тырысты, бірақ көңіл түкпіріндегі ойын қаяусыз, бүкпесіз айтты. Иә, Ерлан мен Назеркені аңсаған сағыныштың әсерімен түспейді ойына, көңіліне қажетті, жүрегі қалайтын қылықтары мен ойын түрлеріне аңсары жиі-жиі ауа береді. Қаланың сондай алданыштары мен қызықтары көп-ақ. Тек, өз бетіңмен үйіңнен ұзап ешқайда шыға алмайтының қиын. Ауылда бәрі емін-еркін: жүгіресің, секіресің, айқайлайсың, шулайсың. Қайда жүргеніңде ешкімнің жұмысы жоқ. Рас, Мерейдің жүрген-тұрғанын атасы мен апасы көп бақылайды. Арай да жиі-жиі ескертіп кетеді. Балалардың іштеріндегі ең кішкентайлары деп есептейді. Бір жерде құлап қалады не адасып кетеді деп қорқады. Қорыққандықтан алаңдайды. Әлде, алаңдаған соң қорқа ма? Әйтеуір, олардың жақсы көргендері басқа балалардың әке-шешелерінің жақсы көргендерінен бөлекшелеу. Бір себебі бар сияқты көрінеді.

	Мерей түйсігіне салып дәл осылай жүйелемегенімен, санасының сарыны осылай межелейтіні анық.

	Иә, көңілі көнши қоймай жүрген. Өз-өзінен шамшыл бола берді. Өз-өзінен ашуланшақ. Әрнені жақтырмайтынды шығарды. Жақтырмайды, жаратпайды, көтере алмайды. «Келеміз» деген жолаушылар келмейтін болды. Атасы, апасы, Арай – үшеуі Мерейдің мінез-құлық себебін соған жорыды. Енді үшеуі ақылдасып, әлдебіреуі Мерейді ертіп қалаға (анығы, қаладағы үйге) барып-қайтуға ұйғарысқан. Қаладағылар (өстіп жұмбақтап, белгісіз күймен сөйлеуді әдейі дағдыға айналдырған. Мерейден сөздерін қалқалаған түрлері. Бірақ Мерейдің іші мығым, түк естімегендей, ештеңе сезбегендей жым-жырт отыра береді.) демалуға кеткен жерлерінен әлі қайта қоймаса керек. Өстіп «ұзын – арқан, кең –тұсаудың» тартпағымен біраз күндер өткен. Жол жүрудің икеміне Арай мен Мерей ұйғарылған. Рас, Мерейдің құлағын әзірге оншалық елеңдете қоймаған. Үш үлкеннің (үй ішілік ақыл-кеңес жөнімен де, тұрмыстың басқадай жосығымен де Арай әке-шешесімен бірдей сипатқа қосылады) ендігі түйткіл Арай мен Мерейдің өз беттерімен жол жүруге тәуекелдері жете қоя ма?

	Арайдың көңілі қобалжулы еді. Сонсоң, тағы бір дос қызы серіктікке қосылады. Қаладағы аға-жеңгесіне барып қайтпақ. Бір жылы бұлар барады, бір жылы олар келеді. Екі жақтың үй іші де осыны өзгермес дағдыға айналдырған.

	Арай өзінің әкесі мен шешесіне әлгі үйдің бұлжымас дағдыларын уағыз қылады. Солардың іс-қылықтарын қайталаса, бұлардың да көңілдері қош, қаладағы балалары да разы күйде болар еді. Соның рет-қисынын келтіре алмай-ақ қойды. Бір жылы мамасы науқастанып қалды. Оның алдындағы жылы жеңгесінің аяғы ауыр еді. Келесі жылы Медетті көтеріп өздері келіп қайтты. Онан арғы жылдары Мерейді емшектен шығарып қалдырып кетті. Биылғы барыскелістің де қиюы қашыңқырап тұрған. Содан... үйдегілердің бәрінің де қабақтары сәліңкі еді. Сірә, бұлардың ауандары Мерейге әсер етсе керек, жоқ жерден құбылып шыға келеді: көңілқошы ештеңені қаламай қалады. Алдындағы тамаққа зауқы соқпайды. Ойын атаулыны жақтырмай қояды. Атасына да, апасына да қырғиқабақ. Арайға ғана жауап қатады. Арайдан жасқанады. Арай қатты зекіп тастамаса да, ескертуді көбірек жасайды. «Анау дұрыс емес. Анауың қате. Олай істеуге болмайды. Ананы үйт, мынаны бүйт...» Әйтеуір, көп-ақ. Мерей сондайдан қашқалақтайды.

	Арай тағы да ескерту жасай бастаған. «Бостан-босқа ашуланба, мінезің бұзылып кетеді,» – дейді. – Сен тамағыңды жөнімен ішпеген соң, атаң мен апаң іштерінен ренжіп қалады», – дейді. «Сен ойынға шықпай қалсаң, достарың сені ауырып қалған екен деп ойлайды,» – дейді. Әйтеуір, толып жатыр.

	Осындай-осындай күреңқабақ шақ созылып бара жатқан соң, үлкендер жағы (көбіне-көп Мерейдің көңіл-күйінің әсері) соны сейілтудің қамын ойласқан...

	Міне дәл осындай кезде кішкене бұзауқан «Қаракөз» пайда болды. Енесі туа алмай жан тапсырды да, бұзауқанды іштен жарып алды. Тыпыршып, ыңырсып түсті. Сөйтсе де, «осы мал бола қоядыау» деп ешкімі үміт ете қоймаған. Тек, Мерейдің апасы ғана күдерін үзе салмады.

	– «Мерзімі тақап қалған, ауру-сырқауы жоқ, аман-есен жарық көрген мал. Тамақ тауып бере алсаң болды. Бірте-бірте отығып кететін шығар», – деді.

	– «Әй, бұл жетімегің түртіншектеп, қанша жариды дейсің. Бүрісіп қатып қалады ғой,»-деді көршілердің бірі.

	Дегенмен, Мерейдің атасы Мерейдің апасының сөзіне ден қойды. Бұзауқанның үстін кептіріп, әр жер-әр жердегі қабыршықтана қатқан шаранасын тазалады. Тұмсық тұсының сілекейін сүртті,бақайларын тазалады. Сонсоң , таза шүберекке орап, кеудесіне қысып үйге алып барған. Тіпті, кіре беріс дәлізге де емес, өздерінің жатын бөлмелеріне апарды. Онсоңғы қаракет Мерейдің алданышына көшкен. Әрі алданышы, әрі көз қуанышы қылады. Сол кездегі қуанышы көңіліне жайлы. Тек, апасының мазасы кетіңкіреп жүр. Атасы фермаға барып сиыр алып келгенше үй-үйден сүт іздеп әлекке түсті. Сонсоң, кәдуелгідей, дәретін аңдиды. Зәрі, құмалағы. Үй ішіне бір тамшы зәрі тамса не бір құмалағы түссе, Арай безілдеп шыға келеді. «Сүртіңдер», – дейді. «Кептіріңдер», – дейді. «Желдетіңдер», – дейді. «Бұзауқанды тазалаңдар», – дейді.

	Мерейдің апасы Арайдың тапсырмасының бәрін бұлжытпайды. Тазалықтың бәрін мұнтаздай қылып, қалпына келтіріп қоюы шарт. Мерей де бұлтың қағып, ана-жер мына жерді түрткілеген болып жүреді. Қол көмегінен гөрі ауыз көмегі апасына әлдеқайда-ес.Ақыры, Қаракөз атанған бұзауқанның туғанына он-он бес күн өте келе сиырдың қасына жеке шығарды. Күн өткен сайын (барлы-жоғы он күннің ауқымы өтті). Қаракөз бұзауқанның тамағы тойыңқырамауға айналды. Атасы амалсыздан сиыр іздеген. Сиыр фермасына барды, әрине. Бір күн бұрын ғана бұзауы шалажансар туыпты. Мал болмады. Енесі еміреніп, тебіреніп, иіскеп, жалап-жұқтап-ақ еді, өлімше дене ондайға тебірене қоймады. Жан жоқ, сезім жоқ. Бірер сағат қана сәл-пәл қыбыр білдіріпті.

	Мерейдің атасы ферма бастығына қолқа салыпты. Мерейді көлденең тартады ғой, баяғы. Бұзауға «Қаракөз» деп ат қойылғанын, Мерей сол бұзауқанды сылап-сипап қасынан шықпайтынын, тәттідәмділерін аузына тосып, тамсандырып-сілекейін шұбылтатынын айтып, өзі де тамсанады.

	– «Өзіңіз арнайы келсеңіз, Мерейдің «Қаракөз» аталған бұзауқанына сүт қажет болып тұрса, мәпелеп күтуші Мерейдің өзі болса, сіздің бұйымтайыңызды орындамауға қандай жөніміз бар? Таңдаған сиырыңызды аласыз.» – Ферма бастығы құрақ ұшты.

	Мерейдің атасының көңілі марқайды. Ешкімге сәбетін салып, тікелей ісі түскен адам емес еді. Бұйымтай айтып, қалау қалаған жері жоқ-ақ шығар. Үлкен-кішінің бәрі де сыпайы сыйлау мен құрақ ұшып құрметтеуден жазған емес. Ұстаздық жолдың ала бөтен алықберіктігі көп ешкімге жүре қоймаса да, қадірі мен қасиетінің «сізбізі» көпшіліктен қаша қоймаған. Рас, сонау бір жылдарда, мұның – Мерейдің атасының өзінің де әлі бала кезінде, ұстаз атаулының қоғам жүйесіндегі беті де, беделі де ерекше еді. Ешкімге талап қойып, құқтарын жүргізбеді. Бірақ мүдделері аяқсыз қалып көрген емес. Мүдделері аяқсыз қалмайды, қалаулары орындалмай қоймайды. Дау-дамайсыз, шара-шарықсыз өтініш, тілек ретінде алдыға тартылады. Басшылардың қаперлеріне ілінеді, құлақтарына жетеді. Бітті. Ар жағында мазаланып әуреге түспейсің. Тілегіңді де, мүддеңді де ретіне, жөніне келтіріп тұрады...

	Ал қазіргі ұстаздардын жөн-жосығы мүлдем бөлек. Қарызға жүрген дейсің. Өз міндетіңнің ғана өтемін атқаруға тиісті сияқтысың. Оқытсаң – өзің үшін оқытасың. Еңбегің – өзің үшін. Жеткен жетістігіңөзіңе бола. Сол себепті де, ешкімге салауатыңды салмайсың. Төккен теріңді бұлдамайсың. Біреу түсінеді, біреу түсінбейді. Біреуі илігеді, енді біреуі ишара да жасамайды. Соның бәрін барлап, бағалайсың да, тып-тыныш жөніңе жүресің. Шамаң жеткенінше өзің тырысып, өзің тырбынасың. Қолыңнан келмей тұрса, басты шайқайсың да, жөніңе жүресің.

	Ал енді... мына бір тәуекелге Мерей үшін еріксіз бел буған. «Көңілімді қайтара ма» деп қобалжыды, әрине. Сөйтсе де...

	Бәрі оңынан келді. Тіпті, істің жөн-жосығын да ана жігіттің өзі ыңғайына келтірді. Өлі туған бұзауын енесі түсінбеді, әрине. Еміреніп, тебіреніп, жалап-жұқтап өліп-өшіп тұр екен. Тұмсығымен түрткілеп әбігер. Тұрғызуға, тәлтіректеп бауырын иіскелеп, емшегін тамсанса дейді. Жансыз, сезімсіз өлі дене былқ етпейді. Завферма жігіт сиырды бір қалқалау жерге байлатты да, өлі бұзаудың терісін сылытты. Шаранасы кеппеген күйі терінің сыртын ішіне қаратап бүктетті де, дымқыл күйінде күлиеңкеге оратып берді.

	– «Шуы түскен. Бір-екі сағаттық жолға ештеңе етпейді. Өзіңіз соңынан дыбыстап, қузап отырарсыз. Барысымен мына терінің үстіндегі дымқыл шарананы ана бұзаудың үстіне жағып, сиырдың бауырына салыңыздар. Біріне-бірі тебіреніп кетуге тиіс». – Завферма жігіт жөн-жосықты ескертіп, бұларды жолға салды.

	Оның айтқанының бәрін істеді. Қаракөз бұзауқанды үш аяғынан байлап, сиырдың алдына көлденең салды. Икемге көнетін, ене тұта қоятын бұзауқан жоқ. Жанталасып кеудесімен арпалысады, бөксесін қопаңдатады, басымен жер түйгештейді.

	Сиыр жануардың аналық сезімі төлін аңсап тұрған қалпы екен, бірден-ақ бұзаудың үстіне түсті. Дымқыл шарананы иіскеп, жалапжұқтап еміреніп барады. Тұмсығымен қозғап аударып-төңкермекке екі жақ жанын кезек-кезек иіскеп, жалауға құмартады. Еміренгені мен тебіренгені қабат шығады. Маңайындағыларды алакөздеп, қызғаныш білдіреді. Тартып алып кететіндей әйтпесе, қоса иемдене қалатындай шыжалақтайды. Мерейдің атасы Мерейді сақтандырып қойған. Жан– жануар, аң-құстың өз төлдері мен балапандарына соншама қызғаншақ келетінін ескертті.

	– «Қызғанғаны емес, іштерінен шыққан балапандарын қорғаш-тағаны. Сырт біреулер соқтықпасын, қиянат жасамасын дегендері». – Мерейдің атасы өзге мақұлықтардың сыр-сыпатын ретіне қарай Мерейге ұғындыра беруді жөн көреді.

	– «Адамдар мұндай етпейді». – Мерей адамдарды ақтағанынан гөрі разы болмаған қалпын білдіргені сияқтанды.

	Мерейдің ой жүйесін атасы барлай қоймаған.

	– «Қандайын айтасың?» – Атасы Мерейге қарады.

	– «Күшігіне тақасаң, иттер қауып ала жаздайды. Мысықтар мияуын тығып қояды екен. Сиыр да сүзейін дейді. Адамдар ғана сөйтпейді...» – Мерейдің көңілі көншімеген сыңайлы еді.

	– «Балам-ау, адам дегендер ақылды ғой, бірінің баласына бірі тиіспейтінін біледі олар. Сондықтан қызғанбайды». – Айтқан уағызының тым жеңіл екенін атасы өзі де ұқты. Бірақ Мерей осыны қанағат тұтады деп ойлады.

	– «Тиіседі,-деді Мерей. Өкпелегендей ме, реніш қылғандай ма әлде атасының уәжінің әсерсіз шыққандығына қарсы ескерту қылғандығы ма, әйтеуір, зілденгендей болды. – Балалар өздері төбелеседі. Сонсоң, әке-шешесі келіп басқа балаға ұрсады. Сонсоң, екеуінің әке-шешелері ұрсысады. Ол неге?» -Мерейдің үнінде зіл бар.

	– «Ақылыңнан айналдым сенің. Үлкейесің, ержетесің әлі. Сол кезде адам өмірін, іс-әрекетін басқаша түсінесің, өзгеше бағалайсың. Қазірше екеуміз бірігіп ойлаймыз. Кейін ақылың көбейеді, сол кезде жеке өзің ойлайсың, өз ақылыңмен бағалайсың. Ал қазірше, көрген-білгеніңді өз бетіңше, өз ішіңмен, өз ақылыңмен ойла. Сонсоң, бізбен ақылдас, бірігіп қорытынды жасаймыз:» -Атасы тағы да Мерейге қарады. Ендігісі – құптау күткені емес, ұсынысы еді. – «Қорытындыны қалай жасаймыз? Ол не деген сөз?» – Атасының толғамдарына Мерей оншалық тұшына қоймап еді. Атасының түсіндірмелерін сұрақ қылып өзіне қайта қайырды.

	– «Сенің әзірге толық түсіне қоймаған, кейде басқаша, өзіңше ойлаған жерлерің болады ғой. Сондайда бәріміз ақылдасамыз, бірігіп отырып ең дұрыс жағдайды қабылдаймыз. Саған түсіндіреміз. Сен келісесің. Міне, осындайды «қорытынды», – дейді. Енді түсіндің бе?» – Атасы бағанадан айтқандарының бәрін Мерейге қабылдатуға тырысқандай тұғыртыңқырап жіберді.

	– «Жарайды. Түсіндім.» – Мерей қомп ете қалды. Жан күйі қайтадан бұзауқанына ауысты.

	– «Ата, Қаракөз шаршап қалды ғой. Аяғы да ауырды, мойны да ауырды. Ана сиырдан кеткісі келеді оның, сиырды жақсы көрмейді.» – Мерей атасына жалынғандай еді.

	– «Бұл шіркінге де ақыл керек болып тұр, – деді атасы. – Дайын тамақ, дайын қамқоршыдан қашқаны дұрыс емес, әрине. Қалай үйретеміз? Қайтсек үйренеді? – Атасы басын шайқады. Сонсоң, Мерей екеуі Қаракөз бұзауқанның аяғын босатты. Қаракөз бұзауқан тұра салып бұлардың өздеріне кимеледі. Мерейге келіп басын төседі, Мерейдің атасын барып иіскеледі. Бағанадан қорлық көрді. Мұндай қорлықты әлі көрмеген, сезінбеген. Өз өмірін шапшағын, ап-аз, санаулы ғана күндер деп сезінбейді. Сезім де жоқ, сана да жоқ. Санаулы ғана күндерді де түйсінбейді. Көп-көп ғұмыр өткергендей, талай хикметті кешкендей мінез-қылық көрсетеді. Мына екіаяқтылармен бірдей ғұмыр өткергендей талпынып әлек. Солардың жасағандарының бәрін жасаған сияқтанады. Түйсікпен, сезіммен емес, өзінше өткерген істерінің санасыз, түйсіксіз жаттыққаны секілді күй кешеді.

	Мерей мен атасы Қаракөз бұзауқанды сиырдың бауырына қарай итермеледі. Бұзауқан қашқалақтап әлек. Сиыр болса, бұзауқанның соңынан бөйтектеп өңмендей ұмтылады. Терең тынысымен дыбыс шығарып, жан-тәнімен жанұшырып барады. Қаракөз бұзауқанда ешқандай тебіреніс те, жылт еткен жылуы да білінбейді. Тіпті, енесі есебінде емпеңдеп жүрген өзі тұқымдас ересекке жылт еткен сезім де білдірмейді. Қайта, қашқалақтап әлек. Мерей мен оның атасынан пана іздеп әлек. Қорыққанынан емес, әрине. Қорқу, имену, жасқану түйсігі бұзауқанда жоқ болса керек. Ештеңеден беті қайтқан жоқ. Ешқандай жәбір, жапа көрген жоқ. Рас, алғашқы күні әлдебір бұзау Қаракөздің бүйірінен түйіп өтті. Ыңқ етіп құлап түсті. Бүйірі ауырған-ақ шығар. Бірақ бұзауқан шіркін соны сезіне алмады. Жанына батқан сырт әсерді ауырсынуды білмеді, ұқпады. Мерей жаны ашып бүйірінен сипады. Бұзауқан соған мейірленді. Бәлкім, ауырған жерінің жаны кірген шығар...

	Мерейдің апасы мен Арай келді қастарына.

	– «Пәлі, мына шіркін сиырдың желінін аймалағанның орнына сендерді аймалап жүр ғой. Мына қалпымен емшекті қалай емеді бұл?» – Мерейдің апасы бұзауқанға кейістік білдірді.

	– «Емуді өзіміз үйретейік бұған.» – Арай бұзауқанның мойнын сиырға қарай бұрды. Бұзауқан алдындағы сиырға емірене қоюдың орнына Арайды айналдыра тіміскілейді. Арайдың қолы нан бірдеңе түсе қалатындай дәметеді. Арай оны сиырға қарай итермелеп әлек.

	– «Өзінде түк ақыл жоқ екен. – Арай сиырдың екінші жағына ай-налып кетті. – Жақсы сиыр. Кісіні жатырқамайды. Одыраңдап қарсы ұмтылмайды.»Мерейдің қызғанышы қозды. Арайға ішпікірі реніш түйді. Қаракөз бұзауқанды «ақылсыз» деді. Мына сиырды мақтайды. Бұл – үлкен сиыр. Үлкейгенде Қаракөздің де ақылы кіреді...

	Қаракөз бұзауқан енді Мерейдің апасын түрткіледі. Қолын иіскелеп тамақ іздейді, тамақ сұрайды. Мерейдің апасы қолына қоса ұстап жүретін еміздігін іздейді.

	– «Мына сиырды енесі ретінде, ана желінді сүті ретінде енесі мен бұзауы қылып үйретейік.» – Мерейдің атасы Мерейдің апасына қарады.

	– «Сиыр жақсы енесі болады екен, бірақ бұзау соны ұқпайды, – деді Арай, бұзауды тағы да кінәлағаны үшін Мерейге түсінік бергендей кешірім өтіне қарады. – Емшекке үйретпесек болмайды, бәрібір. Үп-үлкен бұзау болғанда да, мамамды қуалап, еміздік іздеп жүре ме, өзіне тиесілі емшекті емсін.» – Қалған үшеуі Арайдың ұсынысын бұлжымас бұйрықтай қабылдады.

	Сонсоң төртеуі жабылып Қаракөз бұзауқанды жаңа әкелінген сиырдың (бұзауқанның ендігі енесі болмақ) бауырына қарай икемдеді. Жануар бұзаужанды-ақ екен, бұзаудың соңынан қоса делбелектеп, еміреніп, тебіреніп, жалап-жұқтап үздігіп барады. Бұзауқан кейін қарай тырмысады. Мына бір алпамсадай жануардың қылығын да, әрекетін де барлай алмайды. Мұндай ықылас пен мейірімді төрт аяқтылар тарапынан әзірге көре қойған жоқ. Бәлкім, көре де қоймайтын шығар. Ал мына екіаяқтылардың іс-қылықтары мүлдем басқаша. Аяқтары екеу болғанымен, оған қосымша екі қолдары бар. Сол екі қолдарын ербеңдетіп жұмсамайтын жерлері жоқ. Жоғары көтереді, төмен түсіреді. Бәрін ұстайды, бәрін істейді. Тамақты да сонымен береді, керек-жарағыңды да сонымен істейді. Арқа-басыңды сипайды, аяқ-қолыңды баулиды... Тек ... Қастарынан орын бермеді. Әуелгіде берді, әрине. Бірақ ұзаққа созбады. Иісқоңысы тынысын қабатын, лас, қараңғы, иен жерге апарып қамап тастады. Алғашқы үш күн бойы түнімен арпалысқан. Шыр айналды. Өңмендеп алға ұмтылады. Бітеу дөңбек бірдеңеге барып маңдайын соғады. Омақаса құлайды, шалқасынан түседі. Сүрініп-қабынып тұра салып қайта ұмтылады. Алдынан тосқан тосқауылға қайтадан тап болады. Көретіні – бір құқай. Айналсоқтап жан-жағына қарайды. Жылтыраған сәулені көреді. Солай қарай өңмендейді. Оның да тосқауылы мықты. Маңдайынан соғады. Бірақ дөңбектелген бітеу болмаса керек. Айбақ-сайбақ бірдеңелер. Соларға соқтығады. Әйтеуір, жұрмы үзілердей ұшып түспейды, тізерлей етпеттейді. Айбақ-сайбаққа маңдайы соғылады, бірақ ана дөңбектедің еш жері ауыра қоймайды.

	Бірте-бірте бой үйрете бастады. Жанталасып жан-жағына ұмтылмайды. Жарық түскен жаққа ғана өзеурейді. Тез майрылады, тауы жылдам шағылады. Амалсыз тыныстап, тыншу күйге ауысады. Таңғажақын, елең-алаң кезінде қайта тұрады. Себезгілеген жарық арбақ-сарбақтың арғы жағынан бері қарай андыздаған сияқтанады. Алғашқы арпалыстың толастаған шағында тынысты да, медеуді де сонан күткен. Бірақ қарсы алдынан көлденең тосқан арбақ-сарбақ ары қарай өткізбеді. Маңдайынан түйгіштеді, тізесінен шалды. Біресе, әлдебір тесігіне сирағы сұғынды, біресе бақайшығын қысып қалды. Бәрі жансыз, бәрі меңіреу, бірақ түйгіштемейтін жерлері жоқ. Жұғысып кеткен тұстарының бәрінен пергіштейді. Басың демейді, көзің демейді, қай жері дөп келеді – тап сол тұстан соққы береді. Шодырайып маңдайы істі. Көз айналасы көгерді. Танау тұсын жырып кетті. Тізесі сылтып қалды. Қабырға тұсы ауырды. Иен қорада жатса да, көрмеген теперіші жоқ. Әйтеуір, көз жанары аман. Соның бәріне өзі ұрынды, өздігінен кимеледі. Ұрыншақтығы емес, жеңілтектігі де жоқ. Өмір көріністерінің өзегінен дым саңылауы жоқ. Жақсы ма, жаман ба; суық па, ыстық па; жұмсақ па, қатты ма – ешқандай сезінуінен, түйсінуінен бейхабар. Кещелігінен емес, әрине. Өмірге жаңа келген тіршілігі әлі ешқандай да тәжірибе кешкен жоқ. Екіаяқтылар мен төртаяқтылардың тіршілік күйлерін бір-бірінен еш айырмайды. Айыра алмайды. Ол үшін көп-көп тәжірибені, әбден үйреншік болған машықтықты, күн сайын өткерген әрекеттердің қайталануын кешуі қажет. Соның бәрі санасына болмаса да, жүйкесіне сіңеді, әрине. Осындай дағдылар жан-жануардың табиғатына қалай сіңіскен? Солдардың бәрі де өздерінің тіршілік күйлері үшін жанталасады. Тіршілік күйлері үшін, өсіп-өнулері үшін күрес. Күнде күреседі. Өмірінің басынан бастап, соңына шейін арпалыс... Адам баласының бағу-қағуында өскен мал мен жануарлардың тіршілік күйлерінде айырмашылық көп, әрине. Адамзаттың күтімінде өскен жан-жануарларда бейқамдық, салғырттық, қамсыздық басым. Қаракөз бұзауқан да сондай тіршілікке бейімделе бастамақ. Иә, әлден-ақ қамсыз тіршілікке иек сүйейді. Тіршілік қамының онан басқа да түрлері болады-ау деп қапер де қылмайды. Ондай қаперге әлі уақыты да жеткен жоқ, басына туған күн де жоқ. Еркіндік пен еркелікті жаны сезінбегендіктен дандайсығаны емес, емін-еркін күйді табиғи қалпының тұшынғаны, сірә.

	– «Мұның бабын мен табайын». – Мерейдің апасы үйге барып, бұзауқанның еміздігін алып келді. Бұзауқан еміздікке өңменін созды. Мерейдің апасы қолын сиырдың бауырына қарай икемдеді. Бұзауқан еміздіктің соңынан емпеңдеді. Мерейдің апасы еміздікті сиырдың желініне апарды да, дәл емшек тұсына қатарластырды. Қаракөз бұзауқанның ештеңеден қорғана қояр түрі жоқ, еміздікті қуалап сиырдың бауырына қоса кірді. Борбиған-борбиған баданадай төрт емшекке танауы тиді. Жып-жылы, дымқыл. Танауды қытықтайды. Әлдеқандай бір бусанған иіс бар. Сірә, дәмі де өзгеше болу керек. Борпиып тырсиып тұрғанымен, жұмсақ сияқты. Әрі жұмсақ, әрі жылы. Күндегісінен басқаша еміздік. Күнделікті айтылатын «еміздік» деген атаудың орнына «емшек» деген сөз қайталанды. Еміздіктей біреу емес, төртеу. Аңсары ауғанымен, құмарлығы қозбады. Өзінің үйреншікті еміздігін іздеді. Әлгінде ғана көз алдында көлбеп еді, әп-сәтте жоғала қалды.

	– «Емшекті жатырқап тұр мына шіркін. Қалай тартса, солай икемделетін рәзеңкесін іздейді білем.» – Мерейдің апасы түзеліп тұрды. Қаракөз бұзауқан да сиырдың баурайынан басын көтерді. Мерейдің апасының алдына барды. Алақтап еміздікті іздеді. Мерейдің апасы қолын артына тыға қойды. Қаракөз бұзауқан апасының (енді оның да «апасы аталатын) қолын іздеді. Алдынан іздеді, әрине. Қолы тұратын жері жып-жылмағай. Екі қолы алдында жүретін. Тыным таппайтын. Қаракөз бұзауқанның еміздігін дайындап, соны бұзауқанға емізудің әлегіне түседі. Бұзауқанды сыртқа шығарады. Өрісіне апарады. Арқандайды. Соның бәрінде де бұзауқанның екі көзі «апасының» қолын бағады... Енді таба алмай дал. Жаңа ғана еміздігін ұсынған. Әп-сәтте ... жоқ болды. Қаракөз бұзауқан «апасының» екі жақ жанын тіміскіледі. Сүт иісі ме, әбден үйреншік бола бастаған еміздіктің иісі ме, таңдайына дәм келгендей сезінді. Сол дәмнің иісін қуалады. «Апасының» арт жағына қарай жылжыды. «Апасы» қолын алдына әкелді. Қаракөз бұзауқан алақтап қалды. Қайтадан үйреншікті қалпына қарай ауысты. «Апасы» әлгі әрекетті қайта жасады. Қаракөз бұзауқан «апасының» қол қимылын енді ғана бағамдаған-сынды. Тұмсығын көтеріп «апасының» екі қолының бағдарын таба қояды.

	– «Әне, ақылы кіріпті. «Апасының» ойлағанын таба қояды.» – Мерей қолын шапалақтап мәз болады.

	– «Енді мына сиырдың емшегіне үйренсе тіпті ақылды болғаны. Мерейге тартқаны». – Мерейдің атасы Мерей мен бұзауқанды қабаттай қолпаштады.

	– «Екеуміз де кішкентаймыз. Ақылымыз да ұқсас.» – Атасының қолпаштауын Мерей шын-ақ мақтаныш қылды.

	– «Сен ондай шірік болма. – Арай үнін ызбарлап, басын шайқады. – Өзі жаңа туған бұзау. Бұзауы да, сиыры да малдың санатына жатады. Ендеше, малды адаммен салыстыруға болмайды. Сен ақылдысың. Бұзауқаның сен қайда айдасаң – сонда жүреді, қалай жетектесең – солай ереді. Ұрып жіберсең – ары қашады. Бұзаудың ақылын өзіңмен салыстырма. Сен – адамсың, ол – мал. Ұқтың ба?

	Мерей басын изеді. Ұққандығын білдіргені. Жасыңқырап қалды. Бұзаумен салысқаны жөн болмады, әрине. Әсіресе, Арайдың алдында қателік жібермеуі жөн еді...

	– «Менің Мерейімнің ақылы көп. Бұзауқанын жақсы көрген соң айтқаны ғой.» – Атасы еңкейіп келіп Мерейдің маңдайынан сүйді. Мерей қайта марқайды. Арайдың алдында беделі өсті, мейманасы көтерілді.





– «Қаракөз бұзауқан да ақылды, Иә, ата?» – Атасының мақұл-дауын күтті.

	– «Иә, жаным, бұзауқанның да ақылы көбейеді, әлі.» – Атасы Мерейіне қоса бұзауқанды да қолпаштады.

	Сонсоң, төртеуі жабылып бұзауқанды сиырдың бауырына икемдеді. Бұзауқан өз бетімен сиырдың маңайына жоламайды. Жұмсақ желін, борпылдатып сүт соратын төрт емшек ... түк қызықтырмайды. Тіршілігінің сүйеніші екенін, сүйеніші ғана емес, тіршілігінің негізі екенін түйсіне алмайды, сезімі жетпейді. Түйсігі де, сезім күйі де еміздікте ғана. Шағын бөтелке, соның аузына кигізген рәзеңке еміздік. Соны көрсе-ақ емешегі құрып, өңмеңдеп шыға келеді.

	Мерейдің апасы еміздікті тағы да сиырдың желініне апарды. Қаракөз бұзауқан емпеңдеп соған ұмтылды. Кимелеп сиырдың бауырына сұғынды. Мерейдің апасы еміздікті бұзаудың ерніне тигізіп, сиырдың емшегімен жанастырды. Бұзауқан емшекті тілімен шиырып тастайды да, рәзеңке еміздікті іздейді. Ернімен бос ауаны тамсанып, еміздік іздеп тілін жалақтатты. Мерейдің апасы бұзауқанның аузына қарай сиырдың емшегін ыңғайлады. Емшектің ұш жағы бұзауқанның тіліне тиді. Бұзауқан тілін қашқақтатты. Басын шайқалақтатқан сияқтанды. Сиырдың желінінің айнала маңайын танауымен, тілімен тіміскілей түртіншектеді. Еміздікті іздеген қалпы. Мерейдің атасы мен Арай бұзауқанды көп тыпыршытпауға, сиырдың бауырынан шығармауға тырысты. Атасы бұзаудың кеуде тұсын тыныштандырды. Арай артқы жағын басыңқырады. Мерей мойнына қолын салып тұрды. Терісінен тартып қозғалтпағанның кейпін жасайды. Мұрны пышылдап тырмысып қояды. Бет ұшы дөңгелене шүйріліп жымиған сызат білдіреді. Онысы: «мен де көмекшімін, қолғабысымды тигізіп жатырмын» дегенге насаттанғаны. Арайға қарағыштайды. Мақтау күтетіні де, көзіне түсуге тырысатыны да Арай. Арай басын изеді: құптағаны, мақтағаны.

	– «Емшек көрсе, басын ала қашады.» – Мерейдің апасы Қаракөз бұзауқанды, бәрібір, жақтырмады. Еміздікпен қайтадан алдаусыратты. Емшек тұсына келгенде еміздікті жасыра қойып, сиырдың емшегін тосты. Тілімен тағы да қайырып тастады. Сонсоң, Мерейдің апасы сиырдың емшегіне еміздіктегі сүттен жақты. Сүт тамшылаған емшекті бұзауқанның жалаңдатқан тіліне тигізді. Бұзауқан тамсанды, бірақ емшекті сормады. Мерейдің апасы әлгі әрекетін тағы қайталады. Бұзауқан да дәл әлгі қылығын көрсетті.

	– «Өзі бір қырсық бұзау екен.» – Арай жон арқасынан жұды-рығымен тоқ еткізді.

	– «Ауырды ғой арқасы.» – Мерейдің шыр-пыры шықты. Бұзау-қанның арасына түсудің қай лажына болса да дайын сияқты.

	– «Менің қолым жұмсақ қой және ақырын ғана нұқып қал дым. –Арай Мерейдің безектей қалғанын қызық көрді. Әдейі ақталды. – Сонсоң, Қаракөзді мен де жақсы көремін ғой. Бұзауқанның өзіне жаным ашыған соң ұрсып жатқаным. Өзіне арналған жақсылықты түсіне қоймайды. Жаңа туған балапан бұзау ғой.»

	– «Ренжісең бұл да ұғады, ие? Сен сол үшін ұрсасың, ие?» – Мерей де өзінің шытынаған қабағын жазып, Арайға емпеңдей сөйледі.

	– «Әне, сен түсіндің, әне. Өйткені, сен жігіт болып қалдың. Бұзауқанның туғанына он-ақ күн толды. Ақылы әлі кірген жоқ.» – Арай Қаракөз бұзауқанды Мерейге теліді.

	Мерей жымыңдап, бет ұшына иірім шұңқыр иірілді.

	Мерейдің апасы бұзауқанның басымен әлі әуре. Анығы, бұзауқанның аузымен әуре. Еміздікті бұзауқанның аузына тақай береді де, емшектің тасасына жасыра қояды. Осы әурешіліктің үстінде сиырдың желіні иіп, емшек үрпінен сүт тамшылады. Ерніне тамшылағын сүтті бұзауқан сүйсіне тамсанды. Тәтті сүттің тәтті дәмін ернімен қуалап емшектің дәл ұшына ерні тиді. Сүт тамшылағын жылы, жұмсақ емшекті аузына салды. Ернімен емшекті тамсанды. Сүт ағыны молая түсті. Ернінен сырғып аузына толды. Қаракөз бұзауқан тәтті сүтті қылғыта жұтты. Жұтты, жұтынды. Аузындағы емшектің үрпі ілезде босады. Мерейдің апасы бұзауқанның аузын емшектен шығара алмай тағы әлекке түсті. Қатарында тұрған екінші емшекті қолымен бұрып Қаракөздің ерніне тигізді. Бұзауқан екі емшекті де қосарлап емуге талпынды. Бірақ өйте алмады. Сүті солған емшек аузынан шығып кетті де, борбиған емшек аузында қалды. Бұзауқан борбиған емшекті борпылдата берді.

	– «Екі емшектің сүтін бірдей еміп, қарны жарылып кетпесін.» – Мерейдің атасы күдік қылды.

	«Жоқ, Қаракөз бұзауқан ұзаққа созбады, емшекті босатып жіберді. Сиырдың бауырынан кейін шегініп, басын сілкіді.

	– «Иісініп кетеді-ау енді. Тезрек шелек алып келіп, сауып ала-йын.» – Мерейдің апасы шелекке жүгірді. Келе салып сиырдың бауырына отырды.

	Осынан кейін Қаракөз бұзауқан сиырдың емшегіне үйренді. Бірақ сиырға енесі есебінде ешқандай мейір білдірмеді. Желіндегі сүттің сақтаушы орыны есебінде түйсінді.

	Сиырдың өзі ыңырана дыбыстап, сонау шеттен-ақ өңмеңдей ұмтылады. Иіскеп, еміреніп, жалап-жұқтап, өліп-құшып жатады. Ал Қаракөз бұзауқан сиырдың желініне қарай ұмтылады. Рас, бұзау біткеннің бәрінің аңсары – енелерінің желіні. Сөйтсе де, оларда енелеріне деген тебіреніс бар. Сүтке тойғаннан кейін де енелерінің қасын саялап, панасы мен жұбанышы есебінде ширыққан мауықтарын басады. Енесі еміреніп бұзауын жаласа, бұзауы бойы сүйсініп, дене мүшесі саябыр табады. Маңқиып басын көтеріп, тұмсығын жоғарыға созады.

	Енесінің де, бұзауының да табиғаттан алған ләззатты күйлері екені беп-белгілі.

	Ал Қаракөз бұзауқанға бәрібір. Өз тектестеріне деген ешқандай ықыласы да, жылуы да жоқ. Қызықпайды, таңырқамайды, қорықпайды. Анығы, өз тектестерінің кім, не екендіктеріне мән де бермейді, түк те түсінбейді. Енді?..

	– «Қаракөз бұзауқан енді қайтер екен? Сиыр малына үйірсектенер ме екен? Әлде Арай мен Мерейді айналсоқтаудан жаңылмас па екен?» – Мерейдің атасы мысқыл үйірді. Бұзауқанды ма әлде Арай мен Мерейді қоса қоспақтағаны ма?

	– «Әзірге ондай түйсігі жоқ сияқты?» – Арай қалжыңдай күлді. Бұзауқан Арай мен Мерейдің қастарына келген. Басын сілкіді. Артқы екі аяғын кезек-кезек шірене созды. Сонсоң бүйіріне бұрылып, артқы аяғымен әуке тұсын бірер сипап өтті. Сірә, қасынғанына ұқсайды.

	– «Әлі көрмесе, білмесе де сиыр малының дағдыларын қайталап жатқанын қарашы.» – Мерейдің атасы тамсанып басын шайқады.

	Қаракөз бұзауқанның сиырдың емшегін алғаш рет емуі осылай басталды.

	Түс мезетіне таман Мерейдің апасы осы әдісті тағы қайталаған.

	Тағы да төртеуі қабаттасты.

	Қаракөз бұзауқан бірден-ақ үйреншікті еміздігіне ұмтылған. Алдында тұрған дөп-дөкей алыпқа назар аудармады, бағанағы қос емшектен шығатын тәтті, дәмді сұйықтықты іздеуге ұмтыла қоймады. Есі-дерті әлі де еміздіктен айнымаған қалпы.

	– «Пәлі, бағанағы емген емшегінен жаңылып қалыпты ғой мына Қаракөз. Қайтадан еміздікке ұмтылады.» – Арай Қаракөзді саусағымен нұқыды.

	– «Иә, ұмытып қалыпты». – Мерей өкініш білдірді.

	– «Қазір қайтадан есіне түсіреміз.» – Мерейдің апасы бұзауқанды қайта ауыздандырғандай еміздікпен емексітіп алды да, емшектің тұсына қарай алдаусыратты. Сүт дәмі шығып тұрған жылымық емшекке бұзауқан тіл ұшын тигізді, ернімен қозғады. Балажан сиыр бірден-ақ иіп қоя берді. Бұзауқанның ерніне сүт тамшылады. Бұзауқан жылы емшекті аузына салды.

	Төртеуі де осыны қуаныш қылды. Ендігі жерде Қаракөз бұзауқанның «мәселесі» шешілген еді.

	* * *

	Бұзауқан тез өсті. Қоңыр көзі мөп-мөлдір жаудырайды. Жіптіктей болып бүйірінен тартылып, сүйірленіп тұра қалады. Бойы биігінен көрі тұрқынан ұзарды. Жұнттай болып, жүні қылшығынан жылтырайды. Керіліп, кергуі басым. Нағыз тәкаппардың өзі. Түртүсі де кер, жүріс-тұрысы да кер.

	Мал өрістен қайтып, сиыр біткен өзінің қора-қопсысына келіп маңдай тірегенше әр үйдің бұзауы жақ жаппай енесін іздейді. Енесі еміреніп үстіне түсіп, жалап-жұқтағанша бұзаудың да мауқы басылмайды. Бас жібін керіп, байлауынан тартынатындары көп. Ауыздары емшекке тигенше, саябыр да таппайды, маза да көрмейді.

	Тек, Қаракөз бұзауқан ғана (қазір енді «бұзауқан» емес, бұзаудың өзі) тұмсық тартып, енесіне ұмтылмайды. «Енесі» аталатын қоғамдық сиыр Қаракөз бұзауқанның өліп-құшып үстіне түседі. Бұзауының өгей екенін ол түсінбейді, әрине. Іштен шыққан тума төлім деп тұшынады. Бұзауы емшегін тартқылап, түбінен жұлып алардай кергілейді. Қоңыр сиыр соның өзіне сүйсіне еміреніп, талтая шөмиіп, желін тұсын аша түседі. Мойнын иіп Қаракөз бұзауқанның сауырын тарақтайды, құйрығының асты-үстін жалағыштайды.

	Енесінің еміренген тебіренісіне Қаракөз бұзауқан ешқандай еміреніс те, тебіреніс те танытпайды. Басқа бұзаулардай енесінің желінін тұмсығымен түйгіштеп және созғыламайды. Алғашқы күннен бастап қарын тоятына меже қылған мөлшері – бір емшекті сарқып ему де, екінші емшекті орта мөлшеріне жеткізу. Қалған екі емшекті басталмаған күйі саууға қалтырады. Сонсоң оны Мерейдің апасы сауып алады. Мерейдің апасы сиырды сауып жатқанда, Қаракөз бұзауқан апасының иығына сүйеніп, кәдуелгідей, тыным тауып маңқиып тұрады. Енесі алғашында бұзауына емешегі құрып, айнала айналсоқтап, жалап-жұқтауға ұмтылған. Қаракөз бұзауқан ешқандай жылу білдірмеді. Үйірсектеніп, бой жүйесін босатудың, басқа бұзауларға ұқсап бұл да маңқиып, енесінің иегінің астында тұмсық көтеріп маужырап тұрудың орнына үрке қашқалақтап, екіаяқтыларды пана тұтқан.

	Бұзауы ешқандай тебіреніс білдірмеген соң, екі-үш ай өте келе енесі де жалығу білдірген. Тек, еміп жатқан бұзауына ғана бауырында тұрғанында мойнын иіре бұрылып жалап-жұқтап бағады. Сонсоң, сүтке тойған бұзау қайқайып өз бетімен шыға береді. Әбден көзі қанған, дауыстары құлағына үйреншікті, алақандары жағымды, өзіне сонау биіктен иілетін екіаяқтыларға аңсары ауады да тұрады. Соларды жағалайды, соларға сүйкенеді. Мекіреніп, басы мен мойнын үйкелеп, кәдуелгідей, еркелеген сияқтанады. Бой жүйесі рахатты күй кешкен сияқтанады. Апасының қолтық астына тұмсығын сұғып мекіреніп тұрғысы келеді. Бірақ оған апасының уақыты жоқ. Шелектегі сүтті көтеріп үйге кетіп бара жатады. Қаракөз бұзауқан апасының соңынан ереді. Егер ұрықсат берсе, үйге де қоса кірер еді. Қазір оған рұқсат жоқ. Әуелгіде бәрімен бірдей мына есіктің арғы жағындағы жұмақты мекен қылып еді. Барлық бүге-шігесі түйсігінде қалмапты. Әйтеуір, рахатты күй кешкені санасында болмаса да, табиғатынан шықпайды. Аз күн болса да сол бір рахатты үн құлағынан шықпайды-ақ. Азын-аулақ күн емін-еркін еншісіне тиіп, төрлерінде тойтаңдап-ақ жүріп еді... Содан... қараңғы қораға бір-ақ шықты.

	Екіаяқтылардың күтім-бағымдары жаман емес, әрине. Басқа төртаяқтылардан ерекшелей құрметтеп, аялап бағып-қағады-ақ. Бәрібір, өздерінен бөлек ана төртаяқтылармен шендестіреді. Ал Қаракөз бұзауқанның төртаяқтылардың ешқайсысымен үйірлесуге табиғаты соқпайды. Табиғаты соқпайды емес-ау, енесінің қарнынан жарып алған тіршілігінің қалыптасу күйінен бастап күнкөріс қалпы осы екіаяқтылардың қойнауында еді. Екіаяқтылар өздері бұзауқанды араларынан күштеп итеріп, сырт ортаға күштеп таңды. Тісімен жұлып, жердің шөбін жеуге мәжбүр етті. Төртаяқтының емшегін сорғызып, соның сүтімен тамақтануға көндірді. Обалы қане, онысы соншалық абажадай болғанымен, өліп-құшып тұрады-ақ. Жалайды, жұқтайды, иіскейді. Еміреніп-тебіреніп әлдебір дыбыстар шығарады. Соның бәрін Қаракөз бұзауқан қаперіне де ілмейді. Мына екіаяқтыларды төңіректеп жүрсе – болды. Олар сипаса, бұл сүйкенсе – бой күйінің барлық тебіренісі бүкіл денесіне жайылады. Рахатты күйді әрі сезінеді, әрі түйсінеді. Бірақ Қаракөз бұзауқанның тілекқажеттерін екіаяқтылар елей қоймады. Бір сипап өтеді де, жөндеріне кете береді. Бұзауқанның сүйкенгеніне ешқандай мән бермейді. Бұзауқанның жаратылыс тұлғасы жабырқап қалады. Бірақ еш шарасыз. Көңілдің әуенін жан күйі сезіне алмайды. Екіаяқтылардың мінез құбылыстарын да түсінбейді. Екіаяқтылар мұның қасынан қанша рет өтсе, сонша рет сүйкеніп қалуға құмар: тұмсығын тигізеді, мойнын сүйкейді, әукесін төсейді, мүйіз тұқылын жанап сүзгендіктің нышанын білдіреді. Екіаяқты иелері әуелгі кездері Қаракөз бұзауқанның жаңағыдай әрбір қылықтарын қызық көретін. Жон арқасын қытықтап, басынан сипап, жан-жануарды еркелеткен қылықтарды көрсететін. Бұзау марқайды ма, әлде бұлардың еттері үйренді ме, әйтеуір, бұрынғыдай жалпылдаулары азайды. Кейде, тіпті, елемей, ескермей өте береді.

	Бұзауқанның жануарлық меселі қайтпағанымен, тосылып тұрып қалады. Ештеңенің байыбына жете алмағаны, әрине. Құштары қайтқанымен, күдері үзілмейді. Көзіне таныс, көңіліне жылы екіаяқты иелерін қанша рет көрсе, соншама рет үйреншікті қылықтарын қайталайды...

	Қазір өріске үйренді. Даланың шөбін жеуге бапандай. Кешке қарай ауыл балалары жайылымдағы бұзауларын ауылға қарай айдап келуге жөнеледі. «Қаракөзді айдап келем», – деп Мерей де соларға қосылады. Қаракөз бұзауқанының өзгеше қылықтарын басқа балаларға көз қылады.

	Мерей анадай жерден дауыстап бұзауын шақырады. Мерейдің даусын құлағы шалса-ақ болды, бұзауқаны Мерейге қарай өңкеңдей жөнеледі. Екеуі бірін-бірі сағына құшақтасқан іспетті. Мерей алақанын жаяды, бұзауқан маңдай тұсын төсейді. Мерей мойнынан құшақтайды, бұзауқан әукесін үйкелейді. Мерей үйге қарай жылжиды, бұзауқан соңынан ереді. Осындайлары көп-ақ.

	Кешкі жатын мезгілі болмаса, бұзауқанды қораға қамамайды. Есік алдында бос жүреді. Былай-былай жүріп кетпейді, ештеңені түртінектемейді. Көбіне-көп үйден шығар есікті бағады. Үйдегілердің қайсысы шықса да, маңдайын төсеп, алдына тұра қалады. Қайсысы болса да үйден шыққан бетінде қарсы алдында тұрған бұзауқанның маңдайынан бір сипайды, әрине. Өңменін созып, аңсары ауып тұрған бұзауқанның табиғаты (әлде, қалау-тілегі ме?) соған да толастай қояды. Үйден шыққан иесінің соңынан қайта бұрылып, біраз жер ергіштеп барады да, кілт тоқтай қалады. Одан ары пәлендей дәме күтудің ешқандай рахымы жоқ екенін тағы да сол табиғатымен аңлап, түйсік қылады. Қайтадан есік жаққа телміреді. Бар аңсары – Мерей. Соны күтеді, соны аңдиды. Мерей көбіне-көп үйден емес, әлдебір жақтан келе жатады. Балалардың көбі малқоралатуға тараған. Әне-міне, қой-ешкі өрістен қайтады. Өлке басынан суға қанып, бері төңкерілген сиырлардың кейбіріне бұзаулары жамырайды. Бірін-бірі аңдуларын қоймайды. Өзеннен бері қарай шыға бере-ақ даусын соза жөнелетін сиырлар бар. Сонау өзен бойынан ауылдың сонау шетіне жетеді. Сондайлардың бұзаулары да елпең еткіш-ақ. Енесінің даусын бағып сақ жүреді. Әрі сақ жүреді, әрі саяқ жүреді. Тіпті, таса-тасаны сағалап жүретінге ұқсайды. Бұзауын айдап келуге ана бала бағана кеткен. Таба алмай безектеп, жыра-жыраны адақтап әлек. Сиырының даусын ол да қапысыз таниды. Әлдебір төмпешікке шығып, межелі жаққа қарай көзін созады. Оның сиыры қашан да табынның алдынан көрінеді. Ана баланың көзі бірден-ақ сиырына түседі. Сиырды ғана емес, бұзауды да көріп үлгереді. Сол бетінде-ақ құйын болып ұшады. Қайда... а ... жете алмай қалады. Жоқ, жетті, әрине. Бірақ бұл жеткенше, бұзауы, кемінде, бір емшекті қақтап үлгереді. Марқая бастаған бұзаулардың көбі жамырағыш-ақ. Қалай табыса қояды – соны балалардың өздері де сезбей қалады. Иә, бұзаудың енесін еміп қоюы да балалар үшін бір шағын хикая. Бірін-бірі көрген бетте-ақ кешегі жаңалықтың басты оқиғасы есебінде баяндай жөнеледі. Бұзау жамырап кетті. Іздеп, таба алмай жүрген. Енесінің даусын естіді. Тани қойды. Жан-жағына қарады. Құлағын тосты. Бұзаудың да қарап қалмайтынын біледі. Ол да дәндей бастаған. Сиырдың жолында жүреді. Енесінің даусын қақас жібермейді. Құлағы шалған беттеақ басын қалт көтереді де, тұра ұмтылады. Жазбайды, жаңылмайды, енесіне қарай тура тарта жөнеледі. Кейде соңынан қуған бала екеуі қабаттаса жетеді. Кейде бұзау бұрын барып қояды. Енесі мен бұзауы бірін-бірі иіскелеп, жалап-жұқтасып мекіренбейді. Бұзау жеткен бетте емшекке ұмтылады. Сиыр да борбайын ашып, желін тұсын ыңғайлай қояды. Ой, сондай кездегі екеуінің рахаттанғанын көрсең... Екеуі де мәз. Жоқ, тек қана мәз емес-ау, қағанақтары – қарқ, сағанақтары – сарқ. Ештеңеге алаңдары жоқ, қаперлеріне ештеңе ілмейді. Енесі өрістен әкелген базарлығын тосқандай, бұзауы соған кенеліп жатқандай нағыз талапайдың өзі. Олардың еркіне қоймайсың, әрине. Анадайдан ақырып сес көрсетесің. Шыбығыңды шошаңдатып, сілтеп-сілтеп қоясың. « Қазір, арқа-басыңды осымен осқылаймын!» – дегенің. Сиыр аздап мүйізін шайқайды. Өзінше, көрсеткен сесі. Егер жөнін таба алса, айбат білдіруге де теріс емес. Ал бұзауында түк жылт жоқ. Қалайда, желіндегі сүтті сарқып ему.

	Жете бере-ақ көк шыбықтың астынан алады. Қолдары өтпей ме, еттері әбден үйреніп алған ба, әлі де біраз кідірістеп тұрады. Әкіреңдейсің, жер тепкілейсің, қолың батқанынша сойылмен де, шыбықпен де аямай-ақ сабайсың. Сонсоң, әлдебір уақытта сиыр еріксіз қозғалады. Соның өзінде, бұзауы емшектен ауыз айырмай қояды. Артынан, екі бұтының арасынан еміп бара жатады, екі жақ жанынан кезек-кезек мойнын бұқырайтып, сүйретілгендей бұралаңдап жабысып қалмайды. Қойшы, әйтеуір, үйге жеткенше жартыдан көп сүтін еміп бітеді.

	Балалардың таңертең басқосқандағы бірінші жаңалықтары сиыр мен бұзаудың «жыры».

	Мерейдің аздап іші ашиды. Қаракөз бұзауқаны сиырдың алдынан жамырап сүт іздемейді. Басқа бұзаулардың бәрі өріс жаққа тұмсық көтеріп, енесін іздеп дауыс шығарса, Қаракөз бұзауқан, керісінше, үйге оралады. Үйдегілердің кірген-шыққандарын қарақтайды. Түртіншектеп соларға сүйкенеді. Үсті-бастарын иіскелейді. Жалмаңдап, әлденені қажақтай бермейді, Мерейдің қолынан алған тәттідәмдіні ғана таңдайымен тамсанады.

	Ала сиырдың бұзауы екеуі қораның түпкі бөлігінде бірге жатады. Екі бұзау ала сиырдың егіз бұзауы сияқты. Мерейдің апасы Қаракөз бұзауқанды да бір уақ емізіп алуға тырысады. Ала сиырға бауыр бассын дегені. Бірақ ала сиырға Қаракөз бұзауқан пәлендей бауыр баса қоймады. Мерейдің апасының көзеуімен ғана ала сиырдың желініне ауыз созады. Және үнемі бір қалыпты ғана өлшемі бар. Бір емшегін сарқып емеді де, екінші емшегінің сүтін жартылай орталайды. Сонсоң, басын бір шайқайды да, кейін шегініп кетеді. Ал өзін теліген қоңыр сиыр тықыршып әрең шыдайды. Бауырын түрткілеп, желінін алғаш тамсанған Қаракөз бұзауқанды ішінен шыққан тума төлім деп сезінеді. Өліп-құшып соңынан дедектеп, сүмеңдеп-ақ жүргені. Ал Қаракөз бұзауқанның онда түк шаруасы жоқ. Үй иелерінің маңайын қарақтап, соларға сүйкеніп, мекіреніп, жұғысып әлек.

	– «Мал болып бір, өз жұрағатын төңіректегенді сезінбейтін неткен жануар?! Тамағы тойды – бітті, сонсоң бізді қарақтайды. Мерейжанға еркелегені тіпті бір пошым. Малдың бүйтіп адамға еркелегенін көргенім – осы.» – Мерейдің атасы шын-ақ таңырқап, таңдайын қақты.

	Мерей таңырқамады, мақтаныш қылды.

	– «Бізді жақсы көреді өзі, Иә, ата?» – Сұрағынан көрі мақтаны басым.

	– «Иә, өзін аялағанды жан-жануар да түсінеді, тегінде. Түсінеді, олардың да адам баласына еркелегісі, сүйкеніп, сүйенгісі келеді. Әр жер-әр жерін сипаласаң, қасып, қасиеттесең олардың да жандары сүйсінеді. Сенен басқаға қарамайды, өз иесін ғана місе тұтады. Ал енді біздің Қаракөздің мінезі, тіпті ерекше. Үлкенді «үлкен деп ес көреді. Баланы бала деп, кәдуелгідей, баласынады.» – Мерейдің атасы тәптештей түсіндірді. Мерей жалпы сұлбасын ұқты, әрине.

	* * *

	Өстіп, Қаракөз бұзауқан өз тектестеріне үйірсектенуді тіпті де құлық қылмады. Құлықсыздығы, қалауы мен тіршілік мүддесіне олардың қажетсіздігі деп түйсініс қылғандығынан емес, табиғи жаратылысы осылай қалыптасқандығынан болса керек. Енесінің ішінен жарып алды. Қасықпен ауыздандырып, еміздік арқылы тамақтандыруды үйретті. Үй ішіндегі жандардың аялы алақандарының сылап-сипауымен бауырын көтерді. Тәлтіректеп аяғын тіреп, Арай мен Мерейдің сүйемелдеуімен қаз-қаз басуды «үйренді» Екеуін жағалап үй ішінің төріне шейін өтті. Жасаулы тұрған столды, жаюлы жатқан төсек-орынды танып-білу, именіпжасқану ешқандай сезіміне де, танымына да дарымайды, әрине. Біріншіден, сана-сезім дарымаған хайуанаттың бірі. Екіншіден, жаратылыс әлеміне көзін тұңғыш ашып, аспан асты, жер үстінің жарығы мен қараңғылығын айырмаған сансыз түрлі құбылған әлемінің құлпырған түр-түсін танымаған айнала көз жүгіртуді білмеген мақау қалпы. Тек, Арай мен Мерейді иемденіп алды. Иемденгені емес, қарасын тұтқаны. Түйсігі жетпесе де, көз алдындағы қараң-қараң, қарбаң-қарбаң елбеңдеген ұп-ұзын екіаяқтылардың иістері сіңе қалды ма, әлде, көзін ашқан бетте көз алдындағы қараңдағандардың сұлбалары жанарына елес болып кірді ме, әйтеуір, денесімен кимелеп барып сол екеуін түрткілейді. Денесі болғанда да, басы, тұмсығы қай жерге тиеді, аяға қай жерді басып, қай жерге тіреледі – сонда ғана тоқтау табады. Түйсініп тоқтамайды, тіреліп тоқтайды. Арай мен Мерейді баласынып иіскелемейді, сірә, жұмсақ, жылы алақандарынан өзгеше леп еседі. Жылылық табы, мейірім лебі денесіне дарып, нәресте табиғатына айырықша түйсініс дарыта ма екен? Сонсоң, бірер күн өте келе буыны бекіді, көз жанары орныға бастады. Мерейдің атасы мен апасына үйірсектенді. Өзін осы үйдің бір тұрақты тумасы сезінгендей еді. Әлде – сезім, әлде – түйсіну, әлде – қалыптаса бастаған табиғи тіршіліктің көзі ашыла бастауы. Екіаяқтыларды таниды, бірақ үй ішіндегі заттар, қазына мүлік, сынып қалуы мүмкін ыдыс-аяқтар түйсінісіне де, қаперіне де кірмеді. Басып-жаншып, кимелей кеуделеп жүре береді. Соқтықпайтын жері жоқ. Сонсоң, дәлізге жеке жатқызып, бөлмелердің есігін жауып қойған. Түн бойы тақыр-тұқыр, әлдеқандай дыбыс. Есікке келіп соқтығады, қабырға атаулының кез келген тұсына барып соқтығысады. Ыңқ етіп қабырғаға тіреледі, гүрс етіп құлап түседі. Тұяқтары қабырғаны тырналайды. Тік тұрған қабырғаны астында жатқан еден деп қабылдайды. Тік қабырғаны түрегелетін астындағы еден деп малданып, түнімен қабырғаны айғыздап тастайды.

	Осы тірлікпен он күн өте келе Қаракөз бұзауқанды – сыртқа қораға шығарған. Бұзаулармен жайылымға үйретті. Онысы да бір машақат еді.

	Еміздіктен шығарып, сиырдың емшегін емуге баулыды. Оның әуресі де аз болған жоқ. Әйтеуір, бір абзалы, сиыр талғамайды. Сиырдың басы-көзі, түр-тұрпатына пәлендей назар аудара қоймайды. Таниды, түйсініс қылады, әрине. Бірақ бір-екі рет бой үйретіп, емшегін емізсең, келесі жолы сол сиырды иемдене береді. Ала сиыр бұзаулағанша совхоз малынан әкелінген қоңыр сиырды иемденді. Қоңыр сиыр оны әлі күнге өз бұзауым деп қабылдайды. Ала сиыр да өз бұзауына егіздетілген бір сыңары деп түйсініс қылса керек. Пәлендей емірене қойғаны да шамалы. Бірақ өзекке теуіп, өгейсітпейді. Бір емшегін қақтап еміп, бір емшегін жартылай орталағанша маңқиып тұра береді. Қалған екі емшегін Мерейдің апасы сауып алады. Сонда, ала сиырдың өз бұзауына әбден қақтала сауылған үш емшек пен шала емілген бір емшек қалады. Өз бұзауы алдымен сол шала емшекке жабысады. Тоймайды, мейірі қана қоймайды. Қалған үш емшекті қайта-қайта сорғыштайды.

	Сонсоң, Мерейдің атасы айтты:

	– «Мына шіркін, дүз дегенмен, ішінен шыққан бұзауы ғой, тым қақтап саумасаңшы. Күзге қарай жүдеп кетер. Әйтпесе, мына Қаракөз бұзауқанды ана қоғамдық сиырға жағындыр. Ол байғұс, өліп-құшып осының үстіне түсіп, соңынан безектеп-ақ жүргені»... – Мерейдің атасы ана қоңыр сиырды мақтағаны ма әлде Қаракөз бұзауқанды сөккені ме, әйтеуір, ұзынырғалы сөз айтқан.

	– «Ала сиырдың сүті қою, жұғымды. Қаракөз бұзауқан тезірек етейсін деп әдейі емізіп жүр едім»... – Мерейдің апасы екіұштылау күмілжіді.

	– «Қаракөз тез семіре ме, сонда?» – Мерей тықырши қалған.

	– «Онсыз да сеп-семіз. Енді ала сиырдың бұзауы да осының қалпына жетсін», – деді Арай. Қаракөз бұзауқанды сөккені сияқтанды. Мерей жаутаңдап Арайдың бетіне қарады. Қарсы шықпайтын жасқанар құқайы – осы Арай ғана.

	– «Қаракөз бұзауқанның қарны да ашпайды, жүдемейді де. Қаракөз бұзауқанның қамын ойлайтын екеуміз бармыз ғой.» – Арай Мерейдің мерейін көтерді. Мерей қопайыстанып, басын шұлғыды.

	Ендігі жерде Қаракөз бұзауқан екі сиырды да тел еметін болды. Алдарынан шапқылап өріске қарай жүгірмейді. Өзге бұзаулар сыртқа қарап өңештерін созса, Қаракөз бұзауқан салып ұрып үйге келеді. Жатын орны – қорасына бармайды, үйге кірер есіктің көзін күзетеді. Аңдитыны – төртеуі. Қайсысы кіреді, қайсысы шығады – бір сүйкенбей қоймайды. Ал Мерей екеуі құшақтасқанның белгісін жасайды, сағынысып қалғандықтарын білдіретін сезімтал күйлері бойларын билей қалады. Мерей бұзауқанының мойнынан құшақтайды, бұзауқаны мойнын үйкелеп, тұмсығын сүйкейді. Көзін жұмып, манаурап елтіген қалыпқа түседі. Әлдебір уақытта барып, екеуі «құшақтарын» жазады. Мерей өз тілімен Қаракөз бұзауқанға әлдебір жөн-жосықтар айтады. Бұзау маңқиып Мерейдің бетіне қарайды. Мерей үйге кіргенде, бұзауқан есік алдында қалтиып тұрып қалады. Көрші-қолаңның бәрі осыған мәз болысады. Мерей мен Қаракөз бұзауқанның өзара іс-әрекеттеріне әрі қызығады, әрі қызық көреді.

	Қаракөз бұзауқан тез марқайды. Күз әлетінде-ақ ауыл бұзауларының ішіндегі ең іребделі, ең қоңдысы еді. Енесі ертерек суалып кеткен бұзау торпақтарды иелері жайылымдағы сиырларға қосты. Өйткені, маңайдың оты азайды. Онсыз да шағын жайылым ауыл ішінің ақсақ-тоқсақ, аурулы-сырқаулы малдары мен енелері әлі сауылатын төлдердің тамақтарын ортақұрсақ қана қанағаттандыра алады. Үлкейе бастаған марқа бұзаулар алысырақ ұзап кетуге әуес. Шығандап шығып, жоғалғандары бар, жалғыз-жарым шашау жүргендерінің итқұсқа жем болғандары бар. Сондықтан да, жүрегендеу малдарына уақап болғандар табынға қосуға тырысады. Көзеп бақташыға көрсетіп, қадағалап тапсырады. Күзгі тайынша, торпақтар суалып кеткен енелерінің желініне аңсарлары ауа қалғанда тұмсықтарын тығып жіберіп, емшектерін сорғылап жатқандары.

	Сонсоң, Мерейдің атасы да байқап көруге тәуекел еткен. Қаракөз бұзауқанды табынға қосты.

	– «Бұл да бірте-бірте уақсыз-уақта емуді үйреніп алып жү рер». –Мерейдің апасы қостай қоймады.

	– «Қаракөз бұзауқан бағынға көне қоя ма? Қайтқысы келгенде ауылға қайтам деп адасып кетіп жүрер?» – Арай шынымен-ақ қауіп қылды.

	– «Жоқ, ата, жібермейік онда. Адасып кетеді». – Мерей безек қақты.

	Атасы Қаракөз бұзауқанды ертеңгі табынға, бәрібір, қосты. Ауылдан артаман шыққанынша өзі жетектеп апарды. Сонсоң көп сиырдың соңынан бағыттап, кәдуелгідей, нұсқау көрсетті.

	Қаракөз бұзауқан мойнын бұрып иесіне қараған. Аңырған, түсінбеген, таң-тамаша кескінін танытқан. Мерейдің атасы Қаракөз бұзауқанның басын өріске қарай бұрмалаған. Бағыншы да табынды икемдеп арт жағын жинақтай қузаған. Қаракөз бұзауқан бағыншы шолтаңдатқан сойылға аңырды. Әліге шейін көрмеген құқайы. Шошаңдаған таяқты анда-санда қолына Мерей ұстайтын. Бірақ ешкімді қорқыту, жасқау үшін емес, әлдебір ермектің нышанына ұстайды. Ал мына кісі шынымен-ақ қодыраңдап, айбат шегеді.

	Қаракөз бұзауқан аңтарылып мойнын көтерді. Не қимыләрекетін, не зекіген айбатын түсіне алмады. Ақталу дегеннің де жөнжобасын біле қоймайды.

	– «Бұзауқанды қорқытпа, үркітпе. Жай ғана қол сілтеп, жөн білдіруге тырыс». – Мерейдің атасы бақташыға жөн айтты.

	– «Енді... сонда... қалай келісеміз? Мал соңынан айдамай, ша-шау шыға қалса бетін бұрмай, өрістің жөнін қалай білдіреміз?» – Бақташы қыңырлау сөйледі. Малдың еркіне, ырқына көну дегенді пенде шіркін, сірәда, ұға қоймақ емес шығар.

	– «Бағыт сілтесең болды, ар жағын өзі түйсінеді. Біздің әлгі Мерейжанның еркелетіп қойғаны»... – Мерейдің атасы тәптештей түсіндірді.

	– «Ә, ә ... Мерейжан болса, сөз басқа. Мерейжанның бұзауқанына деген бағым-күтім де басқаша...» – Бақташының Мерейге деген ықыласы Мерейдің бұзауқанына да ортақ күй есебінде танылды.

	Қаракөз бұзауқан өрістегі басқа сиырлардан ертерек қайтты. Өрістегі жайылымда да өзінше оқшаулау жүріпті. Бағыншы айтты.

	Мерей атасына еріп Қаракөз бұзауқанының алдынан шыққан. Табын ауылға қарай бет бұрғанда-ақ Қаракөз бұзауқан ауылға жөнеліпті. Мерейді анадайдан көріп өңкілдей ұмтылды. Мерейдің атасына бұрыла қоймады. Келген бетінде Мерейге кимеледі. Атасы Мерейді сүйемелдей қойды. Мерейді сүйемелдей қойды да, Қаракөз бұзауқанның екпінін тежеді. Өңкеңдеген бетінде кимелей ұмтылып, кеудесімен қақпалай жөнелмек еді. Жоқ, басып-жаншып өте шығу емес, тұмсығын үйкелеп, әукесін төсеу. Мерей түрегеліп тұр ма, жығылып жатыр ма, Қаракөз бұзауқанның онда пәлендей іс-місі жоқ. Өткір тұяғымен бетінің, қарнының қай жерінен басты – көзі ме, аузы ма, бұзауқанға бәрібір. Өліп-құшып арсалаңдап әлек. Итше, мысықша еркелеуді білмейді, әрине. Малдың адамға көрсетер қылығы басқаша. Көбіне-көп, қасығаныңды, сипағаныңды ұнатып, мауқиып, маужырайды да тұрады. Ара-арасында бастарын шайқайды. Сірә, сүйсіністерін білдіргендері. Сәнмен мойнын бұрып, бағжиып қарайтындары бар. Сонсоң, иесі жөніне кетсе, соңынан телміріп біразға шейін көз айырмайды. Иесінен көз жазған соң ғана маң-маң басып маңқиып, – әлдебір бағытқа қарай бет алады. Алысқа ұзамайды, әрине. Өрісі қанып, сауын аяқталғаннан кейінгі бағыт-бағдарлары ауыл шетінен аса қоймайды. Өріске барар жолдарында ауыл шетіндегі ескі жайылымды күн сайын қажақ-құжақ қылып тістелеп-ақ жатқандары. Кешқұрымғы апақ-сапақ алдында күндегі сол шиырларын тағы да тіміскілеуге барады. Енді біразы әлдебіреудің қора-қопсысының сыртындағы күресінді жұмсақ жай қылуға дағдыланған. Ауыл шетінің оқшау бір тұсынан әлдеқалай бір сүйекті тауып алып, сілекейлерін ағыза малжаңдап тұмсықтарымен көк сүзе қалшиып-қалшиып тұрғандары жиі. Қызық мал. Ауыл ішінде беткелді жүреді, беткелді тұрады. Өздеріне ұнаған орынды ошарылып мекен қылады. Бірден-екіден оқшиып, орынсыз жерде қисынсыз тұра беретіндері көп. Ертеңгісін қайсысы қай жерден көтеріліп, өздерінің ежелгі тұрақтарына жылжиды. Көбіне-көп сауын сиырлардың дағдысы. Бойдақтары орнынан тұрған бетінде-ақ өріске беттейді. Бірден беттемейді, әрине. Біразға шейін еріншектеп жатады. Түні бойы қайырған күйісін қайта тамсанады, қайта жұтынады.

	Өңеш тұсынан бастап қылғына жұтылған жұдырықтай түйіншек сырғанай жүгіріп сонау төменге түседі. Сонсоң, сонау төмендегі ішек-қарынның әлдебір тұсынан жоғары қарай қылқынып қайта тартады. Жаңағы жұдырықтай түйіншек сусың етіп қайта көтеріледі. Қызық құбылыс. Түйдектеліп сонау ішіне қарай жүгіреді, сусың етіп қайта көтеріледі. Аузындағы тамағын жұтқаны белгілі, Ал сол тамағын қайтадан аузына әкеледі. (бәлкім, қарнында жиналған шала жентектің түйіншегі жазылмаған тағы бір түйінін екшеп, ауыз қуысына қайтадан әкелетіні шығар.) Жоғары қарай қайта көтергені қызық. Лақ еткізіп құсатын сияқтанады. Жоқ, өйтпейді, ауыз қуысына сонау төменнен жетер-жетпестен-ақ тағы да шайнаңдай бастайды. «Күйіс қайыру» деп аталады. Қой-ешкіге, түйе малына тән құбылыс. Күні бойы шайнағаны мен жұтқанын түнімен қайтадан қорытып, екшеп шығарады. Ертерек тұрып ауыл ішін көзбен шолсаң, көпшілік үйдің қора-жайының айналасын ірілі-уақты сиыр малының қарасындары қаптап-ақ жатқандары. Беткелді шашылып бей-жай жатқан жануарлар. Қаракөз бұзауқан да солардың санын көбейтпек. Санын көбейтер-ақ, бірақ солардың санатына қосылуы қиын шығар. Қайта, өзі табынға тезрек көндікті. Табынның ішінде ешқайсысына да үйірсек емес көрінеді. Қос енесі аталатын екі сиыр екі жағынан емпеңдеп, қорғаштап бақса керек. Жалғыз бөлініп қалмауына қамқор жасайды екен. Емшекке зауқы соқса, екеуі де соған құп. Бірақ Қаракөз бұзауқан мезгілі жетпей, өз бетімен сиырға жамырамайды. Кешкі табын өрістен қайтқанда салып ұрып үй алдын қарайлайды. Үй иесінің қайсысын бұрын көрсе, өңкеңдеп барып соған сүйкенеді. Ең алдымен, маңдайын төсейді. Бұрын ұшырасқандары алдымен бұзауқанның маңдайынан сипайды Сонсоң, әукесін төсейді. Иесінің аяғына оралуға тырысады. Әттең, икемі жетпейді. Дене мүшесіндегі бар икемдік – мойны мен басы. Сонсоң, құйрығы. Ал ішкі ақзасындағы түйсіну дүниесінің қайсысында қандай құбылыс бар, қайсысы қандай әсер береді – оны пайымдайтын, пайымдай алатын ешқандай құбылыс жер бетінде, жер тіршілігінде жоқ болса керек. Ақыл-ой, сана, зерттеу түрлері – ешкімі, ештеңеге жете алмаса керек. Жете алмайды, сырын аша алмайды, жұмбағын таба білмейді.

	Әзірге тылсым, құпия дүние.

	Қаракөз бұзауқанның өзіне ғана тән өзгешелігі мен қылықтары – өз алдына бөлекше құбылыстар. Сенің де жаныңды ерітіп, өзгеше күйге бөлейді. Сен түсінесің, түйсінесің, әрине. Табиғат (табиғат па, жаратушы Алла ма?) саған ерекше қабылет берген. Сезіну, бағалау, түсіну. Сонсоң, білу. Сезіне білесің. Бағалай білесің. Түсіне білесің. «Білесің» деген ұғымның алдына тағы да көп-көп құндылықтарды тіркей берсең – жалғаса береді. Жануарлар мен хайуанаттардың да түйсіну әлемдерін ғылыми тұрғыда зерделей зерттеу, ғылыми бағалау, соған сәйкес оларға да әсер ету, бәлкім, өзгеше бір жаңалыққа әкелер ме еді?

	Иә, сөйтіп, Қаракөз бұзауқан өзінше қылық көрсетеді, өзінше еркелейді. Маңдайынан сипау күтеді, өзі де маңдайымен сипап бағады. Маңдайы денеңнің қай тұсына тап келсе сол жерге маңдайын төсейді, маңдайымен оңды-солды, жоғары-төмен сипағыштай береді. Маңдайының қатайғандығын түйсінеді. Алғашқы кездердегідей қаттырақ үйкелемейді, маңдайын батырмайды. Жұмсақ, майда құбылыс қана білдіреді. Маңдайымен денеңді сипағаны. Өзі де еркелейді, сені де еркелетеді. Сен де алақаныңмен оның маңдайын сипайсың. Маңдайын сипаған бетте-ақ алақаныңа маңдайын төсей қояды. Әбден машыққан. Төсегені емес, жоғарыдан иіліп маңдайын алақаныңа қойғаны. Бірақ еш ауырлығы жоқ, жеп-жеңіл, құр сүйегені. Маңдайы алақаныңа тигенше басын иеді. Маңдайы алақаныңа тиген бетте-ақ маңқиып тұра қалады. Еркелеткенді тілейді, еркелегісі келеді. Қалай еркелеудің жөн-жосығын таба алмағанымен, өзінше қылық көрсеткісі келеді. Сиырға тән дене мүшелері сиырға тән қимыл-қозғалыстан аса алмайды. Басын арлы-берлі шұлғыған сияқтанады. Екі жағына изелеңдетеді. Сенің екі жақ жаныңа мойнын сүйкейді. Тізеңнің тұсынан бастап бел ортаңа шейін басы мен мойнын үйкелеп шығады. Үйкелегені емес, сипағаны іспетті. Мойны мен басын иесінің денесіне үйкелеп, мейірленіп, мерейленіп, өзінше ләззат табатыны беп-белгілі. Арлы-берлі құйрығын шыпыңдатады. Денесінің басқа мүшелерін де қозғалтуға пейіл. Аяқтарымен, ұлы денесімен қозғалақтап қояды. Жай қозғалақтау емес, мазасыздануға да жатпайды. Ұлы денесімен сезінген түйсінудің лебі өне бойына тараған сияқты. Сол лептен қызу алады, балқиды, толқиды. Ондай күйді өзі ғана сезінеді. Жануарлық қалпымен, әбден үйреншік болған, емексіп үйренген қылықтарымен назданған сияқтанады. Қаракөз бұзауқанның ішкі күйін түсіне білетін Мерей ғана. Ішкі күйін де түсінеді, қылықтарын да ұға қояды. Екеуі бірін-бірі ұғысады, бірінебірі түр көрсетеді. Қаракөз бұзауқан тұмсығын Мерейдің қолтығына тығады. Мерей қолтығына қысып құшақтап тұрады. Сонсоң, екеуі де бәр сәтке тынымдай қояды. Жандары сүйсінетін, жүректері рахат табатын сықылды. Әсіресе, Қаракөз бұзауқанның жан күйі тыншу таба қалады. Маужырайды, мауқы басылғандай болады. Көзін жұмып, мүлгіген сияқтанады. Сірә, жануардың да жан рахатын түйсінгені.

	Қаракөз бұзауқан бірер жұмадай табынға қосылған. Бағыншы басын шайқап, тамсана таңырқайды.

	– «Өзі бір пошымы қызық мал екен. Ана жүрген қара-құра мал-ды мал деп сезінбейді-ау, сірә. Әйтеуір, құр дүрмекке ғана ілеседі. Ілеспейді-ау, көп дабырдың қарасынына ғана көз салады білем. Екі сиырды тел емген төл енесіне ерке болушы еді. Марқайып қалған бұзаулар енесінің емшегін тартып еметін. Енесінің жайылуына мұрша бермей, уақ-уақ кергілейді де жатады. Ал Мерей баланың бұзауқанында ешқандай қияпастық жоқ. Екі енесі кезек-кезек айналсоқтап барып иіскеп жалап кетеді. Оларға назар аударып, қапер қылып жатқан бұзауқан жоқ. Өзінше жайылып, өз бетімен маңып жүреді де қояды. «Қасыма енем келді-ау. Емшегін емейін-ау» деген түк ниет білдірмейді. Әйтеуір, бір ерекше жаратылған жануар.» – Бақташы басын шайқады, тамсанды.

	Қаракөз бұзауқан жайылымдағы табынға ілесіп бір жұмадай жүрді. Сонсоң қабағы салбырап, кетеуі кете бастаған сыңайы байқалды.

	Бақташы Мерейдің атасына тәптештей түсіндірді.

	– «Жүріс-тұрысқа бірден көндіктіре қоюдың жөні жоқ екен. Бекерге таңы созылды білем. Бірер жұма үйде қалсын. Сонсоң, екіүш күн табынға қосып, қайта демалдырып, тағы жаттықтырған жөн. Тым нәзік өскен», – деді.

	Бақташының осы ақылының жөні жөнге оралды. Бір-екі жұма өте Қаракөздің бойы ширады. Тынығу мен шынығудың алмакезегі астасып Қаракөз бұзауқан, тіпті, шұнаңдап қалды. Ендігі жерде, табыннан қалмайды. Қара үзіп, жеке дара жүрмесе де, топ ішіне және қосылмайды. Табынның екіжақ қанатын кезек қарауылдап, өзалдына оқшырайыңқырап жүреді. Табынның беті ауылға қарай төңкеріле бере-ақ Қаракөз бұзауқан өңкілдей тартады. Екі енесі екі жақтан мөңіреп, шақырып әлек. Құлағына да ілмейді. «Алғашқы кездері екі енесі де соңынан сәукілдеп ере ұмтылатын. Қайта қайырып, алдарын бөгеп, әрең үйреттім. Әйтпесе, оларға ілесіп сиыр біткеннің бәрі ауылға қарай жөңкіле жөнелетін түрлері бар. Қаракөз бұзауқанға қашанда жол ашық. Ауыл жаққа қарап тұмсығын көтерсе бітті – салып ұрып жөнеле береді.» – Бақташының Қаракөз бұзауқанды мақтағаны мен реніш білдіргені қабат астарланды.

	Мерей үйге келген соң атасынан сұраған:

	– «Жаңағы аға Қаракөзді ұнатпай қалды ма?» – Үнінде бұр-тиыңқы өкпе бар.

	– «Е, Қаракөз бұзауқанның жазығы не? – Атасы тектеусіз айта салды.

	– «Ата, өзің естідің ғой. «Сиырлардың бір шетінде бөлек жүреді» деді. «Екі сиыр да қасына келіп, иіскелеп, бауырларына шақырса да жоламайды» деді. «Сиырлардан бөлініп, жалғыз өзі ауылға қайтып кетеді» деді...– Мерейдің аузы бұртиып, үні жақтырмай шықты.

	– «Өй, жаным-ау, жарығым-ау, бақташының сол сөздері көңіліңе келе қалыпты ғой. Қайта, Қаракөзді мақтады емес пе?! «Өз алдына ерекше» деді.

	– «Жоқ, Қаракөзді мақтамады ол. «Тілді алмайды. Жөнге көнбейді» деді. Қаракөз ауылда-ақ жүре бермеді ме? Одан да үлкен бұзаулар жүр». – Мерей атасына өкпе білдірді. Қаракөз бұзауқанның табынға қосылғанын жақтырмады.

	– «Үлкен бұзаулар енесін еміп қояды. Сауылып жүрген сиырлар ғой. Енелері қашан суалғанша бұзаулары табынға қосылмайды, бөлек жайылады.» – Атасы түсіндіріп бақты, Мерей, бәрібір, қабылдамады. Сонсоң, атасы келісті. Қаракөз бұзауқанды қайтадан ауылдағы бұзауларға қосты.

	Қаракөз бұзауқанның көнбістігіне бәрі разы болды. Қандай топқа қосса да жатсынбайды. Ең алдымен тұмсығын көтеріп қосылған топты шолады. Сірә, сырттай барлағаны болса керек. Сонсоң танауын шүйіреді, басын шайқағандай болады. Әлгі топқа қырындай бұрылып, өз жөнімен жайылымға кіріседі.

	Қаракөз бұзауқанның осы қылығына бәрі мәз. Тұмсығын неге көтереді? Қастарына келгендігін қабарлағаны ма? Әлде, «бұлар кімдер екен?» деп бақылап, шолғаны ма? Ал танауын шүйіргені несі?

	Сірә, менсіне қоймағаны.

	– «Біздің Қаракөз ешкімді де менсінбейді. Кісілерді де мен-сінбейді, сиырларды да менсінбейді. Тек, бізді ғана жақсы көреді.» – Мерей мақтаныш қылды. Қаракөз бұзауқанын ешкімді менсінбейді деп қопайыстанды. Өздерін жақсы көретініне қуанды.

	Қоңыр күз түсе сиырлардың көбі суалды да, бұзаулары табынға қосылды. Енді олар «бұзау» емес, «торпақ» атанды. Сол «атақты» Қаракөз бұзауқан да иемденді. Бірақ Қаракөз бұзауқан сыртқы ортада ғана ересек малдың есебіне кіреді. Ал үйдегі иелері үшін әлі сол «Қаракөз бұзауқан» қалпы. Қылығы мен мінез-құлқында түк өзгеріс жоқ сияқты. Үйдегілердің бәріне сүйкенеді, бәрінің сылап-сипағанын қалайды. Өрістен келген бетінде Мерейге ұмтылады. Баса көктеп, бүкіл денесімен кимелей жөнеледі. Өзінің денесі өскенін, биіктігі ғана емес, тұрқының бәрі жуантық тартып, ұзыны да, көлденеңі де әжептеуір толысып қалғанын Қаракөз бұзауқан түйсіне қоймайды, әрине. Мерейдің атасы мен апасына да, апайы Арайға да, Мерейдің өзіне де сонау бұзауқан кезіндегідей маңдайын тіреп, әукесін төсейді. Иесінің сылап-сипағанына өрістен көксеп келген мауқы басыла қалады. Қорасына қайта кіргізгенше есік алдын айналсоқтап жүреді де, қояды. Есік жақ терезеге өңменін созады. Әлдебіреуінің қарасыны көріне қалса, терезеге ұмтылады. Бірақ терезе биік, жанарын ғана жаутаңдатып, қабырғаны кимелейді. Терезенің астыңғы жағының қабырға тұсы мүжіле бастаған. Қаракөз бұзауқанның тұяқтарынан түскен айғыздалған іздер. Содан бері де, үй ішіндегілер есік жақ терезеден көрінбеуге тырысты. Қаракөз бұзауқан (енді, әрине, торпақ қой) өрістен келген бетінде есік жаққа көз сүзеді. Жабық тұрған есіктен шығып, өзіне мейірім білдірер жанды іздейді. Жоқ, абылып-сабылып жатқан ешкімі байқалмайды. Қаракөз бұзауқан (енді торпақ, әрине) есікке қарап жаутаңдап тұрады. Тықырды аңдиды. Дыбыс-сыбысты бағады. Абылып-сабылып жатқан ешкімі жоғын өзі де аңлайтын болса керек. Сезімі емес. Түйсігі де шамалы болуға тиіс. Сірә, сезінді ме екен? Жан-жануардың табиғатында да, әлдеқандай бір ерекшелік болуға тиіс. Сондай ерекшелік Қаракөз бұзауқанның табиғатында тіпті ерекшеге ұқсайды. Туғанынан бері (рас, туғаннан бергі ғұмыры – біраз айлардың ғана үлесінде. 6 айдың жиынтығы ғой.) адаммен ерекше қарым-қатынаста болғандығынан шығар. Адамдармен ғана қарым-қатынаста өсті. Тек, жайылымға шыққанда ғана өзімен-өзі жүреді. Тектестері бір бөлек, өзі бір бөлек. Әйтеуір, жалпы дүрмектің сарынына ереді. Жоқ, ермейді, жалпы дүрмектің сарынын ғана жағалайды. Жалпы дүрмекте қандай бір оқиғалар мен өзгерістер болып жатыр – қаперіне кіріп-шықпайды. Бас көтеріп қарағыштау, аңтарылып қайран қылу – жоқ... жоқ... ешқандай бір құбылысқа елең ету жоқ. Әйтеуір, табынмен бағыты бір, жайылымдары ортақ. Сірә, табынның жалпы сарынынан жазбайды. Жазбайды, жаңылмайды. Сырттай бағып, сарынның ауаны мен бағытын аңғарып жүретін болса керек.

	Күн суытып, күз жетіп, қысқа ұласа бастағанда, Қаракөз бұзауқан (сырт ортаның бәрі «торпақ» атандырған) мезгіл өзгешелігіне бірден икемделе білмеді. Ауа райының мезгіліне де, өзінің жетіле, жетіге бастаған мезгілдік өзгерісіне де жануарлық сипат бере алмады.

	Өзі сарынына ерген табынның өрісі қысқарды. Қаракөз бұзауқан әуелгіде табыннан ұзаңқырап кеткен. Ал топталған табын жаз бойғы өрістерін қуаламады. Ауылдан шыға бере-ақ бастарын төмен салып, тістерімен шөп тірнектеді. Жаздай шымшымалап терген, ауыздары жарымайтын талшықтарды тіпті де місе тұтпайтын. Ауыл маңындағы қылтанақты ауылдан ұзап шықпайтын нашарқолды малдар мен ұсақ-түйек төлдің ғана жайылымы саналатын. Енді мына ұзын аяқты, ұзын тілді жемір топ табандапты да қалыпты. Үйретіп қойған ба, өздері үйренген бе?

	Қаракөз бұзауқан оған көндіге қоймады. Өріске қарай бет алған сәттен-ақ басын жерге салмаған.

	Қаракөз бұзауқан кілт тоқтады. Тым-тырыс тыныштыққа да құлағы жаңғырды. Иә, бұған дейін даң-дұңға үйрене бастаған құлағы оқыс тыныштыққа да жаңғыра қалды. Кілт кідірді де, маңқиып жоғары қарады. Тына қалған ұлы дүрмек сарынды іздеді. Тымтырыс. Сонау арыдан бері қарай андыздап жел еседі екен. Оншалық гуілдеп тұрғаны шамалы, әрине. Бірақ жападан-жалғыз тосылып, иен далада аңтарылып қалғанда жай ғана жел лебінің өзі андыздап білінетінін Қаракөз бұзауқанның алғаш рет денесі сезінді. Бәлкім, сезім мүшелерінің алғаш рет түйсінгендері шығар. Дегенмен, Қаракөз бұзауқан тоқыраңқырап қалды. Алғаш рет тоқырағаны. Алғаш рет амалсыздыққа тірелгені. Сол сәтте артжағынан талып естілген дыбыс жетті. Қаракөз бұзауқан басын одан ары кекжите түсті. Естілген дауыс алдынан ба, артынан ба әлде екіжақ жанының біреуінен бе – айырып білмеді. Дыбыстың, дауыстың бағытын айыру дәрежесіне әлі жетікбепті. Дауыс тағы да естілді. Арт жағынан жеткен дауысқа ұқсайды. Қаракөз бұзауқан артына қарай мойнымен бұрылған жоқ, бүткіл денесімен бұрылды. Денесі алғаш рет қуанышты сезінді. Әрине, үйдегі иелерін көргендегі қуаныш лебі мүлдем басқаша еді. Ол – қуаныш қана емес, асып-тасқан лепірік күй еді. Қанына тасқын жүгіретін. Бүткіл дене бітіміндегі қозғалыс көзінің барлығы өзгеше қалыпқа енетін. Құлшындырады, жүрегін ерітеді...

	Мына жолы – басқаша қалып. Әлі сезінбеген, кешпеген – күй. Өне бойы кеңіп сала берді. Құлағына бұрынғыдай сарын ғана емес, әртүрлі, әртекті дыбыстар жетті. Сүйкімді, мейірімді дыбыстар. Ең бергі жақ шетінде – алдында, оқшау бөлінген екі қарасын осылай қарай бөлектене шығыпты. Жаңағы дауыс – осы екеуінікі. Қаракөз бұзауқан ол екеуін де бірден таныды. Өздерін де таныды, дауыстарын да түйсінді. Өзі күнделікті сүтін еметін абажадай екеу.

	Бірақ соларды пәлендей еміреніп, өзімсініп, пана тұтып көрмепті. Бауырларынан жоғары басын көтеріп кескіндеп қараған да емес. Тек, қарасындарын ғана бағамдайтын болса керек. Дауыстарын да таныды. Күнделікті еститін дауыстар. Азан-қазан мөңіремегендерімен, орташа дауыстарымен аймалап-ақ үстіне түсіп кете жаздайтын. Қаракөз бұзауқан оларға пысқырып қарамаушы еді. Мұның есілдерті иелеріне ғана ауатын. Екі аяқты, ұзынтұра иелері. Дыбдырдыбдыр дыбыс шығарады. Солбаң-солбаң екі қолдары бар. Қаракөз бұзауқанның жанына жайлы тиетін ең бір қастерлі жер – солар. Мұны, Қаракөз бұзауқанды, сылайды, сипайды, әукесін қасиды. Рахат-ақ! Екіаяқтылардың бұған көрсеткен ықылас, мейірімдерінен кейін өзінің тектестеріне ешқандай мән беріп, назар салмаған. Енді, міне, сол тектестері қаперіне ілінді. Әсіресе, табыннан бері бөлініп, айқай-сүрең салып өзін іздеп келе жатқан екі асыраушысына көңілі жібіді. Ыбыр-сыбыр анау көп топтың ішінен түс таныс қылатыны да осы екеуі.

	Қаракөз бұзауқан әлдеқандай бір дөкеттеу дыбыс шығарды. Еміреніп енесін іздеп, топқа қосылып дүрмекке еріп, басқа тектестері дыбыстаған дыбысты жаттығу қылмапты. Екіаяқты иелерінің қолданатын дыбыстары мүлдем басқаша дыбыс. Күні бойы – былдыр-былдыр, судыр-судыр. Екіаяқтылар бір-біріне қарайды да, ауыздарын жыбырлатады. Қолдарымен қимыл көрсетеді. Ашылыпжабылған ауыздарынан былдыр-былдыр дыбыстар шығады. Көп дыбыстар, тынымсыз дыбыстар. Анда-санда малдың шығаратын дыбыстары емес. Қаракөздің тектестері шығаратын дыбысқа мүлде ұқсамайды. Олар аңқитып ауыздарын ашады. Сонсоң, сонау көмейінен бе, ұзақ жаңғырыққан дауыс дабыстайды. Жай дауыс емес, айқай. Ұзын айқай. Алысқа жетеді. Алыстан естіледі. Жаңа солардың дауыстарын естіп тоқтаған. Жеке өзіне ғана арналған дауыс екенін де түйсінген. Күніне екі-үш уақыт еститін таныс дауыстар. Тек, бұл жолғыдан әлдеқайда бәсең, ұзын сонар ұзақ емес.

	Тектестерінің әрқайсысы тек өзіне ғана тән арнайы дауыстар шығарады. Өзіне ғана тән арнайы дауыс өзінің арнайы ұрпағына арналады. Ұрпағы арнайы дауысты таниды. Дауыс иесіне ғана ұмтылады. Соған ғана барады. Содан тамақтанады. Иіскеседі. Бірбіріне ықылас көрсетеді, мейірім білдіреді. Үлкені кішісін жалапжұқтайды. Кішісі мейірленіп, жұбаныш табады.

	Тек, Қаракөз бұзауқан ғана өз тектестеріне мейірленбейді де, жұбаныш та қылмайды. Тамағын тойдырады. Екіаяқты иелерінің қайсысы көзіне көрінеді – соның қасына барып сүйкеніп, тұмсығын төсеп, мейірленіп тұрғаны.

	Тек, бүгін ғана өзін асырайтын екеудің сұлбаларын алыстан таныды. Өзін шақырған озандаған дауысты да қапысыз түйсінді. Мән бермейді екен. Елеп-ескермейді екен. Бойына да, түйсігіне де әбден сіңісті болған екен. Жан жүйесіне бірден жол тапты. Бірден айырды, бірден таныды. Жан жүйесі де, көз жанары да тани қойды. Екі енесінің өзіне арналған қамқорлықтары мен мейірімдеріне тұңғыш рет іші жылыды.

	Ауылдан шыға бере-ақ жертабандай қалған тектестеріне қарай қайта ойысты. Әсіресе, озандаған дауыстары соңынан жеткен, өздері де бұған қарай сәукілдей жөнелуге даяр тұрған екі асыраушысына іші жылыды. Екеуі де бұл үшін қандай жолға да даяр сияқты.

	Қаракөз бұзауқанның (қазір тайынша ғой, әрине) ішкі арнасы түйсік түрткілегендей болды. Мына екі асыраушысының алдында өзін кінәлі сезінді.

	Үшеуі бір-бірін алыстан шолып, аңтарылып тұрды. Түсініспегендік емес, қандай қадам жасаудың қажеттігіне толғаныс қылғандары сияқты. Үлкен екі сиырдың толғамынша, бұзауқандары бері қарай өзі қайтуға тиіс. Дауыстарын естіді, өздерін көрді. Енді бері қарай ойысуы керек. Ал Қаракөз бұзауқанның толғамы олардан өзгешелеу. Ауылдан шыға бере-ақ жайбарақат жыпырлай жайылған тектестерін түсініңкіремей тұр. Жапырлап келе жатты да, табандарынан саба қалды. Бәрі бір жерге үймелеп, жер шұқылады. Сарындары да сап тыйылды. Алыстан қарағанда, күйбең-күйбең, бүгжең-бүгжең жер шұқылайды. Күнделікті таптаурын жолдары. Енді содан не таба қойды? Одырайып-одырайып осылай қарай кекжиіп тұрған ана екеуі неге кідіре қалды?

	Қаракөз бұзауқан әрі-сәріде дал болды. Бағанағы бетімен өріске қарай тарта берудің жөні жоқ. Жалғыз. Жападан жалғыз өзі. Ана топқа қайта қосылғанда не табады? Ал өстіп тұра беруінде не мән бар?

	Бері қарап оқшырайып тұрған екі асыраушысы тағы да озан салды. Шақырғандары. Өздерінің бұған қарай жүргендерінен көрі мұның топқа қарай қайрылуын оңай көретін сықылды. Жебелетежебелете озандап-озандап жіберді. Шақырғандары ғана емес, реніш білдіріп тұрғандары ап-анық.

	Қаракөз бұзауқан еріксіз солай қарай қадам басты. Алыстан тосып, қарап тұрған екеу қысқа-қысқа дабыс білдірді. Ыңыранғандары ма, еміренгендері ме, әйтеуір, құптаулары. Құптап, қостағандары, әрине.

	Қаракөз бұзауқан тақай бере-ақ бағанадан ындындары құрып тұрған екеу ентелей ұмтылды. Екеуі екі жағынан ентелеп, өліпқұшып кимелей жөнелді. Иіскеп-иіскеп қояды. Мойнын, сауырын, шап тұсын жалап-жұқтауға бейіл. Егер Қаракөз бұзауқан емшекке ұмтылса иісініп тұра қалуға даяр.

	Жоқ, Қаракөз бұзауқан ондай ашкөздік жасамады. Дағды қылмаған, ғадеттенбеген ісі. Тек, өзінің үйінің қасында, жатын қорасының алдында ғана емшекке бас қояды. Мерейдің апасы қайсысын емізеді – бұл соны ғана тамақ қылады. Ал өрісте, жайылымда, ауыл ішінің басқадай бір жерінде енесінің желініне ұмтылған емес. Өз үйінің қасында, жатын қорасының алдында, апасының рұқсатымен ғана (үй ішіндегілердің бәрі Қаракөз бұзауқанға да «атаң», «апаң» деп сөйлейді) емшекке тұмсық созады.

	Екі енесі қаншама ықылас білдіргендерімен, Қаракөз бұзауқан ешқандай құштарлық танытпады. Екі асыраушысының тұсына жетіп, екеуін төңіректеп қана жайылымға кірісті.

	Кешкісін ежелгі дағдысынан жазбайды, иелерінің үйге кірген-шыққандарын аулайды. Олар еркелетеді, бұл еркелейді. Бұзау күніндегі еркелігі азайып келе жатқанын адамдар түсінеді, тайыншаға айналған бұзауқан түсіне қоймайды. Иелерін кимелей жөнелгенде, денесімен еңсеріп-еңсеріп тастайды.

	Арай жоламауға тырысады. Қаракөз бұзауқанның үсті-басы да бұрынғыдай тап-таза қалпы емес, шаң-тозаң, қыл-қыбыр. Әсіресе, тайыншаның үстінен жұғатын қылшықтары жиіркендіреді. Жолап кетсе-ақ үсті-басыңды қаптайды да қалады.

	Арай үстіне жолатпаудың қамын ойлайды. Атасы мен апасы да үстерін сақтап, қолдарымен қорғануға тырысады. Тек, Мерей ғана не үсті-басын қорғамайды, не қасына жоламауға тырыспайды. Дөңбектей бұзауқаны екеуі бір-біріне жанасып-жұқтаспаса шыдамдары жетпейді. Қаракөз бұзауқан (қазір, торпақ, әрине) Мерейді көрген бетте-ақ кимелей жөнеледі. Басы, мойны, әукесі... Мерейдің қай денесіне өзінің қай жері тұспа-тұс келеді – үйкелей бастайды.

	Қаракөз бұзауқан тез өсіп торпаққа айналған, Мерей мысқалдап қана өседі. Қаракөз бұзауқан Мерейді кимелей жөнелгенде еңсеріпеңсеріп жібереді. Мерей бұзауқанының мойнын қапсырып, тәлтіректеп әрең-әрең құламай қалады.

	– «Қаракөз деймін, сен үлкенсің ғой қазір. Үлкенсің, мықтысың. Мені басып кете жаздайсың өзің. Тұяғың да өткір, тізең батып кетеді. Өзіңе мүйіз шығып келе жатыр. Сүзіп жіберсең, қайтесің?» – Мерей күңк-күңк сөйлеп жүреді.

	Қаракөз бұзауқан оны ұға қоймайды, әрине. Мерейдің алақанын тілейді. Сипаса дейді. Әукесін қасыса дейді. Ауыр, үп-үлкен басын Мерейдің денесіне сүйегісі келеді.

	– «Өзі қызық, – дейді Мерей, – ит сияқты ма, мысық сияқты ма, басын алдыма қойғысы келеді. Мойнын бұраңдататын сияқтанады. Аяғын көтергісі келеді. Ит пен мысыққа ұқсап аяғымен үстіге секірейін дей ме, алдыңғы аяғымен үстіге созылып тұрғысы келе ме, әйтеуір, соларға ұқсағысы келеді. Үлкен болып кетті ғой, денесі ауыр, жасай алмайды. Бұзауқан күйінде жүре бергені жақсы еді, ә?» – Атасынан құптау ма, әлде, өзінше пікір қосқанын қалай ма, әйтеуір, үндестік тілейді.

	– «Соны кім біліпті, жаным. Бұлар да ит пен мысық сияқты ойлайтын шығар. Кішкентай күнінде бұл да жүгіріп, секіріп ойнаушы еді, бірақ олардікінен өзгешелеу шығатын. Малдың әрекеті бөлекше де, ит, мысық сияқтылардың ойындары басқаша. Қаракөз бұзауқанның өзінше әрекет шығарған қалпы шығар». – Мерейдің атасы тәптештеп-ақ бақты. Мерей оншалық ұйи қоймады.

	Қаракөз бұзауқан балалық қалпын (бәлкім, бұзауқандық қалпы шығар) соншалықты сақтаулы қалпым деп сезінгенімен, дене тұрпатының мүлдем басқаша қалыпта екеніне түйсігі жетпейді, әрине.

	Қыстың көзі қыраудың белгісі жетті. Ірілі-уақты мал біткеннің біразы таңертеңгі уақытта жатын орындарынан бүрсиіңкіреп шығады. Тек, жылы қорасы бар, жайлы, құрғақ орыннан шыққан күйлі малдар ғана керіліп, кергіп, еріншек маңқиысып есік алдында тұра-тұра қалады. Түнімен құрысқан буын-буындарын сықырлатады. Әсіресе, сиыр малы артқы аяқтарын артқа қарай шірене созып, сілтеп-сілтеп алады. Алға емес, артқа сілтейді. Бүкіл жон арқасының құрыс-тырысы жазылып, өне бойы жадырағандай болады. Сонсоң иесінің аужайын күтіп бажайлай кідірістейді. Бірден өріске айдай ма, сауылатын сиырларға бұзауын жағыза ма, әйтеуір, әлдебір қаракеттері көп-ақ. Үйреншік сиырдың көбі иесінен сондай емеурінді күтеді.

	Қаракөз бұзауқанда басқадай бөтен-бастақ бұлтарыс бола қоймайды, әрине. Жылы қорасынан шыққан бетте-ақ тұрғын үйдің есігін бағады. Әлгінде Мерейдің атасы қорадан шығарған сәтінде басын төсеп, жауырынымен бір сүйкеніп өткен. Еркелеп тұруына уақыт жоқ. Мерейдің атасының басқа жұмыстары көп. Рас, төртаяқты мүйізділердің саны қазір үшеу-ақ. Ана бір елпектеген қоңыр мүйіздіні қайтадан апарып тастаған. Қазір бұл бұрынғыдай төртаяқты мүйізділердің (әрине, әбден бауырбасқан және Мерейдің апасы үнемі көзестіріп отыратын, бауырмал екеуін ғана қорек қылатын) желіндеріне ұмтыла бермейді. Мерейдің апасы да соны оншалық құнттай қоймайды. Онан көрі басқадай қажақ-құжақ кесек шайнамаларды әкеліп алдарына салады. Ала сиырдың ала бұзауы екеуі таласпай, қызғанбай соны қаужақ қылады. Аштықтарынан емес, әрине. Қарындары тамақ тілеп шұрылдай қоймайды. Бөлек үйіп қойған шөп бар. Жаз кезінде өздері жерден жұлып жеуші еді. Жаздың сиқы кеткелі Мерейдің атасы әкеліп алдарына салады. Өлшемелеп жинақтап қояды. Сірә, оншалық бір асып жатқан емін-еркіндік жоқ болса керек. Мерейдің апасының бергені де бұларға арнайы бөлінген сыбағадан көрі өздерінен артылған қалған-құтқан қалдықтарға көбірек ұқсайды. Шеті бұзылмаған кесегінен көрі мүжілген, үгілген қиқым-сиқымдары көбірек.

	Қаракөз бұзауқан әуелгіде мұрнын шүйірген. Тұмсығымен түрткілеп ішінен тәтті-дәмділерді іздеген. Таппады. Ылғи қиқымсиқым қалдықтар. Тұмсығымен түрткілеп-түрткілеп шашыңқырап жіберді де, кекжиіп есік жаққа қарады. Арай мен Мерейдің әлдебіреуінің қарасынын іздеді. Қаракөз бұзауқанға бір соқпай өте қоймайтын және екеуінің де алақанында тәтті-дәмді бірер түйір қоса жүреді. Қаракөз бұзауқан тұмсығын көтергенде, сол тәтті-дәмдісін ерніне қыстыра қояды. Ары қарайғы тамсанып, аузын шайнаңдатуы – Қаракөздің аңсап күтер қалауының бірі. Мерейдің апасы бұлардың алдына оны-мұны бірдеңелерді жап-жалпақ бірдеңенің үстіне тақыр-тұқыр еткізіп төге салған. Жаңағы жалпақтың үстінде шашылып бытырап жатты. Қаракөздің тұмсығы онан сайын шаша түсті. Іздегенін таппады. Иісі жоқ, дәмі жоқ, қатқан-құтқан кесектер екен. Ала сиырдың ала торпағы бірден-ақ ауыз салды. Ернімен тамсанып, тілімен толғап азу тісіне апарды. Сонсоң, қытырлатып шайнай бастады. Сүйсініп, тамсанып жеді. Езуінен сілекей шұбырып, көбіктеніп ақты.

	Қаракөз бұзауқан таңырқай бағжиып, біраз қарап тұрды. Арай мен Мерей әкеліп мұның аузына да нан салатын. Жұмсақ нан еді. Бұл да сүйсініп жейтін. Ала бұзау, тіпті, тұмсығын кекжитіп, көзін жұмады екен. Үлкен сиырлардың сондайын көрген. Шайнаңдаған тағамдарына да зер салған Далада қурап жатқан қу сүйектер еді. Сиыр біткеннің бәрі дерлік соған құмар. Өріске қарай өтіп бара жатып ауыздарына қыстырып, тамсанып тұра қалады. Бақташы келіп соңынан қузап, өріске айдамаса, көзін жұмып, сілекейі шұбырып, әлдебір уақытқа шейін тұра береді.

	Сондай сүйектерді бұлар да иіскелеп көрген. Ала сиырдың ала бұзауы да аузына салып тамсап та байқаған. Ешқандай тұшыну таппады. Тілімен толғап аузынан шығарып тастады. Ал мына қажаққұжақ қатқан қалдықтарды жалмап бара жатыр.

	Қаракөз бұзауқанның да көңілі ауды. Алдымен иіскеп көрді. Әлдебір қиқымын аузына салды. Таныс иіс. Белгілі дәм. Тек, қаттылау байқалды. Азуға салып, тіс шықырлатуына тура келді. Жоқ, оншалық бір қатып қалған нәрсе емес екен. Өзі жеп жүрген нанның өзгеше түрі. Сірә, екі-үш күннен бері жатып қалса керек. Осылай тіс қышырлатып жеудің де ерекшелігі бар екен. Тісің сүйсінеді, айызың қанады. Жұмсақ тамақтардай аузыңда былқ-былқ етпейді. Қытыр-қытыр, кітір-кітір. Бойы сүйсініп, көңіл дүниесі құшырланды. Ала сиырдың ала бұзауына қосылып, қалған-құтқан қиқым-сиқымды тағы да тіміскіледі. Екеуінің танаулары түйісіп, тілдерінің ұштары бір-біріне сүйкесті. Бірінің аузындағысын екіншісі алып жеуге ұмтылғандай-ақ түйір нанның бір шеті біреуінің езуіне іліксе, екінші шеті екіншісінің езуіне ілінеді. Өздерінің еріндері де, тілдері де соншалық икемді, соншалықты шебер. Көлденең жатқан көк шөпті шімшігендей қылып бір-бірлеп тереді. Тұқылы ғана тырбиған жұқанақты ернімен қайырып қасқа тісіне іліктіреді. Тістері соншалық өткір, соншалық қадалғыш. Онсыз да құр түбірі ғана қылтиған қылтанақты, кәдуелгідей, бырт-бырт жұлғандай болады. Бырт-бырт жұлады да, күрт-күрт шайнайды.

	Жоқ, Қаракөз бұзауқан жұқанақты ары қарай иіскелеп, қылтанақты тістелеген жоқ. Әзірше, әрине. Жылдар өте келе ол да басқа тектестерінің кейпіне айнақатесіз көшетін шығар. Қазірдің өзінде-ақ солардың іс-қылықтарын ара-тұра қайталап қояды. Солардан үйренгені. Міне, бүгін де ала сиырдың ала бұзауының (бұзау емес, тайынша, әрине) қылығын қайталады.

	Екі тайынша қораның алдына қабаттаса шықты. Ала тайынша қораның айналасын тіміскіледі. Қаракөз бұзауқан үйдің есігіне жалтақтады. Таңертеңнен бері Мерейдің атасын ғана қарақтады. Апасы да аялдаған жоқ. Қалған-құтқанды қатты жерге себе салы да, лезде кейін бұрылды. Қаракөз бұзауқан маңдайын бір төсеп те үлгере алмай қалды. Қаракөз бұзауқан мауқын басуы үшін Арай мен Мерейдің біреуіне әжептеуір еркелік білдіруі қажет. Әйтпесе...

	Кіреберіс жақтағы терезеден Мерейдің сұлбасын көріп қалды. Терезеге қарай кимелей ұмтылған. Мерей терезені тықылдатты:

	– «Өй, Қаракөз, терезені сындырасың ғой. Тоқта, солай тұра тұр!» – Мерей іштен айқайлады.

	Қаракөз тоқтамады, терезеге қарай өңкеңдей ұмтылған. Ендіенді ғана тебіндеп келе жатқан тұқыл мүйізі қабырғаны соқты. Терезенің астыңғы ернеуіне сәл ғана жетпей қалды.

	Мерей ары қарай қашып, көзін жұмған. Терезе әйнегінің шатыр етіп үгіліп түсер дауысын күтті. Терезеге өңменімен асылып тұрған Қаракөз бұзауқанды елестетті. Жоқ, ешқандай дыбыс естілмеді. Қаракөз бұзауқанның дауысы шықпады. Мерей ептеп қана көзін ашқан. Ептеп көзін ашты, ақырын саумалап мойнын бұрды. Терезе әйнегі бүтін екен. Арғы жағынан Қаракөз бұзауқанның тұмсығы дөңкиеді. Терезе әйнегіне сәл-сәл ғана жетіңкіремей тұр. Әлдеқандай дөкет дыбыс шығарады. Басқа ешкіміне, ештеңеге ұқсамайтын мақау, сақау дыбыс. Мөңіреу білмейді, мөңірей алмайды, тек өзінше ғана өзгеше дыбыс шығарады. Қаракөз бұзауқанның өне-бойындағы (мінез-қылықтары да бар, әрине) Мерейге ең ұнамайтын жері – осы дөкет дыбысы. Мөңірей алмайды, мөңіреуді білмейді. Ала сиырдың ала бұзауы үздіге мөңірейді. Енесін көрді бітті – даусын озандатып қоя береді. Енесі қасына келгенде шығаратын қысқа-қысқа дыбыстары және бар. Еміренеді, ыңыранады, тепсінеді, ұмтылады. Ал Қаракөз бұзауқан соның бірін де жасамайды. Ала сиырдың аналық тұрпатына еміренбейді. Еміренбейді емес, енем екен деп иемденбейді. Өз бетімен желініне ұмтылып, емшекті аузына салуға талпынбайды. Мерейдің апасының икемдеуін, көзестіруін күтеді. Ала сиыр қаншалық иісініп тұрса да, мізбақпайды-ау, мізбақпайды.

	Сүтін алғаш емген қоңыр сиырға да ұмтылмайтын.

	Ала сиырдың ала бұзауы енесін көрген бетте-ақ өңешін созып, өңмеңдейді де қалады. Айдаладан озандап енесін іздей ме, шақыра ма, әйтеуір, әлекке түседі. Қаракөз бұзауқан аңтарылып соған қарайды. Шыжалақтай безектеген берекесіз күйіне түсінбейді. Аңтарыла қарап, маңқиып тұрады-тұрады да, басын шайқаған сияқтанып, өзінің жөніне бұрылады...

	Қорадан шыққанда ала бұзау ала сиырды іздеді. Азан-қазан озандаған жоқ, жай ғана ыңыранып, енесінің жай-күйін мөлшерледі.

	Енесі қора сыртынан белгі берді. Ала бұзау солай қарай беттеді де, Қаракөз бұзауқан үйдің есігін қарауылдады.

	Мерей екеуі еркелікті бір-біріне қабат білдірді. Мерей бұзауқанын мойнынан құшақтады. Бойы еркін жете қойған жоқ, әрине. Әйтеуір, құшақтаудың сыртқы ннобайын жасады. Бұзауы Мерейдің иығына басын сүйкеп-сүйкеп қойды.

	Қораның арғы сыртынан бері қарай Мерейдің атасы келген.

	– «Бұзауқаныңды ала сиыр мен бұзауына қосып табынға ай-дайын. Түске шейін аздап өрістеп келсін». – Мерейдің атасының нұсқаған сілтеуіне Қаракөз бұзауқан иліге қоймады. Түртіншектеп Мерейді иіскелейді, алақанын жалайды.

	– «Осы бетінде алдаусыратып апарып, ала сиырдың қасына қос. Сонсоң өзің тез қашып кет,» – деді атасы.

	Мерей Қаракөз бұзауқанын алдаусыратпай-ақ ала сиырдың қасына апарды. Ала сиыр еміреніп Қаракөз бұзауқанның қабырғалық тұсынан иіскеледі. Бірақ Қаракөз бұзауқан оған тебірене қоймады. Мерейді қарақтап, соны айналсоқтай берді.

	– «Мынау мені жібермейді,» – деп айқайлады Мерей, бірақ оның даусын ешкім естімеді.

	Мерей амал ойлады. Жоқ, әуелі алдау сөздер айтты. Ит пен мысықпен салғастырды.

	– «Ұрысқанды олар түсінеді. Алдасаң – көнеді. «Қой» десең қояды. Сенің ақылың олардан аз. Мен саған өкпелеймін.» – Даусына қатқыл леп жүгіртті. Көңілінде, шындығында да, реніштің реңкі бар. Өзіне арсалаңдап еркелеп жүрген, «жат» десе – жататын, «кет» десе – кетіп қалатын иті мен мысығына қызғаныш білдірді. Бұрын екеуін де жақсы көретін. Кейін оларға Қаракөз бұзауқан қосылды.

	Ала сиырдың ала торпағы Қаракөз бұзауқанның бүйірінен тұмсығымен түртті. Қаракөз бұзауқан алайып соған қараған. Мерей осы сәтті пайдалана қойды. Үйге қарай зыта жөнелді. Жоқ, үлгермеді, үлгере алмай қалды.

	Мерейдің соңынан өңкілдеп қуа жөнелді. Есік алдына тақай бере-ақ қуып жетті. Мерей сасқалақтап тоқтай қалған. Ентелеген Қаракөз кідіре алмады, Мерейге қарай тура бастырмалатқан.

	– «Бұрылып кет, Мерейжан, бұрылып кет!» – Атасы айқайлай жүгірген. Үлгере алмады. Атасы да, Мерей де үлгермеді. Мерей құлап түсті. Жоқ, Қаракөз бұзауқанның кимелегенінен емес, бұрылмаққа ма, тұра қалуға ма, сасқалақтап ары-бері қозғалақ қақты. Өз аяғына өзі шалынып құлап түсті. Қаракөз бұзауқан да сол сәтте жеткен.

	Апыл-ғұпыл қимылды мошқал нәрсе аяушылық пен еркелеудің айырым өзгешелігін түйсініп барламайды. Құлап жатқан Мерейді әрекетінің бір пошымы деп қабылдайды. Ентелеп Мерейдің үстіне қарай өңмеңдеген...

	– «Екі аяғыңды көтере қал!» – деп айқайлады атасы.

	Мерей екі аяғын көтере қойды. Қаракөз бұзауқан (қазір енді торпақ қой, әрине) кілт тоқтады. Тоқтаған бетінде Мерейдің табанын иіскеледі. Балтыр тұсына тұмсығын сүйкеді. Бірақ оншалық місе тұта қоймаған сықылды. Мерейдің дене бойына қарай кимелей түсуге бейіл. Сол сәтте Мерейдің атасы да жеткен. Келген бетінде Қаракөз бұзауқанды тұмсықтан қақпалап, мойын тұсынан итеріп қалды. Қаракөз бұзауқан оқыс ошарылып Мерейдің атасына аңтарылды. Жер басып жүргелі жеті айдың жүзі болды, мұндай құқайды алғаш көруі. Реніш, күйініші емес, түйсігіне дарыта алмаған түсінбестігі еді.

	Атасы Мерейді лезде көтеріп алды:

	– «Бір жеріңді майып қылған жоқ па?» – Мерейдің үстін қағып, бауырына басты.

	– ««Мойып» деген не?» – Мерей де сөз төркініне түсінбей, ата-сына назарын көтерді.

	– ««Мойып» емес, «майып». «Бір жеріңді ауыртты ма, таңба түсірді ме? – деген сөз. Қазір ол бұзауқан емес, дөңбектей тайынша.» – Атасы Мерейдің басынан сипады. Қаракөз бұзауқан да қатарына келіп, Мерейге тұмсығын үйкелеген. Мерей де оны маңдайынан сипаған.

	– «Сен оны қатты итеріп қалдың, – деді атасына. – Мойны ауы-рып кетті ғой деймін.»

	– «Сені басып кетеді екен деп сасқалақтаған кейпім ғой. Үлкен торпақ, еш жері де ауырмайды», – деді атасы.

	Мерей, бәрібір, жұбана қоймады, бұзауқанының (өзінің бойы бұзауқанының қабырғалығына ғана жетеді. Сонда да, «бұзауқан» атын аузынан тастамайды, мойнынан сипады. Атасының қолы батып кетті деп ойлап, соның «уытын» таратпақ.

	Ала сиыр мен ала торпақ есік алдынан өзен жаққа қарай бағдар алды. Мерей Қаракөз бұзауқанын соларға қарай икемдеді. Бірақ бұзауқаны оған көне қоймады.

	– «Сен ақырын жылжып үйге кіріп кет. Өріске қарай мен айдай-ын,» – деді атасы.

	Мерей сипалақтап біраз тұрды. Қаракөз бұзауқаны атасына көне қоймайтындай сенімсіздік бар ойында. Атасы тағы да тоқпаштап жіберетін сияқтанды.

	– «Оған енді тиіспе», – деді Мерей. Өтініш емес, тапсырма сияқты айтты.

	– «Сенің бұзауқаныңа неге тиісем, жаным-ау. Тиіспеймін!», – деді атасы.

	Мерейдің көңілі енді ғана көншіді.

	* * *

	Қаракөз бұзауқан алғашқы қарды көрді. Алғашқы қарды көрді, алғашқы суыққа тітіркенді. Ала сиырдың ала бұзауымен екеуін сыртқа есік алдына шығарған. Ауа райы ызғарлы еді, Қаракөз бұзауқан орнынан тітіркеніп тұрды. Оған қарағанда, ала торпақтың бойы жылырақ байқалды. Тітіркенген жоқ, кергіп, керілуі басым. Аузынан шыққан демі де қызулы байқалды.

	Ауа ызғарлы болғанымен, күн тымық еді. Күн де арқан бойы көтеріліп қалған. Ірі қара малды бұдан көбірек жатқызсаң, астарын сулап тастайды. Кергіп, керілді бітті – сұйық дәреттерін қоса дайындайды. Сондай ғадеттерінен бұрынырақ қимылдау қажет.

	Ала сиыр үйреншікті орнына, қораның сырт жағындағы күресіннен артаман барып бірақ тоқтады. Сол тұсқа барып ішін босатады. Түнгі жатын орны құрғақ, таза қалпында сақталады.

	Иіс-қоңыссыз жатын орын, әсіресе, Қаракөз бұзауқанның жанына жайлы тиеді. Әлдеқалай иіс-қоңыс біліне қалса, жылқыша осқырынып, тосырқап бітеді. Қораның төріндегі өзінің орнына қарай өтпей, босағаның түбінде айналсоқтап тұрып алады. Танауын тартқылап, пысылдап бітеді. Содан... қараңғы түсе ғана үйреншікті орнын жағалайды. Мерейдің атасы таң ертең қораның есігін ашқан шақта Қаракөз бұзауқан түрегеліп тұрады. Түнге қарай орнына жатты ма, әлде, түнімен түрегеп тұрды ма, ол – бәріне жұмбақ қалып. Тек, Мерейдің ғана мазасы кетіп бітеді. Алдымен жақауратып сұрайды:

	– «Қаракөз жатты ма екен, әлі тұр ма екен?» – дейді. Оған ешкімі тақетті жауап бере қоймайды.

	– «Шаршап қалады-ау, ә», – дейді. Жауапты атасынан күтеді. Мән-жайдың жай-жапсарын білетін атасы ғана.

	– «Әлде саған да қораға төсек салып берейік пе?» – Арай Мерейді әдейі тыныштандырудың амалына көндірмек. Мерей біразға шейін үнсіз отырады. Сөзді асқындырмауға тырысқаны. Бірақ шыдамы ұзаққа жетпейді.

	– «Ата, жатарда сыртқа шығамыз ғой, ә?»-деді. Атасы ма құлдаған.– «Сонда көре келсек бола ма?»

	– «Жоқ, бізді көрсе, орнынан тұрып кетеді. Ол тұрса, аналар да көтеріледі. Сонсоң астарын сулап тастайды, – дейді атасы. – Астары суланса қораның иісі содан шығады.» – Атасының уәждерінен кейін Қаракөз бұзауқанның кешкі жатын орыны жайында Мерей сөз қозғамайтын болған.

	– «Ата, мен Қаракөзге көрінбей есіктен бақылап тұрайын. Ол қарға не істер екен, көрейін. – Мерей рұқсатты атасынан сұрағанымен, жауапты Арайдан күтті.

	– «Бірақ сені көріп қоймасын, – деді Арай. – Өз бетімен қарды жалдап қызықсын.»

	Қаракөз бұзауқан табалдырықтан аттай бере кілт кідірген. Түйсігіне де, түсінігіне де сыймайды. Ерекше бір тосын құбылысты көрді. Көз алдында тұтасқан ақ жалпақ. Кешегі бөлік-бөлік қоңыр дала жым-жылас, аппақ бірдеңе жауып қалыпты. Ақ па, қара ма? Әлде қызыл шығар? Жан-жануар біткен түстеп түс айырмаса керек. Бірақ мөлшерлеп ажыратуы анық. Қаракөз бұзауқан да мөлшерлеп айырып, тосырқап тұр. Сақтану, бірден бірді айыруды түйсінуі жанжануардың бәрінде де жетік. Жар жағасын баспайды, су тереңін жалдамайды, құзға, биікке шығуға тәуекел етпейді. Иттен, құстан қорқып, қауіп-қатерден қашқақтау түйсігі жан-жануардың бәріне тән. Осындай-осындай түйсіну ерекшеліктері Қаракөз бұзауқанның да табиғатына тән еді.

	Қаракөз бұзауқанның соңынан ала торпақ та кимелей ұмтылған. Қаракөз бұзауқан еріксіз сыртқа шықты. Борпылдаған жұмсаққа тұяқтары кірді. Аппақ, жұп-жұмсақ. Аяғыңды көтеріп, екінші жерді бассаң – шықыр етіп жан күйіңді сүйсіндіреді.

	Қаракөз бұзауқан (енді торпақ қой, әрине) төрт-бес қадам басып барып, қайта тоқтады. Бұрылып қарап ала торпақты бақылаған. Ала торпақ көп кідіріп тосырқамады. Борпылдақ қарды былпылдатып басып енесінің ізіне түсті. Қаракөз бұзауқан таңырқаулы күйден шыға қоймаған. Мына әппақ тұңғиықты ала торпаққа ұқсап борпылдатып баса жөнелуден сақтанды. Қорыққанынан емес, сырын білмегендіктен сақтанды. Сол сақтықтың белгісі ретінде ақ борпылдаққа ернін тигізді. Жұмсақ, майда борпылдақ, бірақ суық екен. Өзеннің салқын суын ішіп жүр,әрине. Әсіресе, күзден бергі өзен суына үйрене алмай-ақ қойды. Әуелгісінде ұрттап-жалап, мейірлене алмай, тиіп-қашып қана сусынын басқан. Сонсоң, бәрі жапырлап су жалдап, тереңнен сораптай тартып, қылқ-қылқ аузын толтырып, бүткіл өңешіне жүгірте сылқ еткізіп ішіне жұтып, ұзақ қайталайды екен. Шіміркенбейді, тітіркенбейді, көздерін бір ашып-бір жұмып қойып, асықпай-ақ сораптайды.

	Қаракөз бұзауқан солардың бәріне таңырқаған. Біріне-бірі жол бермейді. Біреуі ілгерінді, біреуі кейін, кимелеп, итермелеп, бейберекет қаптай жөнеледі.

	Қаракөз бұзауқан да кимелей жөнелуге-ақ тырысқан. Қайда... а...

	а... артыңнан бастырмалатып, киіп-жарып барады. Су жетпейтіндейақ, өзен бойына сыймай қалатындай-ақ жанталасады. Қаракөз бұзауқан бұл дүрмекке де көндікті. Таңдайынан өтетін сұп-суық суға да үйренді. Ал мына ұшы-қиыры жоқ ақ борпылдаққа қалай үйренеді? Бір түнде бәрін көміп салыпты. Бетінде қылтанақ жоқ. Астынан қарайған теріп қалай жейді? Қай жерінде не бар – қалай табады? Сұп-суық майда қиыршықтар тамақ болуға жарамайтын шығар, сірә? Әйтпесе, ала тайынша тіміскіленсе керек еді. Әр жер-әр жерді иіскеп жүретін әдеті бар. Бірдеңелерді аузына салып тамсанады. Жұтынғанынан аузындағысын қайтадан шығарып тастауы жиірек. Мынау жалпағынан жауып жерді бүркеп жатқан ақ ұлпаны (сірә, ақ шығар) борп-борп басып енесіне қарай ұзай жөнелді. Құқырайып-шұқырайып соңында таңбалары қалды. Сірә, мына ақ ұнтақтың таңба түсіретін белгісі болса керек. Қаракөз бұзауқан жан-жағына назар салды. Үлкенді-кішілі таңбалар көп екен. Әртүрлі таңбалар. Ұзынша келген жалпақ таңбалар; сәл ғана сопақтау дөңгелекше таңбалар, айыр таңбалар; ұш жағы ішіне қарй иіле басылған ұп-ұзын таңбалар; алдыңғы жағы жерге қадала кіріп, артқы жағы толық басылмаған дөңгелек таңбалар; қар бетіне жеңіл ғана таңбаланып, таңбаның ішінде таңбасы бар дөңгелектер, әйтеуір, айқыш-ұйқыш таңбаланған шимай-шатақтар. Мына жалпақ борпылдақтың ақша қар екенін, ақша қарға түскен таңбалар ауыл ішіндегі адамдар мен жануарлардың іздері екенін Қаракөз торпақ әзірге пайымдай қоймайды. Есік жаққа қарап маңқылдағандай бір дыбыс шығарды. Сірә, үй иесінің әлдебіреуін іздегені. Аяқ астынан тұмшалай қалған мына тіршілікке әрі түйсіне алмады, әрі қорқыныш қылды. Бірақ үй ішінен ешкім шықпады. Жаңағы ала торпаққа ұқсап, бұл да борпылдақ жамылғының үстімен жүріп кетпекке оқталған. Бірақ жүрмеді, кідіре берді. Мына ұшы-қиыры жоқ жалпақ жамылғы бойды тітіркентті. Түпсіздікке батам, қайта шыға алмаймын деп қорыққандығы емес, есік алдына шейін жетудің қисынын таба алмағандығы еді. Сол дағдырған қалпында тұра берді. Қанша тұрғанын білмейді, әрине.

	Әлдебір мезетте Мерейдің атасы шықты. Іле-шала Мерей де көрінді. Қаракөз бұзауқан «мөң» деген дыбыс шығарды. Көмейінде кептеліп, қарлығып естілді.

	– «Пәлі, мына Қаракөз неғып тұр?» – Мерей жүгіре басып қасына келді. Қаракөз бұзауқан анадайдан мойнын созды. Аяғын аттап басуға дауалай алмай тұрғаны анық.

	– «Осы шіркінің ақ қардан қорқып тұр. – Мерейдің атасы мысқылды сөзіне кекесін жүгіртті. – Қарды тұңғыш көріп, алғаш аяғын тигізді. Тосырқағаны да жарасымды-ау өзіне. Бір-ақ түнде әппақ әлем болып домаланды да қалды. Шеті қайсы, шегі қайсы? Қаракөз бұзауқанға бәрі бітеу, бәрі тосын. Кеше ғана қара жерді басқан аяғы бүгін ақша қарға малыңды. Бұл таңырқамай қайтсын, енді. – Мерейдің атасы сөз аяғын жұбатумен бітірді.

	Қаракөз бұзауқан әлі тосырқап тұрған. Мерей қасына барды.

	– «Өй, Қаракөз, жүрсеңші бері. Былай-былай аттап бас аяғыңды! – Өзі Қаракөз бұзауқанды бір айналып шықты. Жұмсақ қарды борпылдатып ұшқындата екі аяғын кезек-кезек тебінеді. Қаракөз бұзауқанға көз жаттықтырып, үйретінді қылғаны. Бұзауқан (қазір торпақ, әрине) оны түйсіне қоймады. Аяғын басар-баспас әлі тұр. Буын-буыны қалтырақтайтын сықылды. Аяқтарын жерге тіремейақ жүріп кетсем дейтін ойы бар сияқты. Төрт аяғын бірден көтергісі келетін сияқты. Ұлы денесін қозғалтып қояды. Санасыз дәмесі бар. Иә, санасы мен ойы жүрмегенімен, ынтасы мен түйсігі ыңғай білдіреді. Бірақ дәл осы арада табиғаттың да, жан иесінің де мүмкіндігі жоқ еді. Шарасыз дене шарасыздықтан аса алмады. Шарасыздықты Мерей бұзды. Қаракөз бұзауқанның сауырынан алақанымен шапақтады. Бұзауқан (Мерей үшін әлі бұзауқан, әрине) қозғалуға ыңғай білдірген, бірақ батылы бірден жете қоймады. Мерей бұзауқанды арт жағынан итерді. Қозғай қоюға шамасы жетпеді, әрине, бірақ түрткі берді. Бұзауқан бір басып-екі басып орнынан қозғалды.

	– «Әне, қорқатын түгі де жоқ. Қардың асты су деп ойлайды өзі.» –Мерей атасына мойын бұрды. Атасы басын изеді. Құптағаны еді. Әрі құптағаны, әрі мақтағаны. Мерейдің әрекетін мақтады, Қаракөз бұзауқанның соған көнгендігін құптады.

	Қаракөз бұзауқан кібіртіктеп біраз жүрді де, төрт аяғын тең басып, ала торпақтың қатарына қосылды. Жер тіміскілеп, қар астын шұқыңдап жүрген ала торпаққа аңқия қарады. Ала торпақтың қылығына таңырқап тұр. Бетінде қылтаны жоқ, әппақ, сұп-суық, жұп-жұмсақтың астын үңгілейді. Сірә, таңдайына бірдеңе ілінсе керек, тамсайды, қаужалақтайды, жан-жағына мойнын бұрып, тілін сумаңдатады.

	– «Ала торпақтың түні бойы қарны ашыпты, Қаракөз бұзау-қанның қарны ашбапты.» – Мерей Қаракөзін мақтан қылды.

	– «Оны қайдан біліп қойдың?» – Атасының үнінде Мерейді сынаушылық бар.

	– «Ала торпақ қардың астын түрткілеп, тамақ іздеп жүр. Қаракөз еңкеймей қойды.» – Дауысында мақтанның лебі әеседі.

	– «Дұрыс, оның да дұрыс. Сонсоң, сенің Қаракөзің талғампаз. Көрінген жерді иіскелеп, әрнені бір аузына сала бермейді. Көлденең жатқан бір тал шөпті де талғайды. Үюлі шөптің қасына қойсаң – Қаракөз бұзауқан шөптің үстіңгі жағынан ғана жейді, Ал ала торпақ етек жағынан бастап жейді...»

	Атасы қай бұзаудың қылығын қостады – Мерей ұға қоймады.

	– «Қайсысы дұрыс?» – Мерей атасына аңтарылды.

	– «Екеуінікі де жөн. Қаракөзді қолдан күтіп еркелетіп өсірдік. Тамақты таңдап, талғап ішуді үйренді. Ала торпақ қорада туды, қорада жатты. Аяғының астындағы шөп-шаламды тамсап отықты. Соған үйренді. Ал сенің Қаракөзің жерде өсіп тұрған көк шөптің өзін аузына әрең салатын. Сол дағдысын қоятын емес. Сиырдың емшегін емгенде де бір емшекті тауысып, бір емшекті жартылай ғана еметін. Соған үйренді, соны қанағат қылды. Үйдің қасынан сырт жерде сиырға жамыраған емес. Бірге еріп үйге келеді, сонсоң, апаң рұқсат береді, сонда ғана емшекті емеді. Өлшемнен асқан емес.» – Атасы басын шайқады. Әрі таңқалғаны, әрі сүйсінгені.

	Ендігі жерде Мерей Қаракөз бұзауқанның басқан-тұрғанының бәрін бақылап жүруге тырысты. Ертеңгісін атасымен бірге ерте тұрып қорадан шыққанын бақылайды. Қаракөз бұзауқан қақпадан шыққан бетінде-ақ жоғарыға қарайды. Ауа райын бақылағаны сияқты. Сонсоң баппен ғана басып ілгері жылжиды. Алдымен Мерейдің қасына келеді. Тұмсығын тигізеді. Басын үйкелейді. Үйкелегені емес, басын сүйегені іспетті. Мерей сауырын сипаса, ерекше сүйсініс білдіреді. Мейірі қаныңқырап барып, Мерейдің атасына сүйкенеді. Көп аялдамайды, тамақтанар орнына ауысады. Шұқыңдап, шұқылап кешегі қаужаңдаған шөпті иіскелейді. Кеше тілімен орап шөптің жұмсақтарын ғана суыртпақтаған. Бергі жағында сойдиып-сойдиып қаттылары қалыпты. Бірақ оны Қаракөз місе тұтпады. Жегісі келсе тісі өтер-ақ еді, бірақ таңдауына тұрмайды. Үйілген шөптің жоғарғы тұсына қарай мойнын созады, тілін жалаңдатады. Тиесілі сыбағасы, бәрібір, одан да биікте болса керек.

	Қаракөз бұзауқан жаңа бір айла тапты. Үйінді шөптің етек жағына екі аяғын артып, кеуде тұсын әжептеуір еңселей көтерді. Үйінді шөптің бұған шейін аузы жетпеген тұсы. Тілімен тамсап соның майдасын талшықтады.

	– «Пәлі, Қаракөз бұзауқан айла тапты, – деді Мерейдің атасы. – Бірақ шөптің етек жағын басып тастайтыны келіспейді енді. Ала сиыр менен ала торпаққа қиянат қой.» – Ақыл сұрағандай Мерейге жалтақтады.

	– «Олар бәрін де, жей береді екен ғой.» – Мерей атасына басу айтқандай еді. Қаракөз бұзауқанының таңдауына қарсылық білдіре ме деп қауіпсінді.

	– «Жоқ, Мерейжан, үшеуі де осы үйдің малы, бірінен бірін ала-лау жөн емес.» – Атасы әрі ақыл айтты, әрі басу білдірді.

	Мерей ұялыңқырап қалды. Жөннің ретін атасының өзінен күтті.

	Атасы үйінді шөптің үстінен жекелеп бірер құшақ шөп түсірді. Малды күндіз жайғайтын ашық қораның екі-үш бөлегін екі-үш жерден әдейі бөлектеп қойған. Үшеуіне үш бөлек орын сайлаған. Әзірге ала сиырды ғана жеке ұстап, екі торпақты оншақты күндей еркіндесін деп еді. Әрқайсысын жекелемесе болатын емес.

	Ала торпақтан бұрын Қаракөз бұзауқанды жекеледі.

	Мерейге ұнаған жоқ, әрине. Бірақ атасының жаңағы айтқан уәжі еріксіз көңілін басты.

	Қыс көзі – қырау. Алғашқы борпылдақ қардың үстіне қиыршықтанып қатқыл қар жауды. Қаракөз бұзауқанның ертеңгі әрекетін Мерей мен атасы тағы да бақылап тұрған. Жоқ, анығы – бақылап тұрған Мерей, атасы мал жайғаудың таңертеңгі қамымен алданды.

	Қаракөз бұзауқан сыртқы табиғатты тағы таңырқады. Аяғын аңлап басып қақпадан шықты. Қақпаның алды төрт-бес қадамдай бері қарай қары күрелген еді. Қаракөз бұзауқан соның шетіне шейін батыл барды да, кілт кідірді. Байқастап жан-жағын шолды. Қарсы алдынан оңға қарай созалаңдаған екі із жатыр. Жоқ, екеу емес үшеу. Бір келіп, бір кеткен ұзыншақ із – Мерейдің атасының ізі.

	Сонсоң жарыса қатар түскен төрт аяқты екеудің ізі. Ала сиыр мен ала торпақтың таңбасы. Шұбалаңдап быжық-тыжық сүйретпелер. Біреуінің таңбасы мол, ақ тегісті тереңірек бұзыпты. Екіншісінің арлы-берлі теңселмесі көп. Қиыршық қар бетіндегі таңбалары әрі кішірек, әрі тайыздау. Ала торпақтың ізі екені беп-белгілі. Ендеше, қар бетіне салған әрі терең, әрі үлкен таңба – ала сиырдың түсірген таңбалары. Ала торпақ қорықпай, сескенбей қалай өте шыққан. Тойтаңдап басып күндізгі қашаға қарай бұрылыпты. Атасы (мұның да атасы шығар енді) ала сиыр мен ала тайыншаны бұдан гөрі ертерек шығарып жібереді. Екеуі де орындарынан бұрынырақ тұрып қойса, жатқан жерлерін былғап тастайды. Мерейдің атасы соған асығады. Ала сиырды да, ала торпақты да орындарынан өзі тұрғызып, сыртқа шығарып жібереді. Өз еріктерімен жібере салмайды, қораны сырт айналдырып айдап салады. Былғайтындарын сол жаққа барып былғайды. Қора сыртының қай тұсына жетсе, қай бұрышына барса, сол араны лайсаң қылады. Өздерінің де үстібастары сатпақ-сатпақ. Шіміркенбейді, жиіркенбейді. Жатқанда да солай. Таза ма, лас па, ондайды көп талғай бермейді. Жамбастарына жұмсақ тисе болды, ыңқ етіп жата кетеді. Ал Қаракөз бұзауқан ондай ерсіліктің бірде-бірін жасаған емес. Орнынан қашан, қай уақытта тұрса да астын былғаған емес. Қораның сыртын айнала беріп шорылдатпайды. Әрі шорылдатпайды, әрі былш еткізе салмайды. Қораның сыртындағы күресінді айнала беріп, кәдуелгідей, тиісті дәретін аңдайды. Алғаш сыртқа шыққанда-ақ Арай мен Мерей солай үйреткен. Арай мойнынан жетелеп, Мерей артынан итермелеп, күресіннің ар жақ шетіне жеткізуші еді. Қашан дәретінен құтылғанынша сол жерде ұстайтын. Бірте-бірте үйренді. Жетекке еріп өзі барады. Барған бетінде ішін жеңілдейді. Сонсоң, керіледі, созылады, белін бекемдейді. Сонсоң, Арай мен Мерейге қиыстайды, бұдан арғы жол нұсқауларын күтеді. Жаз кезіндегі бұдан арғы бағым-күтімі Мерейдің апасының құзырында. Құзырында дегенмен, Қаракөз бұзауқан сілтемені орындап, бәрібір, жүрмейді, жүре алмайды. Түртіншектеп есік алдынан шықпайды. Жайылымға апару үшін тағы да жетекке ілесуі керек. Бұзаулар тобына қосылып, өз бетімен жайылымға кеткенінше екі айға жуық уақыт өткен. Сонсоң ғана аздап бастықты. Онда да өз бетімен емес, Мерейдің атасы мен апасы әрең үйреткен. Қастарынан томпаңдап Мерей қалмайды, әрине. Күзге қарай табынға қосылды. Өстіп-өстіп әрнеге үйреншік болған. Бір қызығы, ертеңгі жайылымға шығарында үйреншікті күресіннің сыртына барады. Сұйық, қоюынан ішін босатады. Керіліп, созылып қанын таратады. Сонсоң ғана жайылымға қарай бет алған топтың бағдарына қарай бағытын түзейді. Соңдарынан ермейді. Қиастап бір қырындап бара жатады. Қара тобырдың шиырына түспейді, әр жерге жалпитқан жас жапаларын басып кетпеуден сақтанады. Тағы бір қызығы, (анығы, жоғарыдағы «бір қызықтың» жалғасы) өрістен қайта қайтқан бетінде тағы да сол күресіннің сыртына барып ішін босатады. Ішіндегі қоюын да, сұйығын да дәл сол күресіннің түбіне әкеліп жеңілдетеді. Күні бойғы өрістегі ішіне жиған қоюы мен сұйықтығын әдейі сақтап, күресіннің түбіне жеткізгенше сыртқа тастамайтын болса керек. Қаракөз бұзауқанның кешкі дәретін Мерей де қалт жібермей бақылап жүреді. Кешке қарай Қаракөз бұзауқанның бұлжымас әрекеті есебінде баян қылады. Атасы мен апасы оған да мәз. Мерейдің күнделікті көп қуаныштарының есебіне қосылады. Мерей күнделікті өзіне тән жетістіктерінің бәрін қуаныш қылады. Реніштері де бар, әрине. Балалардың етқызба ойындарының көбінен қалыс. Доп ойындарына жетік емес. Көбіне, қосалқылықта жүреді. Өз бетімен басшылық жолын бастай бермейді. Жүгіру, секірудің әр қилы түрлеріне де еті қызынып кірісіп кетпейді. Көбіне-көп әлдебір шетінде жүреді. Асық ойнауға тіпті шорқақ. Ауыл ішіндегі ойын түрлерінің көбіне шорқақ. Қолынан келіңкіремей жүрген сондай-сондай ойын түрлерін қызығушылыққа балап, кәдуелгідей, тырысып-ақ бағады. Ондай кемшіліктердің есебін атасы азайтуға тырысады.

	– «Сен жануарлармен доссың. Итің мен мысығыңның «тілін» жақсы білесің.»

	– «Тілін қалай білем? Мен олармен сөйлеспеймін ғой?» – Атасының мақтауына Мерей күмәнданады.

	– ««Тілін біледі» деген сөз – солармен сөйлеседі дегендік емес, не істегілері келетінін, нені қалайтындарын біледі дегенім. Жанжануардың табиғатын ұғасың, олар сені түсінеді. Сөйтіп, адам мен мал біріне-бірі бауыр басады. Біреуін біреуі бағалайды. Мал өзінің иесін арқатұтады. Өмірдегі асыраушым, сақтаушым деп біледі. Әне, Қаракөз бұзауқанға әлі бір жыл толған жоқ, бірақ үй ішінің бәрін таниды. Бір-бірінен айыра біледі. Әрқайсымызға жасайтын қылығы мен әрекеті әрбасқа. Ендеше, біздің әрбірімізді айыра білуімен қоса, әрқайсымыздың мінезіміз бен қалауымызды да біледі деген сөз. Арай екеуіңе кейде балалық қылық көрсеткісі келеді. Ал апаң екеумізден жасқанады. Үлкен адам екенімізді ұғады. Басқа сиырлар да сөйтеді.

	Үлкен кісінің баққаны мен баланың баққанын әртүрлі қабылдайды»... – «Баланы басынып кетеді ме?» – Мерей қутың қағып қоштау білдірді. Қаракөз бұзауқанды да, басқа сиырларды да қуана қостап тұр.

	– «Иә, баланы баласынады. Үлкен сиырларды былай қойғанда, Қаракөз бұзауқанның өзі де Арай екеуіңді бала деп бағалайды. Ол да өзінің бала екенін біледі. Балалармен балаша әрекет жасағысы келеді.» – Мерейдің атасы Қаракөз бұзауқанның қылықтарына Мерейді сүйсіндіре түскісі келетіндей тебірентуге тырысты.

	– «Ит пен мысық та күшті еркелей біледі, ә?» – Мерей иті мен мысығын да өгейсітпеуге тырысты.

	– «Иә, ит пен мысықтың мінез-қылықтары адаммен біте қайнасып жаратылған сықылды. Олардың адамды түсінулері, адамға санқилы қылық көрсетулері өзге жануарлардан мүлде бөлек. Адамның серігі іспетті, қызметшісі сияқты. Адам қалай үйретсе, солай істеуге қалыптасқан. Бөтен адамды да, жануарды да үйдің маңайына жолатпайтын иттер көп. Үйді де қориды, өзінің иесін де қориды. Иесінің рұқсатымен ғана бөтендерді жолатады. Әрине, мал да адамның серігі. Серігі, панасы, асыраушысы. Алдымен, малды өсіретін, бағатын – адам. Адам өзінің тіршілігіне бола малды асырайды. Малы адамның қажетті тіршілігіне жарайды. Адамның жасаған қажеттіліктерінің бәрі, түптің-түбінде, өзінің өмірі үшін керекті қажеттіліктер...»

	– «Ата, сен көп сөйледің.» – Мерей атасын мұқатқан сияқтанды.

	– «Е, Иә, мен сөйттім білем. Кейін оқисың – тарих, пәлсапа деген пәндер болады. Сондай оқуда оқығандар, сондай оқуды оқытатындар өстіп көбірек сөйлеп кетеді.» – Мерейдің атасы өзіне-өзі кейістік білдірген сияқтанды.

	– «Қаракөз бұзауқан жауған қардан қорқып тұр», – деді Мерей.

	– «Қаттырақ айдап жібер», – деді атасы.

	Мерей қаттырақ айдап көрді. Қаракөз бұзауқан Мерейге жақтырмай қарады. Әрі жақтырмады, әрі түсінбеді.

	– «Мынау ренжіп қалды», – деді Мерей.

	– «Одан да қаттырақ айдай түс, – деді атасы. – Тіршіліктің қалпына үйренеді. Әйтпесе, күнін көре алмайтын шірік болып шығады.»

	Мерей, шынында да, қузаңқырай түсті. Қаракөз бұзауқан алайып тағы қарады. Сонсоң басын шайқады.

	– «Басын шайқайды. «Тиіспе» дегені ғой деймін»... – Мерей де атасынан шынымен-ақ құптау күтті.

	Соның арасынша Қаракөз бұзауқан ала сиыр мен ала торпақтың ізін жағалады. Олардың басқан іздерін баспайды, әрине. Бірақ әр аттаған сайын аяғын аңлап көтеріп барып жер тірейді. Жерді тірей қоюы да бір күш. Ойланып-толғанып аяғын әрең көтереді. Ерінгендігі емес, ары қарайғы әрекетін бағамдайтын сыкылды. Жалпайып жатқан бітеу ақ жалпақтың сырын түсіне алмайды. Алғашқы қалпынан қайта жаңарыпты. Ақ жалпақтың беті кеше ғана шимай-шатпақ сызықтар, шұрқ-шұрқ тесіктер еді. Бүгін жым-жылас, теп-тегіс. Аяқ басуға қорқынышты. Аяғы ары қарай құлдилап бара жатқан сияқтанады. Аяғы тіреуіш таппайтындай сияқтанады. Денесі тітіреніп, жүрегі дауаламайтындай сияқтанады.

	– «Өй, Қаракөз, қорықпа! Міне, тап-таяз». – Мерей Қаракөз бұзауқанының алдына түсіп, олай-былай қарды омбылады. Арлыберлі секіргіштеп көрсетті. Қаракөз бұзауқанның алдына шығып өзіне шақырды. Қаракөз бұзауқан енді ғана илікті. Мерейді емексіп соған қарай өңмеңдеді. Алғашқыдағы діріл жүгірген буыны үш-төрт аттағаннан кейін қатая қалды. Мерей үюлі шөпке қарай тайтаңдады. Қаракөз бұзауқаны соңынан ерді.

	– «Сонда, енді, бұл шіркінді ауа райының әрбір құбылысына үйретіп әлекке түсеміз де жүреміз бе?» – Мерейдің атасының Мерейге салған ақылы емес, Қаракөз торпақты мұқатқаны болса керек.

	Мерей намыстанып қалды. Іштей намыстанды, әрине. Әсіресе, Қаракөз бұзауқаны үшін намыс қылды. Ала сиырдың ала торпағы ештеңені де талғамайды, таңырқамайды. Әсіресе, тосырқамайтыны жақсы. Жаз кезінде туды. Бой тұлғасы жетіліп, өз бетімен тамақ жеуді үйренді. Сонсоң, ауа райының құбылысына пәлендей қыңа қойған жоқ. Жаңбырға тап болды – тосырқамады. Жаңбырдың астында қалды – жиіркенбеді, шамырқанбады. Жонын төсеп, арқасын бүгжитті. Жаңбырдан соң сілкініп-сілкініп суын сарықты. Керіліпсозылды, артқы аяғын артқа созынды. Сонсоң аяғының астында әлдеқалай бір қауіп-қатер бар-ау деп қапер де қылған жоқ, саздауытты тайғанақтай басып, алға қарай жөнеле береді. Күзгі суықтың құбылысына да пәлендей өзгеріс білдіре қоймайды. Тітіркенбейді, бүрсимейді, бүріспейді. Жүні жылтырап, сырты құлпыра түседі. Ағы – ақ, құбылы – құбыл. Адамдар үстеріне ақ кисе, бір-екі күннің ішінде-ақ кірлеп бітеді. Сонсоң, қайта жуады. Ал мыналардың үстері жуылмай-ақ, сүртілмей-ақ кіршіксіз қалыптарынан айнымайды. Бір жеріне кір жұғып, бір жері салтақтанған түктері жоқ. Әсіресе, ала торпақ Мерейге солай көрінеді. Мерейдің соншалық бір ала торпаққа бүйрегі бұрып бара жатқаны да шамалы. Барлық алаңы да, алданыш ынтасы да Қаракөз бұзауқанынан басқаға мойны бұрылмайды. Ала торпақ қандай күйде жүр, қандай жағдайы бар – мән берген емес. Ал Қаракөз бұзауқанын күніне әлденеше сипалап, қас-қабағына қарайды. Қаракөз бұзауқаны кейде ренжіп жүргендей сияқтанады. Керілмейді, кергімейді, аяғын созып, басын шайқамайды. Мерейдің еркелеткеніне де пәлендей құлық білдіре қоймайды. Бұрын-соңды білмеген, көрмеген бөтен біреуі сияқтанады. Ондайда Мерей әбден әбігерленіп бітеді. Қарны ашып қалды ма, шөлі қанбады ма? Әлде бір жері ауырып тұр ма? Сырын ұғуға тырысады Атасы мен апасына айтады.

	– «Мал болғанымен, олар да жан иесі ғой, әлдеқандай бір қарты келмей қалған шығар...» – Атасы мен апасы пәлендей мән бере қоймайды, тек, Мерейдің көңілін жұбатқан сыңайлары ғана байқалады.

	Мерей Арайдан пікір тартты. Алдымен, Мерейдің көңіліне басу айтады, сонсоң Қаракөз бұзауқанға алаңдаушылық білдіреді деп сенді.

	Арай үйден шығуға қамданып жатқан. Арайдың өзін-өзі қамдап бітуі қиын-ақ. Ұзаққа созылады, сырт әңгімеге бойсала қоймайды. Ондай жағдайы Мерейге жақсы белгілі. Қайта қайтарып жауабын да күтпей, өкпе-реніш те қылмай өз жөнімен жөнеле беретін. Бұл жолы өйтпеді, кідірістеп тұрды. Мәселе әжептеуір күрделі деп білді.

	– «Не? Ауырып қалды деп қорқып тұрсың ба? Ауырмайды. Қаракөз бұзауқан ауырмайды. Шөпті таңдап-талғап жейді. Суды да иіскеп-иіскеп тазасын ішеді. Жатқан жері де жұмсақ жайлы...» – Арайдың толғамдарына Мерейдің көңілі көншіді.

	– «Өзі, жай, іренжіп тұр, ә?» – Әлі де көңілін бекемдей түскісі келді.

	– «Әрине, ауа райы жақпай қалса да реніш білдіреді». – Арай Мерейдің көңілін онан сайын бекемдей түсті.

	– «Мал да сөйте ме?» – Мерейде, бәрібір, күдік бар.

	– «Қаракөз жай мал емес, ерекше мал. Адамның бағып-қағуын ерекше көріп-өскен мал. Дұрыс еркелемей қалса да, сөйтіп ренжиді»...

	Арайдың сөзін Мерей енді ғана құп қабылдады. Қаракөз бұзауқанның қыр-сырын да ұға түскендей түйсініс білдірді.

	Ендігі жерде Қаракөз бұзауқанның қас-қабағын тіпті де басқаша аңдыды. Бұрын тек еркелетуді ғана көздейтін, енді, алдымен, қаба ғының кетеуін бақылайды. Қылаңытып тұрған бой жүйесіне мән беруге тырысады. Сылап-сипағанда да қабағын, қимылын аңлайды. Үйге кіргенінде Қаракөз бұзауқанның жай-күінің өзгерісін тәптештейді. Бұзауқанының «көңілін көтеруге» тырысады.

	Мерейдің ойын достары әрқилы қалжыңға іледі. Иттерін еркелететін, мысықтарын сылап-сипайтын кісіні көп білетіндіктерін, өздерінің де иттері, мысықтары бар екендіктерін сөз қылысады, Ал малмен, оның ішінде сиыр малымен, мынадай тұрғыда бірі-біріне мұншалық бауырмалдылықты естіген де, кездестірген де емес. Кәдуелгі, үлкен адамдардай-ақ тұшымды таңырқау білдірісіп, таңдай қағысып, бас шайқасады. Мерейге де разы, Қаракөз бұзауқанға да көңілдері қош. Құрбыларының құптау мадақтарына Мерейдің көңілі тіпті марқаяды. Жадырап, жайнап қалады. Өзін құрбы балаларынан өзгеше сезінсе, Қаракөз бұзауқанды мал біткеннің дарасы санайды. Бойы мен ойы қабат құнжыңдап, Арайға мақтаныш қылады. Арай үшін ұсақ-түйек жай ғана сөздің мәні шамалы құр қисыны ғана.

	– «Иә, жақсысыңдар, бұзауың да ерекше, өзің де бөлекшесің», –дейді. Мұқатқан, кекеткені емес, әрине. Көпшік қойғанына да жатпайды. Мерейдің беймаза сұрақты сөздерінің әлдебіреуінің есебіне қосақтай салған тіркестері болса керек.

	Мерей екіойлы кескінмен сенімсіздеу қалыпта кідіріп тұрады. Арықарай қуаштай беруге бата қоймайды, еріксіз өз жөнімен кетеді.

	Қыс құбылысының әрбір амалы – Қаракөз бұзауқанға әрі тың, әрі тосын тіршілік. Майдалап жауған қардың жалғасы ұйтқи соққан жаяу борасынға ұласты. Соншама суық емес, әрине. Тек үйірілген қар ұшқындары көзге кептеле береді. Желдің екпіні танауды да еріксіз қусырады.

	Қаракөз бұзауқан қақпадан шыға бере-ақ жасқанып қалған. Үйірілген қарлы құйын бірден-ақ бетіне соқты. Бұған дейін көрмеген құқайы. Басын қырындатты. Ұйытқи соққан жел, бәрібір, қуалай тінткіледі. Қаракөз бұзауқан кері бұрылуға бойсалған. Соңынан ентелей өңмеңдеп ала сиыр мен ала торпақ кимеледі. Ештеңеден жасқанған, қаймыққан сыңайлары байқалмайды. Апыраңдап, тапыраңдап алға ұмтылады. Қаракөз бұзауқан да еріксіз алға жылжыды. Жоқ, соншалық бір зәрлі емес екен. Алғашқы бетте түрпідей тигені рас. Өстіп-өстіп неше түрлі құқайдың бәріне бой үйретуі керек сияқты. Ал сонда... мына ала торпақ тіршіліктің құбылыстарын жатсынбай ма? Денесі тітіркенбейді, бойы жатсынбайды. Бәрін көріп, біліп, тұшынып туған сияқты. Ал Қаракөз бұзауқан алғашқы боранды алғаш рет сезініп, бірінші рет жаратылысымен қабылдады. Келесі күнгі боран бұдан да қатқылдау болған. Мерейдің атасы сыртқа ертерек шығып, үйге қайта кіргенінде, күн райының қатқылдау екенін жеткізген. Қой-ешкі сияқты ұсақ малға ызғары өтетінін айтты.

	– «Бізде неге қой-ешкі жоқ?» – деді Мерей, көңілі көншімей қалды.

	– «Азын-аулақ ұсақ мал бар бізде де. – Атасы даусын созып, Мерейдің көңілін тоғайтты. – Жақын қыстақтағы малшыға қосып қойғам.»

	Мерей жылырақ киініп атасымен бірге шықты. Қаракөз бұзауқанның құбылысын қызықтамақ.

	Қаракөз бұзауқан бірден-ақ жасқана қалды. Тақ маңдай тұсынан әлдебіреу тоқпақпен қойып қалғандай-ақ басын тұқырта шайқады. Өз-өзінен ұйлығып, қақпаға қарай шегіншектеді. Тағы да ала сиыр мен ала тайынша артынан кимеледі. Ала сиыр жолды талап етіп мүйізін шайқады. Жолына бөгесін жасауды жақтырмайды. Мүйізін шайқап-шайқап жібергенде екі тайынша екі жаққа зытады. Тіпті, үлкен сиырлардың өзі мұның маңайын байқап-байқап басады. Қаракөз бұзауқан еріксіз сыртқа шеттеді. Ана екеуі баса көктеп алдыға шықты.

	Мерей дабыстап Қаракөз бұзауқанның қасына келді. Қаракөз бұзауқан да өзінің жетімсіреп тұрғанын сезінсе керек, Мерейге қарап мойнын көтерді.

	– «Үй, Қаракөз, сүміреймей жүрсеңші бері!» – Мерей Қаракөз бұзауқанын үнімен жігерлендірді. Бұзауқаны қозғала қоймады. Мерей оның қасына келді. Маңдайын сипады. – Сүмірейіп, белің күржиіп кетіпті. – «Күржиіп» деген сөзді атасынан жиі еститін. Жүдеу тартқан малға көп айтатын. Қаракөз бұзауқан да қорасынан шықпай жатып бүрісе қалыпты. – Өзі тоңғақ екен, ылғи тоңа бере ді.» – Бұзауқанының үстінен атасына шағым білдірді.

	– «Енесінің уызына тоймағандікі ғой. Енесінің уызына тойып өскен мал суыққа да, ауру-сырқауға да шыдамды келеді.» – Мерейдің атасы Қаракөз бұзауқанды мұқатты ма, жұбатты ма?

	Мерей жалтаңдап атасына қарады. Сонсоң қайтадан Қаракөз бұзауқанына көз тастады. Ала торпақтан денесі зор. Жай-күйі де одан кем емес. Бірақ суыққа шыдамсыз, қыс күндерінің өзгерісіне де бейімделе алмайды. Ендеше, Қаракөз бұзауқанды шынықтыру керек. «Шынықтыру» деген сөз – Мерейдің көп еститін, еліге қабылдайтын сөзі. Күштілікке жетілуі, ыстық-суыққа төзімділігі, денсаулығының мықты болуы, осы сияқты жақсылықтың көбі – шынығудың арқасы деп бағаланады. Ондай бағалауларды Мерейдің өзі де жақсы біледі. Үлкендердің де көп дәріптейтін сөздері. Сол сөзді Арай да тәптештеп Мерейді құлшындыруға тырысады. Өз көңіліне таяныш тапқан Мерей ант бергендей іштей қайталайды. Ал мына Қаракөз бұзауқанының бүрсиіп тұрғаны намысына тиді.

	– «Өй, Қаракөз, тұрып алмай, жүрсеңші. Ана ала тайыншаға қарамайсың ба?!» – Мерей Қаракөз бұзауқанды сөзбен де, қол қымылымен де ала торпаққа қарай икемдеді. Қаракөз бұзауқан соған көнді. Басын бір шайқап тастап, ала сиыр мен ала торпақтың соңынан ерді.

	Қыс көзі қыраудың әрбір амалына Қаракөз бұзауқанның әрбір қылығы әр күн сайын тосаңсып тұратын. Жатырқағанынан көрі қорқыңқыраған сыңайлы еді. Жон арқасынан тиген жазғы жауыннан сескенді. Қара жердің бетін жапқан ақша қарды тосырқады. Ертеңгі борпылдақ қардан именді. Енді алғашқы аяздың қатқыл шымшымасынан қорғалақтады. Дегенмен, қыс құбылысының әртүрлі амалдарының көбін-ақ Қаракөз бұзауқан да алғашқы тірлігінің алғашқы сабағы қылып қабылдады. Сол алғашқылардың ішіне көктемгі қар суының көлкіген шылқылдағы қосылды. Бірақ көктемгі шылқылдақ бірден көлки жөнелмеді. Қардың бет жағы алдымен жіпсіді. Шықырлап қатқыл тұрған қар беті болпылдап былжыр басылды. Қаракөз бұзауқан оны да таңырқаған. Алдыңғы жолғыдай жер тірей нығап аяғын тіктеген. Шықыр етіп қар нығарланбады, былпылдап көлп ете түсті. Қаракөз бұзауқан оны да тосырқай қалды. Күнделікті үйреншік жағдай емес, тосын құбылыс. Бой тартып, кілт кідірген. Сонсоң ала сиыр мен ала торпаққа көз салды. Ол екеуі қаннен қаперсіз қалыптары. Борп-борп, шылп-шылп басып, жайлап қана кетіп барады. Қаракөз бұзауқан солардың соңдарынан ілесті.

	Жаңағы борпылдақ пен шылпылдақ күн өткен сайын көбейе берді. Енді бір күндері тұтасқан көксоқтаға айналды. Қаракөз бұзауқан тосырқамады, именшектеген де жоқ. Ала сиыр мен ала торпақтың сыңайларына басып, қайқаңдап бара жатты.

	Әр тұс-әр тұстан қылтиып қара жердің шет пұшпағы көріне бастады. Қаракөз бұзауқан сондай жерлерге әуес. Әдейі бұрылып барып қара жердің қарайған пұшпағына тұмсығын тірейді. Сірә, иіскелегені де, тұшынып бой иісіндіргені де сол болса керек. Тұмсығын сәл-сәл көтеріп маңқиыңқырап тұрады да, қайтадан жер иіскелейді. Қара жердің қар астынан қарайған ойындысы күннен-күнге үлкейе берді. Қаракөз бұзауқанның енді тұмсығы ғана емес бүкіл денесі арлы-берлі қозғалақтауға сиятындай болды. Қара жердің алғашқы кішкене пұшпағы бірте-бірте анау шетке қарай кеңейе түсті. Ала сиыр да, ала торпақ та ара-арасында жер тіміскілеп, әлдебірдеңелерді ауыздарына салып, кәдуелгідей қажақ-құжақ тамсанатын болды. Қаракөз бұзауқан солардың ауыздарын таңырқайды. Жерден не тапты? Нені шайнаңдайды? Жерде таптаурында жатқан не болса содан қалай жиіркенбейді? Ал Қаракөз бұзауқанның өз жаратылысы ондайға тіпті де жоламайды. Жерде өсіп тұрған көк шөптің мал баспаған соны жерлерін ғана таңдайды. Қыс бойғы азығы үшін жиналған үйінді шөптің жоғарғы жағынан ғана суыртпақтап талдап жеген. Қаракөз бұзауқанның шөп жеген жерінен шашау жатқан қиқым-сиқым шашырандылар көзге түсе қоймайды. Ал ала сиыр мен ала торпақтың күндізгі тұрған жерлерін де, түнгі жатын орындарын да Мерейдің атасы тазалап әлек. Ертеңгісін ана екеуінің жатын орындарын тазалап, құрғатып әлекке түссе, кешкісін тағы да сол екеуінің күні бойғы тұрған жерлерін тазалайды. Ал Қаракөз бұзауқанның түнгі жатын орыны сол қалпынан жазбайды. Мерейдің атасы соны қопсытады да қояды. Күндізгі асты да тап-таза күйі. Аз-кем жинастырса болғаны.

	– «Қаракөз бұзауқанның астын өзім-ақ тазалап тастаймын». – Мерейдің шағын ғана күрегі бар. Атасы саптап берген. Құлшынып, сонысын қолына алады. Атасы ала сиыр мен ала тайыншаның орындарын тазалауға кіріскенде, Мерей де Қаракөз бұзауқанының орнын тазалай бастайды.

	Қыстың әрбір құбылысының бәрін Қаракөз бұзауқан, әйтеуір, өткеріп шықты. Құлшынып құмарлығы артқан жоқ, сүйсініп бой рахатын да сезінбеді. Қыстайғы қыс күнінің әртүрлі амалдарын түгелдей өткеріп көрді. Тоңды, бүрісті, бүрсиді, қалтырады, әйтеуір, шыдап шықты. Шыдамауға амалы да жоқ, жасай қояр лажы және жоқ. Қыс ұзақ па, қысқа ма оны пайымдауға түйсігі жетпейді. Оны пайымдау үшын түйсік керек және басынан өткерген тәжірибе шарт. Ақыры, мыжылып, мүжіліп қыс та аяқталды. Алдымен пұшпағы қарайып қара жердің шеті көрінді. Қаракөз бұзауқан қара жердің пұшпағын барып аймалағандай еді. Қара жерге тұмсығын тигізді. Жер сызды, салқын екен. Бәрібір, иіскеледі. Бірдеңе іздеп иіскегені емес, қара жерді сағынғаны екен. Бұл ретте бойына, шынымен-ақ, түйсік жүгірді. Жердің лебі бойына тараған сияқты. Иә, бойына тарады, кеудесін кеуледі. Таныс сезім бойына қайта жүгірген сияқтанды. Анадай-анадай тұста, әсіресе, қораның, үйдің көлеңке тұстарында қардың мұжылған қалдықтары жатыр. Қысты күнгідей аппақ ақ жалтыр емес, ала күлгін. Қоңырайған салтақтары бар. Ала сиыр мен ала торпақ әдейгідей барып соны қажалайды. Соны қажалайды, соны иіскелейді. Мына қара жердің күн көзіне бусана бастаған буын иіскемейді, ана жұлыны шыққан қардың соқтасын түрткілейді. Оларға керегі – жер бетінің жаңа бусанған лебі емес, әлдеқандай қалдық бірдеңені ауыздарына салып, тамсау ма, тамсану ма, әйтеуір, малжаңдау. Жоқ, Қаракөз бұзауқан жерде жатқан ештеңені де аузына салмайды, иіскелемейді. Жердің иісін ғана құныға сіміреді. Иә, қар астынан енді ғана қарайған жердің бусанған иісін құныға сіміреді. Ішу емес, иіскеу. Жердің жаңа бусанған иісін бе, қат-қабатындағы тіршілік атаулыға беретін қойнауындағы нәрінің қуатын ба, әйтеуір, құштарлық, тіршілік күйінің рахатты әуені. Қаракөз бұзауқан соны бірден сезінді. Түйсігімен де, тұлғасымен де сезіне қойды. Сезінді де, тіршілігіне содан нәр алды. Ала сиыр мен ала торпаққа ұқсап қарнына боқ жинамады, жан сарайына рахатты күй жинайды: бойына қуат, ойына ... Жоқ, ой дүниесі санасыз, тылсым. Сезім кешпейді, бірақ сезінеді. Түйсік сезімі емес, әрине, ойлау жүйесі де емес. Өзгеше бір тұшыну, түйсіну. Сірә, жануарлық сезіну болса керек. Малдың да сезімталдығы бәрінде бірдей емес шығар. Олардың да іштерінде Қаракөз бұзауқан сияқты сезімталдары бар. Әрі сезімтАл әрі ақылдың да жүйесі бар.

	Қар астынан қылтиып қарайып, бірте-бірте кеңейе берген қара жер біржолата белең алды. Қара жердің қарамы күн сайын үлкейіп, жерді жапқан ақ жалпақты күн сайын қусыра түсті. Ақ жалпақ кемтіктеле келе, әредік-әредік жұқана болып қалды.

	Қаракөз бұзауқан ертеңгісін қорадан шыққан бетінде бұрынғы әдетін қайта тапты, күресіннің сыртына барады. Сонсоң, күндізгі тұрағына жылжиды. Керіліп, кергіп, бой жазады. Жаланып, таранып, әр жер-әр жерін тілімен тарақтайды. Өне бойында тілі жетпейтін жері кемде-кем. Майдалап, әбден тарақтап (тілі тарақпен тарағаннан бір кем емес) өне бойын мипаздап шықты. Сәл-сәл дымқылдап шашын қайыратын бозбаланың әрекетінен бір аумайды.

	Мерей соған сүйсіне қарады. Кейде атасына арқасын сипататын. Атасы жалпақ алақанымен Мерейдің арқасының қыбын қандыратын. Дәл қазір Мерей соны сезінді.

	Қаракөз бұзауқаны, тіпті, кеудесін көтеріп ойнақ салуға құлық танытты. Басын шайқап, шұнаңдап қояды. Бұзау шағында жасаған қылықтары түйсіну жүйесіне тағы да оралғаны ма, әйтеуір, сол қылығын қайталағысы келетіні анық.

	Мерей сықылықтап күлді. Мазақ қылғаны емес, әрине. Ерсі көріп, сөлекетсінгені ме екен? Әлде бұзауқанының оғаш қимылдары тіпті жарасымсыз көрінді ме? Әйтеуір, сықылықтай күлді. Қаракөз бұзауқан мойнын әдейгідей бұрып Мерейге қарады. Көзін алайтып, жақтырмай қарағаны ап-анық. Мерей кілт тыйылды. Қолайсызданып, ұялған сынды сезім кешті. Қаракөз бұзауқан мұны түсіне қойды ғой. Түсінді, жақтырмады. Иесіне саналып жүрген адам мұны мазақ етті. Мазақ етті, қылығын ұқпады. Сонсоң екеуі бірін-бірі ұқты. Мерей күлкісін тыйды, Қаракөз бұзауқанның қас-қабағы жазалаң тартты. Екеуі бір-біріне қайта жұғысып, қайта сүйкесті.

	Көктем мезгілі тезрек қарайғанымен, іле-шала көктеп кете қоймады. Ауылдың ірілі-уақты қараң-құраң мал біткені ауыл төңірегін жабыла қарақтауға лап қойды. Ауыздары толмаса да, шұқыңдай тірнектеп қара жерді түртпектейді.

	Қаракөз бұзауқан да ауыл малының дүрмегіне ілескен. Бірақ олар түртіншектеп жер тіміскілегенде, бұл болса, кекжиген басын еңкейткен де жоқ. Жаз бойы, күз бойы әбден таптауыр болған, қылтанағына шейін теріп жеген тықыр дала болатын.

	Малдың да, ит пен құстың да дәрет сындырар алаңқайына айналғанын түйсігі барлайды. Сондай жерден тамақ іздеп, иіскелеп, тіміскілегені қолқасын шабады. Жер кепкен соң жайылым ұзайды, дала тазарады. Сол кезде шүйгіп жүріп таңдап, талғап теріп жейді.

	Иә, жаз шықты, жер көгерді. Малдың жүні түлеп, көсегелері көгерді. Қаракөз бұзауқанның тұрқы өсіп, көлденеңі жуандады. Қос мүйізі шаншыла тікейіп, есейе бастағандықты танытты. Тек, Мерей екеуінің қылықтары мен іс-әрекеттері пәлендей өзгеріс таныта қоймады. Ертеңгісін өріске шығарында бірін-бірі түрткілейді. Жай түрткілемейді, сүйкенеді, сүйенеді, тұмсығын төсейді. Мерей оның әукесін қасиды, жонарқасын сипайды. Қаракөз бұзауқан соған елти сүйсініп, мүлгіп тұрады. Қаракөз бұзауқанның мүлгігені мен елтігеніне Мерей де сүйсінеді. Қаракөз бұзауқанға жасаған жақсылығым мен мейірімім деп біледі. Кешкі малдың өрістен қайтар кезін қате етпеуге тырысады. Қалқия қаздиып есік алдында күтіп тұрады. Қаракөз бұзауқан өзге малдан оқшау бөлініп, ауылға бәрінен бұрын жетеді. Жас бұзауына желіні сыздап, емешегі үзіліп бара жатқан аналықтың да өйтіп ауылға қарай өңмеңдей ұмтылуы некенсаяқ. Ал Қаракөз бұзауқан дағдысынан жазбайды. Көңілі сонадайдан алабұртып, көзі өзінің қора жайының төңірегіне алақтайды. Үй иелерінің әлдебіреуі көрінген сәтте-ақ дегбірі қашып бітеді.

	Үй иелерінің қайсысын бұрын көрсе, сонысын иектей жөнеледі. Мерейдің жөні басқа, әрине. Мерейді көрсе-ақ бітті – ықты-жарды тыңдамай, бәрін кимелеп, соған ұмтылады. Бір сүйкенбей, бір сүйкеніспей екеуінің де мауықтары басылмайды-ау, басылмайды.

	– «Қаракөз бұзауқан бір қар басты. Мерейжан да бір жасқа ержетті. Демек, бір жасқа ақылдары артты деген сөз. Мерей биыл мектепке барады, Қаракөз бұзауқан тайыншаға айналады. Енді екеуіне де түйсік көбірек жүгіріп, ақылдары көбейе түссе керек. Бірбіріңді иектей бергенді де азайту жөн.» – Мерейдің атасы Мерейге қарай көз қиығын қиықтады.

	Мерейдің қабағы түсіңкіреп кетіпті. Атасының тілек сөзін жақтырмағандығы емес, атасы қойған сыннан өте алуының екіталайлығына күмән келтірді. Жарайды, бұл өзі сөзді ұғатын, түсінетін бала. Ал Қаракөз бұзауқанға қалай түсіндіреді? Қасына жолатпай ұрып жіберуі керек, көзіне көрінбей, сыртқа шықпай қоюы керек...

	– «Немене, жағдай қиындау болып тұр ма?» – Атасының сөзі, бәрібір, қатқыл.

	– «Мен ұғам, ол ұқпайды ғой, бәрібір.» – Мерейдің үнін қобалжу мен кемсеңдеу қабат торлады. Ашықтан-ашық қыңырая қалуға атасынан жасқанды. «Зекиді, ұрысады» деп қорқақтағандығы емес, орынсыз қиқарлықтың жөнсіздігін кінәлайды деп қобалжыды.

	– «Бірден тыйып тастамаспыз, бірте-бірте үйренеміз ғой.» – Атасының дәлелі көңіліне қонды.

	Осы күннен бастап Атасымен екеуі ақылдың айласына көшкен. Қаракөз бұзауқанды бірінші ретте атасы өзі ғана қарсы алды. Екіпіндеп, ентелеп келген Қаракөз бұзауқан кілт кідіріп, аңқия қарады. Алаңытып жан-жағына көзін төңкерді. Сонсоң амалсыз Мерейдің атасына жанасып, тұмсығын тигізді. Ең бірінші рет үйренген (үйренгені ме, әйтеуір, шығара салған дыбысы ма) дөкет дыбысын қорс еткізіп танауынан шығарды.

	Мерейдің атасы Қаракөз бұзауқанның тұмсығынан сипап, еркелеткен сөздер айтты. Қаракөз бұзауқанды мақтап жатыр, әрине. Еркелігін айтты, ақылдылығын асырды. Басқа сиырлардың бәрінен бөлекше даралығын дәріптеді. Жаратылыс құбылысының әрбір өзгерісін барлай білетін сезімталдығын ерекшеледі. Мал болса да талғампаз кірпияздығын даралады. Бір сүйем мөлшеріне жетіп шаншыла тіктеліп өсіп келе жатқан қос мүйізінің екі түбін саусақ батыра сипалады. Әукесін қасыды. Мерейдің кішкентай саусақтарының тайыншаның қалың терісінің бет жағында тұқыңдағанынан гөрі тиген жерін мыти уқалаған әлеуетті саусақтар тайыншаның қыбын қандырды. Басын, мойнын Мерейдің атасының бауырына қарай тықпалай түсіп, тіпті жағынып барады.

	– «Пәле, сенің өзіңнің балалығың Мерейден асып түсіпті ғой.» – Мерейдің апасы Мерейдің атасының қылығын ерсі көрді.

	Мерейдің аты естілгенде Қаракөз бұзауқан басын оқыс көтерді. Көмейінен оқыс қырылдаған дауыс шықты.

	– «Қап, бағанадан бері ананың атын әдейі атамай тұр едім. Қаракөздің емешегі үзіле қалар деп қауіпсінгем...» – Мерейдің атасы өкініш білдіріп басын шайқады.

	– «Жарар енді, малды орнына кіргіз. Іште тықыршып анау да отыр. Екеуі бірін-бірі көрсе-ақ мөңірей жөнеледі...» Мерейдің апасының кекеткені немесе жақтырмағандығы емес, Мерей мен Қаракөз бұзауқанның бірі-біріне тағы да «құлындай» қалатындығынан сақтанды.

	Мерейдің атасы мен апасы осы дағдыны біржола қалыптастыруға тырысты. Бірақ Мерейдің де, Қаракөздің де көндіге қоюы қиын болды. Әсіресе, Қаракөз бұзауқанның «райынан» қайтуы, тіпті, мүмкіндікке келмеді. Мерей, әрине, сөзге түсінеді, тоқтамға тоқтау жасайды. Ал Қаракөз бұзауқан... Малдың аты – мал әрине. Мерейдің атасы өз ойынан өзі үркіп, алақтап жан-жағына қарады. Мерей сезіп қалса әбден әлекке салады. «Мал» дегізбейді. Сиыр тобының қатарына қосқанды тіпті ұнатпайды

	– «Ал жарайды, Қаракөзің жақсы жануар. Ақылды, басқа то-бынан мүлде бөлекше. Мен де жақсы көрем өзін. Бірақ өзің ойлашы, табиғаттың заңы бар. Мына көрініп тұрған айналамыздағы тіршіліктің бәрі «табиғат» деп аталады. Жер бетіндегі барша заттар, жер астындағы сан жетпейтін, ойға сыймайтын құпиялар, төбеміздегі аспан дүниелері, тағы осындайлар толып жатыр, соның бәрі «табиғат» деп аталады. Біз де табиғаттың жаратылысына кіреміз. Жан-жануар, неше түрлі жәндіктер, өлі табиғат, тірі табиғат бәр-бәрі табиғаттың құрамына кіреді. Біріне бірін шатастырмайды. Адамзат өз алдына дара құбылыс. МАл жан-жануардың бәрі өз алдына өзгеше жаратылған тіршілік иелері. Олардың ішінде де Қаракөз бұзауқан сияқты ақылдылары көп болады. Сонда да, бәрібір, адамға ештеңені теңестіруге болмайды. Қаракөз бұзауқан бәрінен ақылды. Сонда да ол малдың қатарына жатады.» – Осынау бірауыз дәлелге Мерейді иландыру үшін Арай табиғаттың жаратылу жобасын нобайлап шықты. Ол нобайдың көбін Мерей ұға қойған жоқ, әрине. Тек, түйсігіне нобай жүгірді.

	Қаракөз бұзауқан мен Мерей екеуі үш күн бойы бір-бірінен алшақ тіршілік өткерді. Үшінші күні ғана Мерей Қаракөз бұзауқанның алдын тосқан.

	Қаракөз бұзауқан сонадайдан өңкілдей жөнелді. Есік алдына сонадайдан-ақ назарын тіктеген. Қалқиып тұрған Мерейді таныды. Жоқ, Қаракөз бұзауқан үшін Мерейді танудың ешқандай қиындығы жоқ. Сол тұрысы. Қалқиған сол бойы. Бәлкім, шамалы мөлшерге ұзарған шығар. Қаракөз бұзауқанын мойнынан құшақтағанда, бойы әжептеуір жалғасып тұрады. Қаракөз екеуі жұғысып кетсе-ақ бітті – тыным тауып тұра алмайды. Мерейдің екі қолы Қаракөз бұзауқанның әукесін қасып, жаурыны мен жотасын сипалайды. Қаракөз бұзауқан соған маужырап мүлгіп, маңқиып тұмсығын төсейді. Ап-ауыр қылып басын сүйейді. Өзі ауыр, өзі үлкен. Ауыр , үлкен бастың салмағына Мерей қабағын шытынады. Жақтырмағаны емес, салмақтан белі қайысқаны. Қаракөз бұзауқанның онда ешқандай іс-місі жоқ. Өзін әлі бұзауқан күйінде сезінеді. Жоқ, шындығында қызық, кейбір қылықтары әлі сол бұзауқан күйіндегі қалпын ұқтырады. Әсіресе, үй-ішінің адамдарына еркелеген әдеті басылмай-ақ қойды. Қайсысын көрсе де еркелігін танытып, бір сүйкенбей қоймайды.

	Мерей аз-кем бұртиатынды шығарды.

	– «Осы жерден оқимын. Қалаға бармаймын», – дейді. Жыламсырап, көмейінен кемсеңдеді.

	– «Сенің еркіңе қояйын деп тұр ма олар»... – Мерейдің қолдан кеткенін, сірә, апасы да қош көре қоймаса керек.

	– «Бармаймын. Жылап отырып аламын.» – Апасының емексіткен сөзіне босаңси қалды.

	– «Иә, сөйт. Қаракөз торпақты ертіп мектепке бар. Екеуің бірге отырып оқисыңдар. Сонсоң балалардың бәрі сені «Торпақбаев» атандырады. – Арай әрі жақтырмады, әрі кекесін қылды.

	Араймен қарсы тәжікелесу Мерейдің дағдысында жоқ. Дағдысы емес-ау, өзін ерекше кінәлі сезінеді, үлкен қателік деп біледі. Атасы мен апасы да Арайдың еркіне жүгіріп, соны өбектеп әлек. Мерейге айтар ескертулері көп: Арайдың жасы үлкен апайы екенін, бұған ақыл-кеңес айтып жүретін ақылшысына балап, тағы осындай ақыл-кеңесті олар да үстемелеп Мерейдің құлағына құйып-ақ жатады. Мерей соның бәріне құлақ асады, бәрін құп біледі. Арайдың үй ішіндегі орнының ерекшелігі өз алдына, Мерей екеуінің бір-біріне деген ықылас ынталарының көрінісі ерекше. Арай Мерейге кейбір тыйымдық ескертпелер жасағанымен, еркелетуінде, еркіне жүгіруінде қапы жоқ-ақ. Ескертпелерінің бәрі жүрекжарды жақсылығының лүпілі.

	Мерейдің Қаракөз бұзауқанын Арай да еркелетеді, бірақ маңайына көп жолата қоймайды. Қылшық-қыбыры үстіне жұғып, зықысын шығарып бітеді. Тіпті, Мерейдің өзін үсті-басының шаңын қаққызып, қылшық-қыбырын тазалатқызып барып еркелігіне жүгіреді.

	Мерейдің үсті-басына қылшық-қыбыр, шаң-тозаң үйір-ақ. Иті бар, мысығы бар – еркелеуге әуес. Жұғысып, сүйкеніп тұрады. Ит пен мысықтың еркелеуі – келісімді-ақ. Бүкіл денесі бұраңдайды, барлық дене мүшелері майысып-қайысып билей жөнеледі. Құйрығын бұлғаңдатып, мойнын әлденеше иіреді. Көз жанарлары мөлтеңдей ме, мөлие ме, әйтеуір, өзіңе мүләйімсиді. Әрі мүләйімсиді, әрі жалынышты. Сонда, еркелігіне де кеңшілік тілегені ме? Аяғыңа оралып, қолы-басыңды иіскелеп, қылмаңдап бітеді. Әлдене сұрайтын сияқтанады, бірдеңе дәмететіндей нышаны білінеді. Сірә, тамақ дәметкені емес, өзін де есіркеген сылап-сипауды сұрағаны.

	Жоқ, ит пен мысықтың еркелік түрлері бөлекше сипатты. Тіл жоқ, сөйлей алмайды. Тіл бар, әрине. Сөйлейтін тіл емес, жаратылыстың жаратқан тілі. Ақырын, қатты дыбыстың бәрін шығарады. Ыстықты, суықты тамақтың бәрін ішеді. Сөйлер сөзі жоқ, құбылтып салар дыбыс түрлері жоқ, яғни әуені жоқ. Жануарлардың ерекшеліктеріне қарай өздерінше шығаратын әртүрлі дыбыс түрлері бар. Дауыс десе де болатын шығар. Боздайды, кісінейді, мөңірейді, маңырайды, үреді, мияулайды, ұлиды...

	Жануардың дауысының жануарша атауы, аң-құстың аң-құсша атаулары бар.

	Мерейдің иті мен мысығының даусын Мерей өзі жаңылмай айырады. Атасы мен апасы да таниды, әрине. Бірақ кей-кейде айыра алмай қалатын сәттері болады. Ондайда, Атасы мен апасын Мерей, кәдуелгідей-ақ, күлкіге іледі. Үрген иттің, мияулаған мысықтың даусын естісе, әдейі сұрай қояды. Атасының да, апасының да тап басып дәл таба қоюлары өте сирек. Көбіне-көп жаңылысып әлек. Әсіресе, апасы жиі жаңылысады. Мерей сықылықтай күледі. Осы үйдің иті, осы үйдің мысығы. Күндіз-түні осы ауладан, осы үйден шықпайды. Иттің даусын күндіз-түні жиі естиді. Барпылдақ ерекше дауыс. Барпылдап, тамағы үнемі қарлығып тұрады. Тіпті, қалай ажырата білмеуге болатынын түсінбейді. Мысық оншалық көп мияуламайды, әрине. Сыртта қалып үйге кіре алмаған кездерінде белгі береді. Шағынып, тарығып мияулайды. Пана тілейді, көмек күтеді. Мерей қашан да көмекке дайын. Үйде отырса – сыртқа жүгіреді, сыртта жүрсе – даусын естіген бетте-ақ жүгіріп жетіп келеді. Ақмысығының (көрші үйдің соқырларының ішінен әдейі аппағын таңдап алып, белгілеп қойған. Атын да «Ақмысық» атандырды) Мерейге деген ықыласы ерекше. Сірә, білдірген ықыласы сияқты, көрген бетте-ақ үзік-үзік үздіге мияулап аяғына орала кетеді. Көмек тілегені емес, алғыс білдіргені секілді. Үйге Мерейден бұрын кірмейді, тосып тұрып Мерейді өткізіп жібереді де, іле-шала сып ете түседі.

	Қаракөз бұзауқанға алданғалы итіне де, мысығына да көңілі көп бөліне бермейді. Иті арсалаңдап, мысығы аяғына оралып жолын кескестейді. Мерей итін басынан бір сипайды, мысығын қолтығына қысып үйге кіргізеді. Иті мен мысығына білдірген қазіргі ықыласы осы ишарадан аса қоймайды. Иә, қазіргі ықылас, ынтасы осы ишарадан аса қоймайды. Барлық есі-дерті Қаракөз бұзауқанына ауған. Бірақ Қаракөз бұзауқаны тез үлкейді. Бойы біп-биік, жон арқасына Мерейдің қолы жете қоймайды. «Әлі өседі, ала сиырдың бойындай болады» – Атасының сөзінде мысқыл бар: Қаракөз бұзауқанды қолпаштағаны ма, Мерейдің әлі көп жылдар бойы өнімсіз күйде жүретіндігін ескерту қылғаны ма?

	Мерейдің аз-кем болса да көңілі майрылды. Арай кемсіте сөйлеген «мал» аталған мақұлықтан өзін кемістеу сезінді. Ананың бойы биік, бұзау емес «тайынша» атауы бар. Үлкен малдың есебіне қосылып өріске шығады. Тағы-тағы осындай жетілген ерекшеліктері баршылық.

	Кешкісін өрістен қайтқан Қаракөз бұзауқанды Мерей сылап-сипап айналсоқтамады. Көз мөлшерімен өлшеп, ойша толымына салып көрді. Шынында да, теп-тез үлкейіп кетіпті. Бір-ақ жылдың ішінде үп-үлкен тайынша. Өзіндей тайыншалардың бәрімен тепе-тең мөлшерде: бойы, жуандығы, аяқтары, мүйізі... Дәл осындай бөтен тайыншаға тіпті де елжіремес еді. Қаракөз бұзауқан болғандығынан ғана үйреншік көрініп кеткен. Әлі өседі... тайынша, құнажын, сиыр... атауы толып жатыр. Ең соңында ала сиырдай дәу сиырға айналады. Түк қызығы жоқ, сүйкімі де шамалы. Кір-кір, шаң-тозаң, иіс-қоңысы шығып тұрады.

	Мерейдің көңілі құлазыды. Балалардың ойындары да ұнамай қалды. Жүгіреді, секіреді,бірін-бірі қуалайды. Күресетіндері бар.

	Ара-арасында төбелесіп қояды. Сонысы қызықтау... Қаладағы балалар?.. Әлде қаланың қызығы көп пе екен?

	– «Сен неге божырап отырсың?» – Арай Мерейдің шашынан сипады.

	– ««Божыраған» деген не ол?» – Мерейдің үні болбыр, қабағы өзінше кірбің.

	– «Көңілі болмай отыр деген сөз. – Арай Мерейдің бетін қолымен бұрып өзіне қаратты. – Әне, қабағың, көз жанарың көншімей тұр.»

	– «Е, көншімей тұр» дегенді білем. Апамның көңілі кейде көнші-мей қалады.» – Мерейдің кірбіңі жазалаң тартқан сияқтанды.

	– «Ал сенің көңілің неге көншімей тұр?» – Арай тақымдай түсті.

	– «Қаракөз бұзауқанның ала сиырға ұқсап дөңкиіп кететініне ренжідім.» – Мерей, шындығында да, жабырқай сөйледі.

	– «Мерейжан, өзің ойлашы, өспей, үлкеймей, балалық қалпыңда өстіп жүре беру саған ұнай ма?» – Арай жауап күтті.

	– «Жоқ, – деді Мерей. – Менің де тезрек үлкейгім келеді.»

	– «Әнеки, бірақ ол тек сенің қолыңдағы ғана қалауың емес. Уақыт өтуі керек. Ауырмай, сырқамай жетіліп өсуің керек. Тезрек өсу деген шарт емес, жылдардың өтуі ғана есепке жүреді. Асықпа. Әр жылдың атқаратын міндетін есептеп жүр. Құр ойынға ілесіп кете берме.» – Арай Мерейдің бет-жүзін барлады. «Тым түсініксіздеу айтылды. Ұға қойды ма екен» деген екіойлы қалпы бар. Иә, Мерей оншалық тұшына қоймады, әрине. «Тезрек ержету өз қолыңдағы құжыр емес» дегенді ұқты, әрине. Ұзын бойлы, дені сау болып жетілуі көбіне-көп өзіне байланысты екен. Ал ақылды, білімді азамат қатарында өсуі әсіресе өзінің қолында. Арай оқуды бәрінен жақсы оқиды. Қыздардың бәрі содан оқу сұрайды. Арай бәріне үйретеді. Сонда да мақтанбайды.

	Қалай шыдайды?

	– «Арай, сен маған үйретші?» – Мерейдің жалынғаны емес, ті-легі еді.

	– «Нені үйретем? Не сұрайсың?» – Арайдың өзі де таңырқай қалды.

	– «Сен бәріне үйретесің, бірақ өзің мақтанбайсың. Ал менің мақ танғым келіп тұрады. Өзім мақтанғым, сені мақтағым келеді. Бірақ қалай мақтануды білмеймін. Сен соларды үйретші». – Мерей жалынғандай еді.

	– «Жоқ, мақтаншақтыққа үйренбей-ақ қой. Жақсы оқы, ақылды бол, денеңді шынықтыр. Басқа жақсылықтарды өзің үйренесің». – Арайдың ақыл нұсқалығынан көрі Мерейдің ой жүйесін бекемдегені басым байқалып еді.

	Мерей әуелгісінде аңтарылып қалды. Жоқ, түсінбеген ой жүйелері емес. Арайдың ақыл-кеңесін жиі естиді. Бұл жолғысы зілділеу шықты, соған қайран қалды. Арайдың жүйкесін қоздыра қоятындай (Арай көбіне-көп «жүйкемді қоздырмашы» деп кейістік білдіреді. Апасы басқаша: «жүйкемді тоздырдың-ау, Мерейжан» деп қашқақтауға тырысады. Мерей әлдебірдеңелерді көбірек сұрап, өзі де көбірек сөйлеп мезі қыла бастағанда айтады.) мазалаған жоқ еді. Әлде Қаракөз бұзауқанды көбірек айтып кетті ме?

	Ендігі жерде үйге қарай өрістен ентелеп келе жатқан Қаракөз бұзауқанның алдын тосып тұрмауға тырысты. Балалардың ойындарына қосылуды қайтадан бастады. Қаракөз бұзауқанын есінен мүлдем шығарған жоқ, әрине. Екі-үш күн аралата бере бұзауқаны екеуі бір-біріне деген сағыныштарын ортайтып тұрмаса, іштері толып бара жатады. Сонсоң, екеуі де саябыр табады.

	Жаз ортасы ауа Ерлан мен Назерке демалыстарын алып ауылға келді. Оншақты күндерін осында өткізіп, содан ары курорт бармақ екен. Арай мектеп бітірді, енді үлкен оқуды бастамақ. Сол екі аралықта біраз демалуы керек екен. Мерей де биыл мектепке барады. Қаладан оқиды, әрине. Ауыл ішінен үйрене қояр ештеңе көрмепті. Қала тәртібін, жүрген-тұрғанын үйрене бастауы қажет көрінеді.

	Мерейдің атасының да, апасының да қабақтары салбырап кетті. Ерлан мен Назерке алғаш келгенде екеуі де қуанышты еді. Қой сойды. Ауыл адамдары амандаса келіп, шайға отырғандары болды. Әсіресе, қызметкерлер жағы көбірек аялдады. Ерлан да, Назерке де ғалым. Ерланның ғалымдығы жоғары екен. Енді екі-үш жыл мөлшерінде Назерке де соған жетпек.

	Үйге келген адамдар ақжарқын қуаныштарын білдіреді. Ерлан мен Назеркені дәріптегендерінен көрі Мерейдің атасы мен апасын көбірек қолпаштайды. Биылғы қуаныш осы үйде екен. Күйеубаласы да, қызы да үлкен ғалымдар. Әсіресе, Арайдың алтын медальмен мектеп бітіруі, таңдаған оқуына емтихансыз түсетіндігі, Мерейдің алғаш рет мектепке баратындығы тізбектелді. Ауыл ішінің кіріпшыққан қалжыңқойлары осы үйде үлкен тойдың болу керектігін көлденең тарта берді.

	Мерейдің атасы сылтауратқан жоқ: – «Әзірше қонақкәдемен қанағаттана тұрыңдар. Екі-үш күн қамданайық,» – деді.

	Мерейдің атасы таңдап отырып ең бір семіз қойын сойды. Ауыл ішінің көңілжетер адамдарын екшеп, үлкендердің батасын алу рәсімін негіздеді, өздері қарым-қатынас жасайтын алық-берікті адамдарын іріктеді, ауыл активтерін жинақтады. « Арай мектеп бітірді, Мерей мектепке барады.» Басты жөн-жосық осы қуаныштың нышаны еді. Ерлан мен Назеркенің қаладан әкелген тәтті-дәмділерін дастарханға салды.

	Қонаққа шақырылғандардың бәрі жиналды. Бәрі разы-қош көңілдерін білдірді. Үлкендер баталарын берді. Мерейдің балалық қылықтарын мақтасты. Қаракөз бұзауқаны екеуінің бір-біріне деген қылықтарын паш етті. Ауыл ішінің бәріне таралған екен, соны сөз қылысып, масайрасып отырды, рахметтерін жаудырып, алғыстарын білдірісті.

	Арай да, Мерей де соншалық бір әсерлене қойғандары шамалы еді. Арайдың көңілі мазасыз алабұртады. Қам-қаракетті өмірдің бәрі алда. Қиындығы қандай? Қандай-қандай бөгеттері кездеседі? Өмірдің тоспасы қаншалық? Мектеп бітіргенше пәлендей қобалжи қоймаған. Мақсат көп, арман алыс. Бірте-бірте бәрі де орындалады деп сенеді. Білімі ойдағыдай. Денсаулығы жақсы. Ерлан мен Назерке қашанда көмекке дайын. Сөйтсе де, көңілдің қобалжи беретіні анық...

	Мерей ауылды қимайды. Еркін өмір. Қақ-соғы жоқ емін-еркін тіршілік. Атасы мен апасының аялы алақандары ұйқыға жатарында сылап-сипап аялап ұйықтатады, ертеңгісін сылап-сипап оятады. Иті бар, мысығы бар, Қаракөз бұзауқаны бар... Рас, қаланың қызықтары көп-ақ. Әсіресе, хайуанаттар паркі деген жері тіпті қызықты. Қаншама жан-жануар... Атын естіген, естімеген хайуанаттардың қаншамасын көрді... Неше түрлі әткеншектер, ойын түрлері... Ескерткіштер көп... Алғашқы көргенде соның бәріне қызыққан. Бұрын да келіп жүрді ғой, әрине. Келіп жүрмек түгілі, бұл өзі сол қалада туған. Екі жасынан бастап атасы мен апасының бауырында өсті. Енді қайтадан қалаға алмақ.

	– «Қалаға бармай-ақ, ауылда оқысам қайтеді?» – Мерейдің, кәдуелгідей, қабағы кіртиді.

	Ерлан мен Назерке қабаттаса қосылып қала оқуының артықшылығын дәріптеді.

	– « Ал сендер ауылдан оқыдыңдар ғой. Сонда да, қаладағы үлкен оқудың мұғалімісіңдер. Арай да алтын медальмен бітірді. Мен де сөйтем. Атам мен апамның қасында жүре берейін.» – Мерей жалыныш білдірген жоқ, үлкен кісінің тұрғысындағы, кәдуелгідей, басалқылық сөз айтты.

	Атасы мен апасының көздеріне жас үйірілді, Ерлан мен Назерке әжептеуір ыңғайсызданып, сылтау айтар жол тапбай қысылды.

	– «Араймен бірге жүресің ғой, жаным. Қаланың оқуының артықшылығы көп: көп көресің, көп білесің. Қазақ тілінен басқа да тілдерді үйренесің...» – Атасы Мерейді әрі жұбатты, әрі үлкен өмірге жетеледі.





Атасы жетелеген үлкен өмірге Мерей соншалық құштарлық білдіре қоймады.

	– «Онда осылай иттің, мысықтың, сиырдың арасында жүре бер.» – Арай қаттырақ мұқатты. Осы мұқатынды Мерейге көбірек әсер етті.

	Арай мен Мерей қалаға дайындалды. Ауылдық киім-кешектерін жинақтап екеуі екі чемоданға салды. Келер жылы ауылға келгендерінде тап еткізіп кие қоймақ. Назерке мысқылды дыбыспен мырс етіп күлді.

	– «Келер жылы бұл киімдеріңнен кіндіктерің көрініп, сирақта-рың шығып тұратын болады,» – деді.

	Арай мен Мерей бір-біріне қарасты. «Енді қайттік?» деген кейіптері бар.

	– «Жарайды, жандарым, бойларың өссін, өмірлерің тозбасын,» –деді апасы.

	Бұлар жол жүретін машина ертерек қамданыпты. Бұлар да дайын отырған. Мерей иті мен мысығын сипалады. Қоштасқаны. Сонсоң Қаракөз бұзауқанын мойнынан құшақтады. Денелі тайынша басын тықпалап Мерейді еңсеріп-еңсеріп жіберді. Мерей атасы мен апасымен қоштасты. Қаракөз бұзауқанына қолын бұлғады. Машинаға отырып есікті жапқаны сол еді, Қаракөз бұзауқан өңкеңдеп машинаға тап берді.

	– «Өй-өй, мынау қайтеді?!» – Жүргізуші машинаның есіктерін жауып үлгерді.

	Қаракөз бұзауқан терезе әйнектеріне үйреншікті еді. Әйнекті танауымен түртті. Салқын, қалың әйнек. Мереймен екі аралыққа көлденең кедергі қойды. Қаракөз бұзауқан соны сезінді, әрине. Сөйтсе де, Мерейден әне-міне қайта шығар үміт күтті. Әлгінде ғана оп-оңай отыра кеткен, енді де шыға келуі оп-оңай. Бірақ үміті үзіліңкіреп тұр. Атасы мен апасы Мерейге мұншалық үздікпесе керек еді. Екі жақтың да көңілдері әлем-жәлем. Бірін-бірі қимай тұрғандары анық.

	Қаракөз бұзауқан өңменін созды. Тұмсығы тағы да әйнекке тірелді. Тұмсығын тағы да әйнекке үйкеді. Бұл жолғысы амалы құрыған, емешегі үздіккен, жан шырылы еді. Осы сезімдердің бәрін қаншалықты түйсінді, бәлкім, түйсініс емес, басқаша бір жануарлық күй шығар. Иесіне деген тебіреніс, жануардың бөлекше бір күй кешуі... Сонда ... ойдан бөлек, санадан сырт, сезімнен басқа өзгеше, бөлекше құбылыс бар ма? Ол құбылыстың нышаны баста ма, жүректе ме?

	Қаракөз бұзауқан машинаның ішіндегі Мерейге өзі сыртында тұрып үздіге ұмтылады, бірақ терезе әйнегінен екеуі де өте алмайды.

	«Қаракөз бұзауқан, сен ары қарай кетіп қал. Машинаға соғылып қаласың.» – Мерей қолын ары қарай сілтеп, Қаракөз бұзауқанына жөн айтуға тырысты. Қаракөз бұзауқаны оны ұға қойған жоқ, әрине. Жанұшырып Мерейге қарай ұмтылды. Бірақ машинаның аты – машина, әрине. Қаракөз бұзауқанның тұмсығын сүйкей-мүйкей жұлқына қозғалды. Жасқану, жалтаруды сезіне қоймайтын, қауіпқатерді түйсік қылмайтын Қаракөз бұзауқан бетінің ауырғанын елең қылмай, машинаның соңынан өңмеңдеді. Оқыс қозғалып, лезде жылдамдыққа басқан машина бірден бұрқыратып шаң үйірді. Қаракөз бұзауқан шаң қапты, әп-сәтте машинадан көз жазды. Дағдарып тұрып, жан-жағына алақтады. Машинаны қарады, Мерейді іздеді. Жым-жылас, екеуі де көзден ғайып болыпты. Ал көңіл шіркін ештеңеге байыздай алмай алабұртты да қалды.

	Бағыншы Қаракөз бұзауқанды табынға әрең айдады. Онда да Мерейдің атасының қузауымен қосқан.

	Мерейдің атасы мен апасының көңілдері қоңылтақсып-ақ қалды. Оншақты күндей мәре-сәре күйге түсіп еді. Балалар да емінеркін тайраңдасқан. Бір шаңырақтың түздегі-үйдегісі бәрі қосылып мәз-мейрам күн кешті. Үлкендердің көңілдері шалқып, кішілердің бір-бірімен ойын-сауықтары жарасты. Үлкені – үлкендей, кішісі – кішідей наз, еркелік, базына білдірісіп, көңіл кірлерін тазартысты. Талайдан бері көксеп жүрген аңсаулары мен сағыныштарын бөлісті. Тіпті, әкесі мен анасы да бірде – бала, бір де дана болып, балаларымен бірдей ырғасып-жырғасты. Үш жасқа енді ғана толған Медеттің ісі мен сөзі таусылмас қызық. Атасы мен апасын Мерейден бөлекше иемденгісі келеді. Алдарына отырады, мойындарына мінеді. Күні бойы екеуінің қолынан жетелеп, ауылдың қызықтарын таңырқайды. Итті ұстағысы келеді, мысықты сипалауға ұмтылады. Мысықты сипалауынан көрі уқалауы басым. Мерейдің езгісіне әбден көнпістеніп алған ақ мысық шыдап-ақ бағады. Бірақ мысықтың шыдамына Медеттің төзімі жетпей қалады. Құлағынан жұлады, құйрығынан жұлқылайды. Бұл тіршіліктегі шамасы келетін, езіп-жанышқанына көнетін тіршілік иесі осы ғана болса керек. Жоқ, ол да шыдай алмады. Медеттің қолы әлдебір жеріне батып кетсе керек, даусы шаж ете түсті, қандай күшке болса да қарсы жұмсар айбары қапелім әрекетке қоса, зып етіп секіріп тұрды. Шаж еткен мысықтың даусына ілесе Медеттің баж ете қалған үні қабат естілді. Үй ішіндегілер түгел жапбай шуласып, Медетті қаумалады.

	– «Не болды? Не болды?»

	– «Тырнап алды ма?»

	– «Шошып қалды ғой деймін?»

	– «Қорқып кеттің бе?»

	Үлкендердің әрқайсысы әр тұсынан қаумалап, Медетті жұбатуға тырысты.

	– «Өзі, – деді Мерей, тоңторыс үнмен жақтырмай сөйледі. – Ақ мысықты жұлмалап тастады.»

	Мерейдің салмақты сабыры басқаларының көңілдерін тежеді. Медеттің өзі де тыныш тауып басыла қалды.

	Сонсоң... көңіл көтерер көңілді тіршілік ертеңгі күнге жалғасты. Ерлан мен Назерке Медетті жетелеп есік алдына шығады. Ауыл малының өріске барар шағы мен кешке қайтар мезгілін барлайды, Медетке үйретеді. Медетке олардың ауызша үйреткендерінен көрі Мерейдің Қаракөз бұзауқанды сылап-сипағаны әсерлі. Мереймен қоса ұмтылады. Дүңкиген торпаққа Мерейдің өзі әукесіне ғана қол жеткізіп, тұмсық тұсын әрең сипалайды. Ал Медет соған қол жеткізбек.

	– «Медет, бері кел, менің қасымда тұр. Қаракөз бұзауқан сені итеріп жібереді,» – дейді. Медетке қамқорлық көрсетеді. Қаракөз бұзауқанын оғаштықтан арашалайды. Медет Мерейдің қасына барып етегінен ұстады. Қаракөз бұзауқан Медетке оқшырая қараған.

	– «Өй, Қаракөз, ол менің бауырым ғой. Ол да сені жақсы көреді. Сен оны қызғанбай-ақ қой,» – деді. Қаракөз бұзауқан қайтадан Мерейдің сылап-сипаған күйіне әукесін төсеп, жүйе-жүйесі ұйығандай болған.

	Мерейдің әрекеттеріне қызыққан Медет өкшесін көтеріп қолын созды. Сонсоң, саусағын шошайтып Қаракөз бұзауқанның әукесіне тигізді. Бұған шейін жасаған бірінші ерлік ісіне көңілі мақтанды.

	Ерлан мен Назерке де соған мәз еді. Мерей бауырына өмір ерекшеліктерін көрсеткеніне мәз. Итінің басынан сипатты, мы сы ғының өне бойын уқалатты. Кешке қарай қолынан жетелеп ауыл балаларына апарған. Мерейдің атасы мен апасы соның бәрін қызық қылып еді. Енді сап тыйылды. Екеуі екеуден екеу шошайып, үйге сыймай қойған...

	Кешкі мал өрістен қайтқанда Қаракөз бұзауқан анадайдан есік алдына алақтады. Үйдің терезесіне қарады, атасы мен апасына көз сүзді. Бұрын-соңды шығара бермейтін дөкет дыбысын дабыстады.

	Арнайы келіп бағыншы да жолығып еді.

	– «Мына байғұс торпақ күнұзын жерге басын салмады, су да ішпеді. Алаңытып ауыл жаққа алақтайды. Әлдеқандай бір мұңлық үні бар екен, сол үнімен озандамақ болады. Шақырғаны ма, іздегені ме, әйтеуір, өзгеше пошым. Жем беріп, су беріп, өздеріңе баурамасаңдар қиындау сияқты, тым үздігіп тұр.» – Бақташы, шынында да, тақатып қойды.

	Мерейдің атасы мен апасы Қаракөз бұзауқанның қасына барды. Қаракөз бірден көксеп ұмтылды. Маңқиып маңайына қарады. Атасы мен апасын танымай қалған-сынды.

	– «Мына шіркін, шынында да, есеңгіреп қалыпты,» – деді апасы.

	– «Мерейжанның кетіп қалғанын мұның да сезінгені ғой,» – деді атасы. Атасының да, апасының да көмейлеріне өксік ілінді.

	Қаракөз бұзауқан аңырып беткелді қарады. Қарағаны емес, құр мәңгіріп есеңгірегені сықылды.

	Атасы (Мерей атасы мен апасын Қаракөз бұзауқанға қоса телитін) Қаракөз бұзауқанның әукесін сипады, маңдайынан қасыды.

	– «Қаракөз бұзауқаным-ау, соншалық күйзеле қалғаның не? Мерейің келеді келесі жылы. Сағынышыңды басып қасыңда жүреді. Өзінің де сағынышы басылады»... – Мерейдің аты аталған сәтте Қаракөз бұзауқан басын оқыс бұрып, Мерейдің атасына қарай тұмсығын көтерді. «Мөңһ» деген дөкет дыбыс шығарды. Жоқ, «мөңһ» емес, айтуға да, жазуға да келмейтін өзгеше дыбыс. Шынында да, дөкет, мақау дыбыс. Шынында да, мылқау болса керек. Не бұзау есебінде тамақ аңсап, ене көксеп мөңіреудің рәсімін жасаған емес. Немесе, торпақ болып ер жетіп, өріске өрген ірі қара малының қатарына қосылып, басқаларша озандап дауыс шығарған емес. Ертеңгісін өріске қосыла алмай қалса да, кешке қарай табыннан жекелей бөлініп жалғыз келе жатса да үн шығаруды білмейді. Сол себепті де, бұлар өздері де күдіктенеді, өзгелер де күдік айтады. Мөңірей білмеген, мөңіреп көрмеген сиыр малын ешкімі кездестірмепті. Басқалардың сөз әлпеттері, үй ішінің күткен үміті әзірге ақтала қоймады. Оқта-текте ғана әлдеқандай бір дөкет дыбыс білдіреді. Сиыр малына ұқсайтын дыбыс емес, әйтеуір, тамағынан шыққан әлдеқандай бір қырыл.

	– «Өздігінен дыбыстағаны осы шығар. Сырт біреуге әсер еткен-де ғана дыбыс шығаратын. Ал мына даусында басқаша лебіз бар. Біреуді іздегені ме, жалғызсырағаны ма, сондай бір көксеудің белгісі бар.» – Мерейдің атасы әдейі долбар жасады. Сірә, Мерейдің апасына көрсеткен қыры болса керек.

	– «Мерейді іздегені емес пе?! Соны іздеп, соны сағынғаны. Өрістен қайтқан соң бар есі-дерті – Мерей. Сүйкенеді, сүйенеді, Мерейдің әукесін қасығаны мен желкесін сипағанына ерекше сүйсінеді. Сірә, жаны да, тәні де сүйсінетін болса керек. Сүйсінеді, рахаттанады. Сондай күйлерін іздеп жүр.» – Мерейдің апасы балаға көрсеткен мейірімі мен ықыласын Қаракөз бұзауқанға аударды. Жоқ, аударды деудің жөні жоқ шығар, бірақ көңіл ықыласынан арнайы жылу тапқаны анық. Бәлкім, Мерейдің ықыласы мен құштарлығы үшін өз жүрегінің ыстық мейірімін белгілі мөлшерде арнағаны шығар. Қаракөз бұзауқан соны сезінген-сынды. Мерейге көрсеткен қылықтарын Мерейдің апасына көрсетуге пейіл. Өзі де сол қылықтарын көрсетіп, өзіне де сондай қылықтар күтетін сықылды.

	Сөйтіп, Мерейдің апасы мен Қаракөз бұзауқанның көңіл ықыластары бір-біріне арта берді. Әсіресі, Қаракөз бұзауқанның емешегі үзіліп тұратын сықылды. Мерейдің атасына да бір сүйкенбей қалмайды.

	Мерейдің атасы мен апасы таң ертеңгі мен түскі шәйлары үстінде де, жеңіл-желпі болса да кешкі тамақтарын ішкенде де қаладағы балалардың қылықтары мен істерін үстемелей жаңғыртып әрі жұбаныш қылады, әрі уаныш қылады. Балаларды да, немерелерді де қалаға аттандырып, ауылдағы үйде шошайып екеуі ғана қалды. Ауылда, әрине, ермек қылар іс көп. Екеуі де зейнеткерлікке әлі шыға қойған жоқ. Айтпақшы, Мерейдің апасы елу жаспен ертерек шыққан. Үкіметтің саяси науқаны солай еді. Әрі саяси, әрі әскери науқан. Әскери қару-жарақтың даму қарқыны мен күш-қуат жарысқа түсіп, ұлы державалардың бір-біріне қыр көрсету дәрежесі бәсеке қуалаған. Бәсекенің кесірі бейбіт жатқан ел-жұртқа зардабын тигізді. Зардабы емес-ау, қасірет пен қайғыға ұшыратты. Сырттан келіп, іргесінен жау шапқан жоқ, төбесінен құй қазған жоқ. Еліміз бен жерімізді сырттан тисе қалған жаудан қорғау үшін, Отанымыздың айбынын арттыру мақсатында, мемлекетіміз халқына бақытты өмір кештіру үшін жасалып жатқан шаралар деді. Әскери орын, қару-жарақ сынайтын ұшы-қиырсыз алаң қажет болды. Ана бір алып мемлекетпен шендесуі қажет екен. Шендесу ғана емес, өзінің күш-қуатын арттырып, қожалығын дәлелдеу үшін бейбіт күн, мамыражай тіршіліктегі ел-жұрттың шәт-шәлекейін шығарды. Ата-бабасы туып-өскен жайлы қоныста жайлы отырған жергілікті тұрғындарды жерінен айырды. Бейбітшілік саясатының бейбітшіл сиқы сынақ жүргізілетін елжұртты аздырып-тоздырып жіберудің әуелгі басының басталуы еді. Сонсоң, байтақ елдің ана түкпірінде, мына қиырында тарсыл-гүрсіл басталды да кетті. Жергілікті тұрғындардың көше алғандарын көшірді, көше алмағандарын әлдебір қалқалы жерге қалқалағандай болды. Ең алғашқы дүрмекте жініктірген көпшіліктің көпшілігі сынақтың болашақ зардабынан түк хабарсыз еді. Хабар-ошар жетпегендігінен көрі жете қалған хабар-ошардың құр дақпырттан аса қойюы шамалы еді. Қорқытқандары да қорқытқаннан көрі үркіткенге ұқсас аласапырандау жінікпенің қалпы еді. Ғылым жүйесін барлай алмайтын, болашақтан қауіп-қатер күте қоймайтын тұмшаланған жұрт әлдеқандай күйге ұшыраймыз-ау деп қапер қыла қоймаған. Жылдар өте келе талай-талай гөй-гөйдің тақсіретін тартты. Әлі тартумен келеді. Әлі тарта бермек. Зардабы алғашқы ұрпақтарына тиді. Ұрпақтың ұрпақтары... Онан кейігі жалғасулар... Кінәлі болған, жауабын сұрайтын адам жоқ. Кінәлі де, жауабын сұрайтын да ешкім болмай шықты. Бәлкім, Қаракөз бұзауқанның енесіне де сол зобалаңның зардабы тиуі анық. Іштен мылқау болып туды. Әйтеуір, жануарлық сезімі кещеге айналмады. Қайта, сезім құбылысы тіпті ерекше байқалады. Кейде жан-жануардан бөлекше, өзгеше сезім күйін білдіреді. Әлде адамның бағып-қағуындағы ерекшелікке байланысты ма екен? Мысық, ит сияқтылар адаммен қарым-қатынастарының тәрбиесінде өседі. Жатын орындары, жүрген-тұрғандары, ішер тамақтары күнделікті адамның бағып-қағуында және бақылауында. Белгілі мөлшерде үйретіндісінде.

	Адамның сондай үйретуіне қарай ит пен мысықтың тіршілік тұрғыларын қабылдаулары да жануарлардан мүлде бөлек. Өзінше тәрбие көрген, тәрбиеге ыңғайланған (жануар ма, жәндік пе?) бағындылар. Саналық мөлшері, сезімдік өрелері үй жануарларынан (әлде, «үй малдары» деген жөн бе?) әжептәуір жоғары дәрежеде. Тек, мына Қаракөз бұзауқанның пошымы сиыр тектес болғанымен, түйсік түсінігі (әлде, «тіршілікті сезіну сыңайлары» деген жөн бе екен?) олардан бөлекше байқала бастады. Мерей екеуінің үйлесімінде сондай бір ерекшеліктің белгісі бары анық. Қаракөз бұзауқанның Мерейді көксей қалуында сондай сыр бар. Бір-екі күннің ішінде-ақ ойсырап, опырылды да қалды. Басы мәңгіріп, жүріс-тұрысы нағыз кещенің өзі.

	– «Мынасы әлдебір жаққа қаңғырып кетіп жүрер ме екен?» – Мерейдің апасы шын-ақ қауіп қылды.

	– «Әлде үш-төрт күндей қолда ұстаймыз ба?» – Мерейдің ата-сында да әлдеқандай күдіктің ұшығы бар сияқты.

	Бірақ Қаракөз бұзауқан өз бетімен-ақ өз бағдарына ұмтылды. Тырысып-тырмысқан жоқ, жайбарақат қана маңқия басып, күнделікті өрісіне қарай өрген малдың тобына қарай жылжи жөнелді.

	– «Мейлі. Өз еркімен жөнге қосылайын дегені шығар, бара берсін.» – Мерейдің атасы Қаракөз бұзауқанның жөнін өз бағдарынан қайтармады.

	Табын бақташысының Қаракөз бұзауқаннан бұрын өз пиғылы жұмсарыпты. Күндегіден көрі үні жұмсақ. Қаракөз бұзауқанның өрістегі жүріс-тұрысына жылышырайлы пиғыл білдірді. Бүгін өз бетінше өз қалауымен жүріпті. Жоқ, беткелді ләйліп кету емес, өрістегі малдың бағдарынан ауа жайылған жоқ. Жалпы сарынның жөнінен шықпай, топты қарасынның жөн бағдарын бұзбапты. Тек, анда-санда ауылға қарап бұрылып тұрып, кегжиіп тұмсығын көтереді екен. Сонсоң, әлдеқандай дауыстап үн білдірген сияқтанып, кәдуелгідей тұшынып тұрады екен. Бақташы атын оңтайлап, әнеміне, тебіне жөнелуге дайындалады. Ауылға қарай өңкілдей жөнелген Қаракөз бұзауқанды тұра қумақ. Ары қарай ұзатпауы керек. Жоқ, Қаракөз бұзауқан өйтпейді. Қайтадан кері бұрылып, жайылымның бағдарына бағытталады. Қаракөз бұзауқан екі-үш рет сол дағдысын қайталағаннан кейін ғана бақташының көңілі орныққан.

	Бақташы соның бәрін мақтаныш қылып жеткізді. Қаракөз бұзауқанның ақылына сүйсінді. Өз бетімен өзінше жүретін басбілгі көсемдігіне разылық білдірді. Мерейдің атасы да, апасы да Қаракөз бұзауқанның малдық қалыпқа икем білдіре бастағанына қуанған. Қараң-құраң топ малмен бірге өріп, бірге қайтуын да бір ғанибетке қосты.

	Сонда... Қаракөз бұзауқанның түйсік тұрғысы басқаша күйге өзгергені ме? Малдық негізге қарай тартқаны ма әлде адам тәрбиесіне қарай қалып алған икемдіктен арыла бастағаны ма?

	– «Жазда келгенде Мерейдің көңілі бәсең тартып қалады-ау енді»... – Мерейдің апасы алдағы күндер үшін өкініш білдірді. Қаракөз бұзауқанның әлі де үлкейе беретіндігіне, үлкейген сайын өз тұқымдастарына қарай икемделе беретініне қапа қылғандай еді.

	Балалар кеткелі бірер жұманың мөлшері өткен. Мерейдің атасы мен апасының қопсыған көңілдері аз-кем саябыр таба бастады. Арай кеше ғана телефон шалған. Амандық-саулықтарын сұрады. Өзі құжаттарымен қоса оқуға бірден қабылданыпты. Мектепті айырықша бітірген алтын белгісі, аудан, облыс, республика аралық жарыстардан алған жеңімпаз белгілерін университет тарапынан да бәрі мадақтапты. Арайдың өзі масайрап, мақтаныш қылды. Атаанасы да мәз-мейрам жетісіп-ақ қалды. Онан кейінгі емешектері Мерейге ауды, әрине.

	Көбіне-көп ауылдағы күндерін сағынатын көрінеді. Күні бойы атасы мен апасын мысалға алады. Сонсоңғы екі сөзінің бірі – Қаракөз бұзауқаны. Ерлан мен Назерке пәлендей мән бере қоймайды, әрине. Ауыл малының бірі деп қарайды. Тек, Мерей машинаға отырып, жол жүруге ыңғай білдірген кездегі Қаракөз бұзауқанның бастырмалата машинаға ентелегенін қызық көріп айтады екен. Олар соны қызықтай тамсанып дос-жарандарына әңгіме қылса, Мерейдің көзі боталап шыға келеді екен. Соны сырттай естіген атасы мен апасының көңілдері қопсыды.

	Қаракөз бұзауқан кешкі жайылымнан келген бетінде Мерейдің атасын жанасалады. Еркелету ме, мүсіркеу ме, әйтеуір, әлдебір, жанашырлық күйді тілеуі анық. Қаракөз бұзауқан тұмсығын көтеріп, жоғарыға Мерейдің атасына қарады. Атасының жүзіндегі мейірім мен аяушылық күйді анық таныды. Атасының қолына әдейі апарып маңдайын тигізді. Мерейдің атасының шымыр етіп жүрегі бүлк ете қалды. Тайыншаның жетімсіреген, пана тілеген дәрменсіз күйіне шынымен-ақ жаны ауырды. Тайыншаның жап-жалпақ, қапқатты маңдайынан сипады. Құйқасы қап-қалың, сүйегі соншалық қатты, есіркеп сипаған мейірімің жануардың жанкүйіне қаншалықты дари қояды? Дарымайды да, сезінбейді де. Бәлкім... Мерейдің атасы Қаракөз бұзауқанның әукесін қасыды. Бұзауқан сонда ғана түшіркеніп, сүйсініс білдірді. Маңқиып тұмсығын көтеріп, елтіп көзін жұмды.

	– «Мерейжанның үйретіп қойғаны ғой...» – Мерейдің апасы сөзімен ғана бұзауқанды емексіткендей болған. Қаракөз бұзауқан оқыс дір етіп Мерейдің апасына қарай мойнын бұрды. Мерейдің аты сезімін қозғады ма, түйсігіне дарыды ма, әйтеуір, жан күйіне әсер етуі анық. Жан күйіне әсер етті, сағыныш түйсігін оятты. Екі көзі мөлтеңдеп, Мерейдің апасына жаутаңдады. Тықыршып, орнында тұра алмады.

	– «Әбден сағыныпты», – деді Мерейдің атасы, бірақ Мерейдің атын атаған жоқ.

	Сөйтіп, он күндей уақыт өткен.

	Ауылдың көрші-қолаңы кешке қарай қатар үйдің есік алды көлеңкесіне екі-үшеуі қосылып әңгіме үйіріп көңілдерін демдейтіндері бар. Ішкі-сыртқы талай әңгіменің басын қайырады. Көбіне-көп, сыртта жүрген бала-шағаның жай-жапсарларын әңгіме қылады. Кезектегі бір күнді ұзатып, кешкі малдың өрістен қайтар шағына енді-енді ғана қопаңдаса бастаған. Кенет, еңкеңдей басып Қаракөз бұзауқан арғы айналымнан шыға келді. Әңгімешілер тұрып үлгерген жоқ, Қаракөз бұзауқан өңкеңдеген бетінде Мерейдің апасын кеуделеді. Отырғандардың бәрі абыржып үлгерген жоқ, Қаракөз бұзауқан Мерейдің апасының дәл омырауына тұмсығын үйкелепүйкелеп жіберді де, сүйенген бойы тынымдап тұрды.

	– «Пәлі, мына тайыншаң жас баладай еркелейді екен ғой», – деді көршілердің бірі.

	– «Жоқ, мұндайы жоқ еді... Мерейжанға ғана еркелейтін. Соны сағынып өзінше жасаған қылығы ма екен?» – Мерейдің апасының көмейіне де өксік ілінген. Қаракөз бұзауқанның басы өзінің кеудесінде әлі тынымдаулы еді. Бұрын-соңды мұндайды көріпбілмеген көршілері де, Мерейдің апасының өзі де таңырқаулы еді. Әрі таңырқайды, әрі қайран қалады. Иесіне әбден үйренген, асырапсақтауына да, күтіп баптауына да иексүйеп, біржолата бауыр басып кеткен малды білетіні бар. Бота, құлын, бұзау, қозы-лақ кездерінде иесінің соңынан қалмай дедектеп жүретіндерді білетін. Ал мына Қаракөз бұзауқанның қылығы мүлде бөлек. Тақ бір, ананың емшегін еміп өскен асыранды төлі сияқты иемдене қалуын.

	Мерейдің апасы Қаракөз бұзауқанды ақырын ғана маңдайынан итерді. Жоқ, Қаракөз бұзауқан оған икемделе қоймады. Мерейдің апасының жұмсақ омырауына тұмсығын төсеп, маңқиа маужыраған қалпынан жазбады.

	– «Пәлі, мына шіркінді қайттім?» – Мерейдің апасы қасында отырғандарға ақыл салғандай еді.

	– «Қайтуші едің, еміз енді емшегіңді. Мерейің келгенше омырауыңды тайыншаң емсін..» – Қарасұр әйел саңқ-саңқ сөйлеп, сақылдай күлді. Бұрын-соңды естімеген, көрмеген құбылысты таңырқағанынан көрі ерсілік білдіргені басымдау еді.

	Мерейдің аты аталғанда-ақ Қаракөз бұзауқан басын оқыс көтерді. Көзі алайып, жақтырмаған кейпі анық танылды. Сірә, хайуанаттың кескіні көз жанарынан ғана танылса керек. Бет-жүзінің кейпі түксиген қалпынан жазбайды екен. Көз жанарының айналасы түгел қанталап, тамыр-тамыры білеулене қалды. Әлгі сөзшең әйел лезде секем алды, әрі жасқануы бар. Орнынан тез көтеріліп, артқа қарай шегіншектеп кетті. Қаракөз бұзауқан өзіне ғана тән мақау дыбысын шығарды. Қаракөз бұзауқанның ерекшелік сырын сөзшең әйел біле қоймайды екен, аузы аңқиып, екі көзі бағжиып, зәресі ұшты.

	– «Ойбай, сұмдық! Тайыншаларың сөйлейтін бір сұмдық болып шықты ғой! Мөңіремейді, сөйлейді. Мынауың шын-ақ пәле ме, тажал ма?!» – Сөзшең әйел үй-үйге жаюға жөнеле беруге ыңғайланған.

	Мерейдің апасы көлденең сөзбен тежеу жасады.

	– «Жайшолпан-ау, саған не болды?! Баланың өзі баулап өсірген бұзауы емес пе?! Іс-қылығының бәрі Мерейімнің үйретіндісі. Сұмдық та емес, тажал да емес, бір кісіге татитын ақыл-есі бар. Айыбы – мал болып туғаны. Әйтпесе, жөн-жосықтау жөнін өзіңнен кем білмейді.» – Мерейдің апасы Жайшолпан көршісін әдейі сөзбен ілгішектеді.

	Жайшолпанның Таңшолпан атты апайы бар. Үлкен қалада тұратын. Қаладан институт бітіріп, тұрмыс құрып, біржолата тұрақтап қалған. Апалы-сіңлілі екеуінің атаулы аттарынан бастап, кескін-келбет, түр-тұлғаларына дейін мүлдем кереғар жәйттер. Үлкенінің аты – Таңшолпан. Дүниеге таңға жақын шолпан туа келген екен. Атын – Таңшолпан қойыпты. Екінші қыздың да жарық дүниеге келген мезгілі – дәл сол уақыт екен. Әкесі марқұм қыз туғанға көңілі көншімей қалса керек, Жайшолпан атандырыпты. «Жай» деген сөзді тіркемей-ақ «Шолпан» атандырайық дегендердің тілек-қолқаларына көнбей, осылай атандырыпты. «Ата – балаға сыншы» деген. Шындығында да, Таңшолпан ақылына көркі сай ғалым атанып, мынасы баяпар, елденшыққандау екен. Қаракөз бұзауқанның жұмбақ қылықтары дәл соның қысыр әңгімелерінің үстіне тап келсе керек.

	– «Қаракөз бұзауқан, бері келе ғой.» – Мерейдің атасы шәй-жемнен қалған қалдық тамақты Қаракөз бұзауқанның тиесілі астауына салды. Шұңғыл, үлкен қалайы табақ. Жем жеуді, осы табаққа дағдыланған. Қаракөз бұзауқанға бөлінген ыдыс. Басқа уақытта көтеріңкі жерде тұрады. Қаракөз бұзауқан ыдыс талғайды. Басқа ыдыспен берген жемді жей қоюы екіталай. Иіскейді, тамсанып дәмін татады, бірақ құнығып жей қоймайды. Жан-жағына қарақтап өзіне тиесілі ыдысын іздейді. Егер бөтен ыдыстың ішіндегі жемді өз ыдысына аударып салса, иіскелеп-иіскелеп барып әрең жейді. Сондай, ақылы өзге малдан өзгеше, шөп пен жемді жеу талғамы тіпті кірпияз. Бар кемшіні сиырларша мөңіремейді. Мөңіремейді, мөңірей білмейді. Енесінің бауырында өспеген, енесін аңсап іздемеген бұзау несіне мөңірей қойсын-ау, мөңіремеді, мөңіреуді қажетсінбеді. Топқа қосылып өріске баруы үшін мөңіреудің ешқандай керегі жоқ. Тек... кейін... Алла тағала өзін аналық тұрғыға жазып, бұзаулаған кезеңге жете қалғандай болғанда, бұзауын іздейді ғой, әрине. Міне, сондай шақта бұзауын іздеп, бұзауын шақыру мұқтаждығы туады ғой, әрине. Сондай кездерде жаны қиналып жүрмесе... Әлде жаны қиналғандықтан, құдай жарылқап, көмейі ашылып кетуі ғажап емес-ау...

	Мерейдің апасының Қаракөз бұзауқанның келешегіне іштей жаны қайысты. «Мөңірей білмейтін мылқау малдың нышанында жүр-ау, жануар. Мына Жайшолпан бейбақтың әлгі сөзін ұғынып қалды ма екен? Ұнатпай сөйлегендердің бәрін табиғатымен қабылдай қоятыны бар еді»...Мерейдің апасы Қаракөз бұзауқанның әукесін сипады. Жануардың жабырқап қалған жануарлық көңілін жұбатқанысынды еді. Екеуі біраз уақыт тұрып-тұрып барып екі жаққа бөлінген.

	Күндер, айлар өте берді. Жаз бітіп күзге ауысты. Күз бітіп, қыс басталды. Қаракөз бұзауқан оншалық сергек жүрмейді. Қабағы салыңқы тұрады. Мерейдің атасы мен апасына ғана жанасып, солардың сылап-сипағандарын қалайды. Қар бекіп, меншік мал қолға қарағанда Мерейдің атасы Қаракөз бұзауқанның оттығын ала сиыр мен ала тайыншадан бөлектеп жасаған. Алғашқыда үшеуінің бастарын тоқайластырып байқаған. Тұрақтарын бірге жайғастырып, шөп-жемдерін ортақ салған. Ала сиыр мен ала тайынша бірден-ақ оттыққа кимелеп, ауыздарын шөпке құныға толтырып, бар ындындарымен апырып-жапыра жөнелді. Қаракөз бұзауқан аңтарылып тұрып қалған. Мынадай құқайды көргені осы. Ауыздарын анадайдан көстите ашып, асап-асап құныға шайнаңдайды. Шала-пұла күйсеткен бойы өңештеріне қарай сырғыта жөнелтеді. Түйдектелген түйіншек қолқ етіп өңешінен өтеді де, ары қарай сырғанай тартады. Сол бетінде барып сылқ етіп қарынға түсетін болуы керек. Мұның бәрі Қаракөз бұзауқанның санасына дарыған жоқ, әрине. Бірақ түйсігін қайран қалдырғаны анық. Түйсігі ме, әлде көргеніне көз қанықтырған тәжірибе ме? Жоқ, ондай тәжірибені барлай қоятындай уақыты әлі жеткен жоқ. Бір жарым ғана жылдың мерзімі өтті. «Тайынша» деген аты болмаса, ақ үрпек бала ғой. Адамзаттың өлшемімен өлшесе, енді-енді ғана сүрініп-қабынып жүріп жүретін мезгілі.

	Қаракөз бұзауқан ала сиыр мен ала тайыншаның қатарында сап түзеуден аулақтау тұрды. Жан-жағына баяу ғана барлау жасап, өзіне лайықты орын іздеді. Жоқ, ондай жеке сайланған орны жоқ екен. Сірә, тұмсық түйістіріп, иық қағыстырып, ана екеуімен таласа-тармаса шөп жеуін лайықтаған ғой. Мерейдің атасының ұйғарымы, әрине. Мал атаулының бәріне дерлік арналған ортақ ұйғарым. Қағысыпсоғысып, кимелесіп-итерісіп, әйтеуір, өз тамағын жеуге тиісті. Бәлкім, емін-еркін жейтін ас та төк тамақ емес, өлшеммен салып, мөлшермен ғана жегізетін үнемқордың өлшемі солай шығар. Қаракөз бұзауқан ана екеуінің қатарына, бәрібір, қосылмады. Көрінген жерді тіміскілей түртініп қиқым-сиқымды аузына салу дағдысы әзірге жоқ. Кірпияз қалпынан айнымаған күйі. Сірә, ондай түртіншектікті бойына сіңіре қоймайтын да шығар.

	– «Пәлі, мына шіркін қаңқиып әлі тұр ғой.» – Мерейдің атасы ба-сын бір шайқап, таңдайын тақ еткізді. – Жеке өзіне арнайы орын жасауды тілегені ғой бұзауқанның.» – Мерейдің атасы сиырлар оттықта тұратын күндізгі қалқанның ең төр жағынан Қаракөз бұзауқанға жеке оттық жасады. Ала сиыр мен ала тайынша тұрған екі аралықты тақтаймен бөліп тастады. Сөйтіп, Қаракөз бұзауқанның түнгі жатын қорасы да, күндізгі тұратын шөп, жем жейтін орны да бөлек. Бұзау кезіндегі бөлектеуді тағы да шығарды.

	Өстіп, тайынша күніндегі тағы бір қысты өткерді. Жыл мезгілдеріне үйрене бастады. Табиғат мезгілінің ішіндегі ең ұнататыны күзгі уақыт болса керек. Бойын көтеріп, шұнаңдап секіруге ден қойды. Әлдеқандай бір қарайған қарасынға барып мүйізін төсеп, арлы-берлі ырғап-ырғап қояды. Сірә, мүйізі қыши ма, әлде бір-бірімен мүйіз түйістіріп, өздерінше «шайқасып» жатқан тектестерінің «қылықтарына» қызыға ма, әйтеуір, аңқия қарап тұрады да, көз алдындағы қарайғанға барып ол да соқтыға кетеді. Ең ұнататын «жауы» үлкен транспорттардың доңғалақтары. Әрі жұмсақ, әрі үлкен, қайта қайырып қарсыласпайды. Қора-қопсының бұрыштары, әртүрлі бағандарға да «соқтығып» көрген. Бірақ ондай қылықтарын екі аяқтылар ұнатпады: қолдарымен жасқады, көлденең жатқан ұзындарды ала салып жон арқадан осып-осып қалды, қолына түскен кесек бірдеңені құлаштай жіберіп тиген жерден дүңк еткізді. Басың демейді, көзің демейді, қай жеріңнен тиді – оған қарамайды.

	Мынадай ұзын борбайлы екі аяқтылардың дөкірт қылықтарын көре, түсіне бастағанымен, жеке өзінің жаратылыс тұлғасы мұндай оспадарлыққа әзірше ұшырай қоймаған. Себебін ұқпады, түсінбеді. Мына екі аяқтылардың ешқайсысына жасаған көлденең қиянаты, орайсыз бөгеті жоқ сияқты еді. Тағы бір-екі ретте Мерейдің атасы келіп қолымен жасқап, алақанымен итермелеп, арықарай нұсқап жіберген. Содан барып сезіміне түйсік жүгірді. Мұның соқтыққан заттары ана екіаяқтыларға тиесілі қорғаштаулы заттары екен. Одан аулақ жүргені дұрыс...

	Келесі жылдың көктемі өтіп, жазы басталды. Арай мен Мерейдің аттары жиі-жиі айтыла бастады.

	Бір күні... Иә, бір күні кешкі мал қоралай бере есік алдына келіп машина тоқтады. Мерейдің атасы мен апасы апыр-топыр сол машинаға жүгірді. Машинадан жайраңдап түскен Арай мен Мерей атасы мен апасына қарай құшақтарын жайды.

	– «Пап ... Мам...» – Арайдың даусы.

	– «Ата ... Апа ...» – Мерейдің даусы.

	– «Күндерім-ау ... Құлындарым-ау ... Қу жаным әрең шыда-ды ғой»... – Мерейдің апасы алдымен бұрын жеткен Арайды өзіне еңкейтіп қос бетінен кезек-кезек сүйді. Сонсоң барып маңдайынан құшырлана сүйді.

	Мерей атасымен құшақ айқастырды. Атасының мойнына асылды, бетінен сүйгізді, өзі де шөпілдетіп сүйіп жатыр. Сонсоң, Арай мен Мерей орындарын ауыстырды. Арай папасының құшағына енді, Мерей мен апасы бір-бірін құшып-сүйіп ағыл-тегіл ақтарылып жатыр. Енді бір уақытта есік алдынан оқыс дыбыс шықты. Қырылдаған ба, қыңылдаған ба, әйтеуір, үздіккен, қарлыққан дыбыс. Сірә, қапелімде көмейінен шыға қоймай, қыстығып барып дыбыстаған үн. Төртеуі де оқыс аңтарылып, үй жаққа мойындарын бұрды.

	– «О, о, Қаракөзді қара! Қаракөз бұзауқан ғой! Үлкен бо-лып кетіпті-ау! Мені таныды. Әй, Қаракөз, келе ғой. Жүр бері!» – Мерей Қаракөз бұзауқанға ұмтылды. Қаракөз бұзауқан Мерейге қарай ентеледі. Мерей Қаракөз бұзауқанын мойнынан құшақтады, маңдайынан сипады. Қаракөз бұзауқан тұмсығын көтеріп, басын шайқап-шайқап жіберді. Мерейдің алақанының іші-сыртын иіскеледі. Тіпті, әлдебірдеңені іздейтін адамдай Мерейдің омырауын түрткілеп, тіміскіленіп барады. Екеуінің сағынышы жуықпанда біте қоймайтындай. Ықыластары төгіліп, ынталары құшырланып барады. Әсіресе, адамнан көрі малдың ынта-ықыласы, тіпті, төгіліп бара жатқан сықылды. Көкірегін сағыныш кернеп, мауқын баса алмай, жұбанышын таба алмай, әбден зарыққан жан иесінің зары сияқты сезілді. Оған қарағанда, Мерейдің білдірген ықылас ымбасы жай ғана ишара сияқты байқалды.

	Ата-анасы екі баланы үйге қарай икемдеген.

	Арай Қаракөз бұзауқанды сауырынан сипады. Қасынан өте беріп білдірген мейірім ілтифаты сол ғана еді. Жануар, соған да мәзденіп қалды. Мойнын бұрып ыңырсыған дыбыс шығарды. Оның да сағынышы мен көксеуіне білдірген сезім толқындары сияқтанды.

	– «Жануар, әбден сағынып жүр екен ғой сендерді.» – Мерейдің апасының даусы дірілдеді. Өз сағынышын жануардың сағынышымен өлшегені сияқтанды.

	Мерейдің алданышы көп. Өзімен құрбылас ауыл балаларының сұрайтын сұрақтары көп. Қаланың оқуы қандай болады екен? Өзі қалай оқыпты? Орысшаны жақсы үйреніп пе? Оқудықай тілде оқыпты? Қаланың қандай-қандай қызықтары бар? Бәрін сұрайды. Бәрі таңсық. Бәрін қызық көреді. Осының бәрін тізбектеп үштөрт балаға айтып шықса, әңгімесін аяқтай бере тағы екі-үшеуі жаңадан қосылады. Қайта сұрайды. Қайта бастайды. Бағанадан тыңдаған балалардың тағы да сұрақтары көп. Жаңғыртып қайта сұрайды. Ойларына түскендерін үстемелейді, тағы сұрайды. Қаракөз бұзауқанының мұны таныған-танымағанын тәптештейді. Мерей де жалықпай қайталап, жадырап сөйлейді. Құрбыларының бәрі тамсанып, таңырқап таңдайларын қағады.

	Мерей кешке қарай марқайып, мақтанып үйге қайтады. Атасына, апасына, әсіресе, Арайға мақтан қылмақ. Өзге құрбыларынан ерекше оқшауланды: оқуы озық шықты, қала өмірінен көрген-білгендері көп, қала тәртібі де мүлдем басқаша екен, аттары көп, атаулары көп сән-салтанатты биік-биік үйлері бар. Жай ғана үй демейді, «салтанатты сарай», – дейді. Мерей солардың біразының ішіне кірді. Жай ғана кіріп қойған жоқ, салтанатына тамсанды, ерекшеліктерін қызықтады. Нешетүрлі ойын-сауықтар өтеді екен. Өздерінің де, басқа елдерден келгендердің де ойын-сауықтары өтіп жатады екен. Әсіресе, циркте, қуыршақ театрында қоятын ойындары қызық-ақ. Арай ертіп соның бәріне апарған...

	Үйге тақай бере-ақ анадайдан Қаракөз бұзауқан белгі берді. Мерейге берген белгісі. әрі берген белгісі, әрі таңертеңнен көксеген сағыныш лебі. Мерей өзі-өзінен іштей қысылды. Қаракөз бұзауқанның өрістен қайтар мезгіліне алаңдай қоймапты. Иә ұмытып кетті, иә ескермеді. Қаракөз бұзауқаны жанұшырып тықыршып тұр. Мерей қаладан келген үш-төрт күн мөлшерінде Қаракөз бұзауқанның сағынышы әлі тарқай қоймапты. Қаракөз бұзауқанның сағынышы тарқай қоймады, ал Мерейдің сағынышы екіұдайлау сияқты. Әлде балалардың алданышы қоса жеңе ме? Атасы мен апасын сағынуы және бар. Жоқ, атасы мен апасын сағыну өзгеше сезім, басқа құбылыс. Өзегі өртеніп, жүрегі майрылып бара жатады. Бір түнде ұшып барып, таңға шейін қайтып келсем деп тағатсызданады. Жаны ширығып-ширығып кетеді. Көзінен жасы моншақтап жылапжылап алады. Әке-шешесі (папасы мен мамасы ғой, әрине) жұбатып бағады. «Оқу бітеді, жаз шығады. Араймен бірге ауылға – атаң мен апаңа барасың» деп күндерді тақатады. Сонсоң, Мерей күндерді, айларды санайды. Бататын – күнге, ататын таңға асығады. Үйден ұзап шығып, емін-еркін сайрандап ойнау қалада жоқ. Бәрі шектеулі, бәрі санаулы. Әйтеуір, көргендерің көп, көретіндерің әлі бітпейді. Оның бәрін көріп таусудың сыбағасы алда. Ержетуің керек. Әзірге өз бетіңмен жалғыз жүре алмайсың. Ақыры, міне, қалаулы күнге де жетті. Екі-үш күн шамасында-ақ атасы мен апасының да, Мерейдің де сағыныштары саябыр тапқан. Көңілқұштарлығы басылмайды, әрине. Бірақ аңсаған жүрек, ширыққан тілек арнасына түсіп еді. Арнасына түсе алмай жатқан мына Қаракөз екен. Әлі мауқы басылар емес. Сірә, сылап-сипаудан әлі қанағат ала қоймай жүрсе керек.

	Мерей күндізгі ойынның бөлігіне тежеу салды. Қаракөз бұзауқанның «көңілін» қимады. Мал өрістен қайтқан сәтті бақылап жүреді де, үйге қарай жүгіре жөнеледі.

	– «Мерей Қаракөз бұзауқанының емшегін емуге кетті,» – десіп, өзге балалар қалжың қылады. Жоқ, Мерей ондайға намысқа шаба қоймайды. Тықыршып, ширығып тұрған Қаракөз бұзауқанын қимай кетеді. Әрі қимайды, әрі мөлдірей жаутаңдаған көз жанарын аяйды. Жүгіріп келіп Қаракөз бұзауқанның мойнынан құшақтайды. Әрине, қапсыра құшақтауға қолы жетпейді. Қаракөз бұзауқанның өзі сәл еңкейіп, мойнын тұқыртады. Мерейдің қол ыңғайына қарай мойнын ұмсынғаны әлде оның да әлдебір ыңғай көрсетуге ұмтылғаны сияқты еді. Басын, тұмсығын Мерейдің кеуде тұсына сүйегісі, үйкелегісі келеді. Тіпті, бүкіл дене құрылысын былқылдата қозғалтып, еркеліктің әрқилы нұсқа сыпаттарын жасауға құлшынатындай сыңайы бар сияқты. Саналық ұйғарымға жете алмаса да, түйсіктік әуеннің шарпуы шалатын сыңайлы. Иә, көкірек қалауының арғы құбылысы қозғау бергенімен, жаратылыс қалпының жетер мүмкіндігі мүлде басқаша екенін табиғат жүйесі еріксіз тоқтау салатын сияқты.

	Мерей Қаракөз бұзауқанды тыныштандырып бақты.

	– «Сен үлкенсің. Сен мал болып жаратылдың. Сенің жасай-тын іс-қимылдарың басқа. Ойларың да басқаша. Ит пен мысықтың істегендерін сен істей алмайсың. Білесің, бірақ істей алмайсың. Аяқтарың үлкен, жуан. Сүйектеріңнің бәрі жуан, бәрі үлкен. Илікпейді, бұралмайды. Жоқ, илігеді,әрине. Құйрығың қандай бұраң-бұраң етеді. Екі жақ жаныңның жеткен жерінің бәрін сабалайды. Үстіңді де шып-шып сабалайды. Мойныңның екі жағыңа бұрылғаны қандай тамаша! Мойның, бүкіл алдыңғы жағың қоса бұрылады. Артқы тұсыңның құйымшағына шейін жетеді. Тіліңмен жалап мап-майда қылып тарап қоясың. Құйымшағыңнан бастап мойынға шейінгі барлық жеріңді тарап шығасың. Артқы аяғыңмен бауыр тұсыңды, құлақ шекеңді қасығаның да күп-күшті. Артқы тұяқтарың сырт-сырт сыртылдайды. Жоқ, сенің қимылдарың өз алдына сәнді екен. Тек, адамға еркелеулерің мүмкін емес. Солай, жаратылғансыңдар»... – Мерей Қаракөз бұзауқанның әукесін қасып, жаурынынан қағып-қағып қойды.

	– «Пәлі, шіркін, біздің Мерейжан тіпті ақылды болып кетіпті ғой!» – Атасы мен апасы қабат жарысып шат-шадыман қол соқты.

	– «Үй, жаным сол, бір класты бітірді, қаланың оқуынан оқыды. Өзі жақсы оқыды. Ал сиырдың іс-қимылының бәрін қайдан біліп, қалай ажыратып жүрсің?» – Үшеуі үш жақтан қолдарын шапалақтады. Шығаберіс дәліздің қалқасында тұрыпты.

	Мерей сасқалақтай қысылып, қызарақтап қалды. «Жеке өзіммін» деп есептеген.

	– «Біз сыртқа шыққалы келе жатқанбыз. Сонсоң сенің Қаракөз бұзауқанмен сөйлескеніңді естіп, тұрып қалдық. Бөгет жасамайық дедік. – «Атасы ақталуға тырысты. Сылтау мен қисынның басын құрап, Мерейдің көңілін аулауы қажет.

	– «Мен Қаракөз бұзауқанмен сөйлескен жоқпын. Мен Қаракөз бұзауқанға айттым. Ол өзі мұңайып тұр екен, сонсоң менің жаным ашып кетті. Көңілі көтерілсін дедім»... – Мерей өзі ақталғандай, Қаракөз бұзауқанын ақтағандай үлкендерден құптау күтті.

	– «Мейірлі болған көңіліңнен айналдым, жанашыр болған жүрегіңнен садаға кеттім. Атасы мен апасы, Арайы үшеуіне жаны бөлек. Атасы мен апасы, Арайы үшеуінің жандары Мерей дегенде шырқырап тұрады»... Апасы Мерейді сөзімен айналып-толғанды. Мерей соған ерекше марқайды.

	– «Қаракөз бұзауқан да жақсы көреді ғой мені.» – Мерей үлкендерге жаутаңдайды. Жаңағы апасы айтқан тізбекке Қаракөз бұзауқанды да қосса деп көңілі қалайды.

	– «Мерейжан, апаң адамдар туралы айтып тұр. Адамның адамға арналған сүйіспеншілігі мен мейірімі туралы айтты. Ал Қаракөз бұзауқан малға жатады. Сиыр малы. Малды адамның бір-біріне деген қарым-қатынасымен араластыруға болмайды. Ұқтың ба?» – Арай Мерейге сөзін нақтылады. Мерей кінәлі жүзбен бас изеді.

	* * *

	Жаз қызығы тез таусылды. Жоқ, қызық таусылған жоқ, уақыт межелі мерзіміне жетті. Арай мен Мерей оқуға қайтулары керек. Қимас күндер Мерейдің көңілін қобалжытты. Емін-еркін сайран салған күндер, атасы мен апасының қасына жатып, екеуінің төстеріне кезек-кезек басын сүйеп, көзі ұйқыға ілінгенше кеуделерін сипалап жататын түндер; ұйқысы әбден қанғанда бір-ақ оянып, керіліп-кергіп төсекте біраз уақыт маужырайтын ертеңгі шақтар жандүниесін ерітіп-ақ барады. Қаракөз бұзауқаны да қайтадан көксей бастайды. Жоқ, Мерей үшін ауылдың қызықтары да көп, көңіл қимайтын тәттілері де баршылық.

	– «Ауылдан-ақ оқи берейін де...» – Мерейдің көкірегі шын-ақ қыңсылаған. Егер қаладағы екеу мен қасындағы Арай аз-кем босаңдық білдірсе, қуана-қуана есіктен төрге аунар еді. Әлде... Мерей Арайдан емексу күткен.

	– «Иә, сөйт. Ауылда қал. Қаракөз бұзауқаныңды жетектеп ауыл қыдырып жүресің.» – Арай әдейі кекесін білдірді. Мерей төменшіктеп қалды.

	– «Қала оқуының жөн-жобасында өзгешелік болады, жаным. Оның үстіне, орыс тілін жетік меңгересің, ағылшын тілі сияқты тағы бір шет тілін үйренесің. Әкең, шешең, Арай үшеуі және қасыңда. Күнделікті басқадай қажеттіліктеріңді үйретіп отырады.» – Атасы соншалық бір елпектей қоймады. Көңілінде, бәрібір, алып бара жатқан мұқтаждық біліне қоймайды.

	– «Оқыды ғой олар да ауылдан. Қаланың оқуына түсті. Ана екеуі қаланың студенттерін оқытып жүр. Арай үлкен оқуды жақсы оқиды. Кейін мен де сондай болам.» – Мерейдің қыңыр көңілі қайта қырсықты.

	– «Басқа тілдерді үйренуің керек. Қазір қаланың жаңалықтары көп. Солардың бәрін меңгеруің қажет. Оқу барысында менің өзім қаншама қиындық көрдім, есіңде ме? Күнделікті Назерке көмектесіп жүрді. Әйтпесе, қаншама азапқа түсер едім. Түсіндің бе? Әлде, тағы түсіндірейін бе?» – Арай қадала сұрап, шұқшия қарады.

	– «Жарайды. Ұқтым.» – Мерей шолақ кекілін жалпағынан сипап, басын құлшына изеді.

	– «Әнеки, менің күнімнің ақылы мол ғой. Ақылы да мол, айтқанды істеуі де тыңғылықты.» – Апасы Мерейдің көңілін өсірді. Өзінің көңілі қаншама құлазып отырса да, Мерейінің көңіліне қайяу түсіргісі жоқ еді.

	– «Қаракө бұзауқанға көрінбей кетейік.» – Мерейдің жол жүрердің алдындағы тілегі осы еді.

	Жазғы мал салқынмен ерте өреді. Арай мен Мерей машинаға отырғандарында, Қаракөз бұзауқан өріске кетіпті.

	– «Кешке ол мені іздейді. Маңдайынан бір сипап, түсіндіріп айтыңдар. Мен әбден ұқтырып қойғам.» – Мерей қушыкеш жымиды. Иекке қарай ентелей төнген бетшұқыры балғын өңіне нұр төгілдірді.

	Арай мен Мерей қалаға қарай жол тартысымен-ақ отағасы бәйбішесіне көз сүзді. «Қам-қаракетімізге кірісейік» деген ишарасы сияқты. Екеуі де теңселе ырғалып үйге беттеді. Жүрістері құлықсыздау, сылбыр. Үйдің ішінен де көңілсіз жайдың лебі білінді. Бөлме-бөлменің бәрі сұп-сұлық. Сұрқай танылатын, қоңырқай көрініс. Томсырайып-томсырайып бетіңе бағжияды. «Біздің бәріміз де көңілсіз кейіптеміз» дегендері сияқты. Шашау шықпаған жинақылықтары, мұнтаздай тазалық, орнымен, ретімен жиналған үйішілік мүліктер... бәр-бәрі үнсіз мүлгіп, құр томсарады.

	Мерейдің атасы да, апасы да бір-біріне қарамауға тырысты. Бірбіріне әрі қарамаулары, әрі сөз қатыспаулары жөн. Бір-біріне сөз қатса, немесе жабырқаңғы түр көрсетсе әлдебіреуінің көзі жасаурап, көңілі боркеміктене қалуы сөз жоқ ықтимал еді. Табиғи әлсіздік. Тастан қатты көңілдің гүлден нәзік күйге түсіп, аяқ астынан майрыла қалатыны бар. Сондай күйден екеуі де қашқақтады. Бастарынан кешкен, бойларында бар жәйттар. Әсіресе, қаладағы балалар келіп, Мерей мен Медеттің қосыла шүйіркелесіп, қатар түзеп асыр салған аз-кем күндері, Ерлан мен Назеркеге Арай қосылып мәре-сәре болған мезеттер. Мерей мен Медет аталарының мойнына асылады, таңертеңнен бері қайта тебіндеген сақалын сипалайды.

	Енді бір уақытта бұларға – үлкендер қосылып тіршілік күйін шертіседі. Ерлан мен Назеркенің болмыстары қандай екен? Әке мен шеше соны сұрағыштайды. Ғылымға бой үйірген уақыт. Қолдары қалт етсе бой жазғылары келеді. Бой жазып емін-еркін және сайрандай алмайды. Тіршіліктің қам-қаракеті өз алдына, көкейлерін тесіп бара жатқан арнаулы мүдделерін тебіреніс қылады. «Санамызды түрткілеп, ойымызды онға бөледі де тұрады. Тіршіліктің әлдебір тиянағынан саябыр тауып, алаңсыз отыру да бір ғанибет қой, шіркін!» Назеркенің арман қылып айтқаны. Жоқ, арманы емес қой, әрине. Пенделік пиғылдардың кей-кейде адам көңілін қобалжытатын шақтары болады. Назеркенің көңілі ондайға қобалжи қоймас, әрине. Басқаларға көз қылып айтқаны. «Біздерде де пенделік болады» дегенді тұспалдағаны...

	Иә, қаладағы қызы мен күйеу баласының емін-еркін сайрандап жүрулеріне мүмкіндіктері, шынында да, келе қоймайтыны анық. Ғылымның соңына түсіп, соның қойнауын біржолата ақтаруға ден қойған адамның басқадай емін-еркіндікте жүруге мүмкіндіктері жете бермейтіндігі екібастан-ақ белгілі, әрине. Күнделікті қызметтері және бар. Әрі ғылыми қызмет, әрі тіршілік қамының нәпақасы да сол. Жылына бірер рет демалыстарын алып, демалыс орындарына барады. Әке-шешенің аман-есендігімен сырттай хабарласып, бір Аллаға тапсырады да, «тәуба» десіп жүре береді. Екі жыл, кейде үш жылға созып бірер жұма ауылға келіп, аунап-қунап қайтады. Ет жейді, қымыз ішеді. Басқа да көңілдері қалаған қазақи тағамдарды ішіп-жеп, қонақ-қопсыға барып көңіл көтереді. Мүмкіндіктері келген ауыл азаматтарының төрт-бес үйі көкке шығарады. Оқта-текте аң аулап қайтатындары бар.

	Ерлан соның бәріне тамсанады. Өткерген мына қызықтарының парқын екшейді. Қызығады, санамалайды, арман қылады. Осылай өткерген қызықтарының бір күнінің өзі демалыс орындарының бір мерзімдік атқаруынан әлдеқайда артық деп тамсанады.

	Ауыл адамдары, үй іші (бұлар өздерін балалардың үй ішінің есебіне қосады) Ерлан мен Назеркеге (әсіресе, Ерланға) бұйымтай айтып, қалау білдіреді. «Жыл сайынғы демалыстарын ауылда өткізіп, ауылдың сый-құрметіне бөленіп, сейіл-сайранын кешіп, ет пен қымызға бөгіп, мәре-сәре болып қайтпайсыңдар ма?» Бәрінің де шын тілектері, шынайы өтініштері осы қалауға тірелетін.

	– «Жақсы-ақ болар еді,» – деп тамсанады екеуі де. Тақ бір әлде -қандай құжырлы орынның рұқсатынан аса алмайтындай қипыжықтайды. Ретіне қарай көрмек, қисынына қарай әрекет жасамақ болып ұзын арқау, кең тұсауға салады. Қызық тұспал. Ерік, құжыр өздерінде. Жүре ме, тұра ма, қандай мезгілді иемденеді, қай жерді қалайды – бәрі өздеріне байланысты. Қалай ұйғарады – соны істейді. Шындығында, тегін ауыл, тегін жатын, тегін тамақ. «Тегін», – дейдіау. Құжыр-нәзір болып жалынып-жалпаятын сый-құрмет. Бірі ненбірі асуға тырысатын күтім. Асқандық та, тасқандық та емес шығар, әрине. Пенде шіркіндердің пенделік бір құбылыстары ма екен?

	Ата-ананың тілегі – өз алдына сыбаға. Сар тап болып сарғайып жыл бойы күтесің. Ойда жоқтан әлдеқалай жетіп келер ме еді деп дәметесің. Жоқ, өйтпейді. Ондай елгезектік қайда?! Перзенттік борыш та өз алдына міндетке айналды. Ата-ана үшін міндет орындау сияқты. Жылына, (жылынанда асып кетті ғой) екі жылда бір (осы жақсылықтың өзі тиесілі мезгілімен орындалып тұрса да «тәуба» дерсің) ауылды сылтау қылып, таныс-біліс ел-жұртты сылтау қылып, келіп қайтатындары әзірге үзілген жоқ.

	Негізгі аңсарлары мен мақсат-мүдделері – әке-шешелері ғой, әрине. Арай мен Мерейді алып биыл тағы да келеді-ақ қой деп үміт жалғап еді. Келмеді. Поезға отырғызып екі баланың өздерін жіберіпті. Айтпақшы, Аягөзге шейін екі баланы бұл өзі неге шығарып салмады? Екеуі оқуларына қайта аттанар мезгілдері тақаған күннен бастап-ақ көкірегі опырайды да қалды. Жүйкесі құрып, кежегесі кейін тартты да тұрды. Ана екі баланың бір-екі айдан бергі күнделікті абыр-сабыр жүріс-тұрыстары мен әңгір-дүңгір дабырларына үйреніп қалыпты. Сонсоң, төсекке жатқандағы мен төсектен тұрар алдындағы «талас» күнделікті бір «қиқуға» айналады. Алдымен Арай мен Мерей шешелерінің қасына жатуға таласады. Екеуі екі жағынан жатып алады. Шешелерінің бетін әрқайсысы өзіне қарай бұрып, қаратып алуға тырысады.

	– «Маған қарап жат!»

	– «Жоқ, маған қарап жат!»

	Таластың үлкені осыдан туындайды.

	– «Осылай шалқамнан жатайын. Екеуің екі бетімнен сипайсыңдар.» – Шешелері екеуін қабат жұбатады.

	– «Жоқ, онда қызық болмай кетеді. Қоян қолтық құшақтасып, маманы иіскетіп жатуың керек.» – Дабдардай Арайдың балалық кейпінің көрінісі осы.

	– «Жоқ, маған қарап жат. Арайдан да мен көп сағындым сені. Олар қастарына түк жатқызбайды. Медетті алып жатады. Мен жалғыз өзім бүрісіп ұйықтай алмай қоям. Кейде ғана шашымнан сипап, бетімнен сүйеді. Арайға айтсам кейде жатқызады қасына, көбінесе жатқызбайды. Жеке өзің жатып үйрен дейді. Сонда не болады?» – Мерей өкпе қылып мұң шағады.

	Енді бір уақытта екеуі қабат қопарыла орындарынан тұрып, әкелеріне қарай ұмтылады. Қайсысы бұрын жетіп, әкесінің мойнын өзіне қарай бұрады – жеңіс соныкі. Жөпшеңгіге қайта босатпай, «біржолата» иемденуге тырысады. Әрине, жеңіс тұғыры көбіне-көп Арайдың үлесінде. Мерей қағажу қалып қояды. Реніш пен өкпелеу осыдан басталады.

	– «Сен қызсың ғой. Қыз деген қызбен бірге жатпайды ма?» – Аузы бұртиып, сөзі қомпаңдай қалғаны беп-белгілі.

	– «Ал сен ұлсың. Әуелден-ақ ұлдың қасына неге жатпадың?» – Арайдың қарсы дауы.

	– «Мен екеуін де сағынып қалдым ғой енді. Сен үлкенсің. Үлкен бала көп сағына бермейді ғой енді...» – Арайға қатты қайырым қияпастық көрсете бермейді.

	– «Жарайды. Екеуіңе де кезек-кезек қарап жатайын. Кезек-кезек құшақтайын, кезек-кезек сүйейін». – Мерейдің атасы екеуінің де көңілдерін табуға тырысады.

	– «Үшеуің бірігіп кеттіңдер. Мен бүрсиіп жалғыз қалдым.» –Мерейдің апасы, шынында да, жалғызсырап, құлазығандай үн қатады.

	– «Арайжан, сен шешеңе барсаңшы, жалғызсырап қалды ғой.» – Арайдың папасы екіаралыққа жұбатушылық жасады.

	Арай шешесінің қасына кетті...

	Иә, жазғы бір-екі айдың өз қызығы өзіне жарасып, өз сабасын өзі толтырып, өз шаңырағының ырду-дырдуына мәз қылып өте шықты. Қаракөз бұзауқанды (қазір, енді, тайынша ғой, әрине) кешке қарайғы сылап-сипау да кешкі қарбаластың уақытына өз алдына алданыш болады...

	Бүгін енді соның бәрі сап тыйыла қалды. Әрине, бәрі игілік үшін ғой. Үлкендердің өздерінің бағдарлары осылай...

	– «Әлде қала жағалап, балаларға ұрымтал жерге қоныс аудар-ғанымыз жөн бе екен? Қала маңындағы мектептерден де мұғалімдік орын табылатын шығар»... – Мерейдің апасының көңілі бос.

	Емексітсең, елігіп шыға келуге дайын.

	Әрине, демалыс сайын болмаса да, 10-15 күнде бір рет бәрінің бастары қосылар еді. Соншалықты ырғап-жырғап ас та төк жасамаса да, бала-шаға мен масайрап, көңілдері жалғанып-ақ қалар еді...

	– «Мынау үйреншікті мектебіміз, сыралғы орта. Шәкірттеріңнің де артқан үміттері көп. Белгілі мөлшерде сый-сияпаттарың бар деген сияқты... Туып-өскен ауыл ғой, жаныңа бәрі ыстық. Әзірге қарайлай тұрайық»... – Мерейдің атасы шын-ақ тартыншақтады.

	Сөйтіп, екеуі де бір-бірінің көңілдерін басқан...

	Сонсоң, кешкі құқайды Қаракөз бұзауқаннан күтті.

	Есік алдына шейін ентелеп, өңмеңдеп жетті. Состиып-состиып тұрған екеуге қарады, екеуін де таңырқады. Жаңа көргендей жатсыну емес, күнделікті үйреншік көріністің өзгере қалғанына қайран. Қорыққандай ма, таңырқағандай ма, сабырсыздық білдірді. Дегбірі қашып, тағаты таусыла қалды. Жан-жағына алақтады. Кәдуелгі саналы адамның болмысын істеді. Екі жақ жанын барлап еді, көзіне ешкім түспеді. Арт жағына да алақтады. Жоқ, іздеген адамы көрінбеді. Енді адамдар кіретін-шығатын сыртқы есікке қарап көз сүзді. Әжептеуір уақыт телмірді, тым-тырыс. Шыдамы таусылды. Арлы-берлі қозғалақтап, мазасыздана тықыршыды. Сонсоң, тек өзіне ғана тән әрі қарлығыңқы, әрі қырылдаған дөкір даусымен ызың шығарды. Булығып, құмығып тамағынан шықты. Іздеген, шақырған үн. Үн емес, қатты шыққан дыбыс. Мазасызданған, шыдамсызданған дыбыс. Белгі берген, іздеген бір пошым үн. Лезде-ақ мазасы кете қалды. Іздеген адамының үйде жоқ екендігін, ана есіктен ешкім шықпайтындығын пайым қылса керек, кезек-кезек жаутаңдап екі үлкенге телміре қарады.

	– «Қап, мына бұзауқан Мерейжанды іздеп мазасы кетті-ау, ә». – Мерейдің атасы бұзауқанға қарап басын шайқады. Қаракөз бұзауқан тағы да жаңағы дыбысты шығарды. Осы жолғысы дыбыстан көрі дабысқа ұқсады. Дабыстаған бетінде Мерейдің атасына ентелей ұмтылды. Мерейдің атын естігеннің өзінде-ақ дегбірі қалмай жанұшырды.

	Мерейдің атасы, тіпті, сескеніңкіреп қалған. Бұзауқанның өңмеңдей ұмтылған соншалық оқыс қимылынан адам тайсақ тайтындай еді.

	Мерейдің атасы тайсақтап үлгермеді, үлгертпеді. Бұзауқан келген бетінде-ақ атасының (мұның да атасы ғой, әрине) алақанын иіскеледі. Иіскеледі ме, тілімен жалады ма, әйтеуір, емініп, үздігіп түрткілене жөнелді. Бірдеңе іздей ме, біреуді сұрай ма, әйтеуір, жоғын тауып беруді тілейтін сияқты. Тауып беруін тілей ме, таба алмай қалғанына мұң шаққаны ма?

	Мерейдің атасы Қаракөз бұзауқанның тұмсық тұсынан сипады. Бұзауқан тұмсығын көтеріп, көзін кіржитті. Сылап-сипауға әбден ұйып, маужырап тұруды дағды қылған.

	– «Мерейдің үйретіп қойғаны ғой», – деді атасы.

	Мерейдің аты аталған бетте-ақ Қаракөз бұзауқан оқыс қозғалды. Басын оқыс бұрды. Оқыс қозғалақтады. Бырылдаған барпылдақ даусын оқыс шығарды. Осы оқыстықтардың лебімен орнынан қозғалақтап, Мерейдің апасына қарай жылжыды. «Мерей» деген сөздің жылуын сол кісіден іздеуге ұйғарған-сынды. Барған бетінде ол кісінің де қолын иіскеледі. Иіскелеп-иіскелеп, жалап-жалап жіберді. Киімдерін де иіскелеп-иіскелеп қойды.

	– «Мына бұзауқанға естіртіп баланың атын атамау керек екен». –Атасы бұзауқанның қылығына сүйсініс білдірді.

	– «Адамның өзін көрсе, таниды, әрине. Ал аты-жөніне елең-дегенді көргенім – осы. Мал адамның атын айырады дегенге кім нанады? Ит, мысық та адамның атын ұқпайтын шығар... Мынау бір ерекше мал ма екен, әлде»... – Мерейдің апасы басын шайқап, таңдайын қақты.

	– «Туғаннан-ақ өзі ерекше жаратылды емес пе». – Мерейдің ата-сы оншалықты таңырқау білдірмеді. Бұрыннан-ақ белгілі жай деп қабылдады.

	Сөйтіп, бұдан былай Мерейдің атын атамауға тырысты. «Әлгі бала» деген атауды бір-біріне құлақтандырып бақты.

	Қаракөз бұзауқан өрістен келген бетінде есік алдын бір шолып өтеді. Екі үлкенге кезек еркелеп, кезек аймалайды. Иә, шамасы келгенше аймалап, еркелеп бағады. Бұрын-соңды малдың әрекетінде болмаған ғадет. Иә, иесін көргенде дыбыс шығарып, әр түлік өз табиғатына орай өзінің өзегін білдіруші еді. Адаммен күнделікті бірге өскен, тіршілігі көбіне-көп тек адам атаулымен байланысты ит пен мысықтың іс-әрекеттері өзгеше бөлек. Ал мал атаулыда... Иә, Қаракөз бұзауқанның қылықтары – ерекше көріністер.

	Қаракөз бұзауқанның қылықтары да, атасы мен апасының оның қылықтарына орай көрсетілген қамқор істері де күнделікті жалғаса берді.

	Сонымен, күз келді. Күз қысқа жалғасты. Қыстың соңын ала тағы да көктем мен жаз жанды жарылқады. Жазбен қоса бұл үйдің де тіршіліктері өзгеше тыныс алып, көңілдері қуанышқа кенелді.

	Қаладағы балалардың бәрі ата-ананың мәртебелерін көтеріп, аңсарларын қуанышқа бөледі.

	Ерланның да, Назеркенің де еңбектері жаңарып, атақтарына атақ қосылыпты. Арай мен Мерей кезекті жылдарын аяқтап, бір-бір сатыға көтеріліпті. Жай ғана көтерілу емес, құрбыларының алды болып, мақтаумен аяқтады. Балалар (үлкендері ғой, әрине) жылдағыдай саябақты саялап кеткен жоқ. Арай мен Мерейді ертіп ауылға келді. Екі баланың қасында соларға қосамжарлап Медет жүр. Иә, мәре-сәре шағын мереке болды да қалды...

	Қаракөз бұзауқанның да көңіл-қошы көншіп-ақ жүргені бепбелгілі. Өрістен келген бетінде алдымен Мерейге келіп тұмсық тірейді. Еркеліктің барлық түрін тек басының қимылы арқылы білдіреді. Маңдайын төсейді, тұмсығын үйкелейді. Мүйізінің түбі мен әукесін қасытып мекіреніп тұрады. Сауыры мен жаурынын сипағанға да жан жүйесі мейірленсе керек, қыбы қанып, қайқая керіліп тұра қалады. Басын кекжитып, көзін кілгіртеді.

	Қаракөз бұзауқанның қылықтарына Медет те құмар. Бойы бұзауқанның тек әукесіне ғана жетеді.

	– «Бұзауқан, бұзауқан, – деп сөйлеп жүреді. – Бұл бұзау емес, сиыр ғой. Бұзау деген кішкентай емес пе?» – Көңіліндегі оғат түйінін Мерейден сұрайды.

	– «Бұзауқан» деген – аты ғой. Кішкентай кезінде сондай ат қойдық. Сөйтіп атап жүреміз.» – Мерей түсінік берді. Медет басын изейді. Қайтадан бұзауқанның әукесін сипалайды.

	– «Қаракөз бұзауқаның жуас, жақсы ма екен?» – Назерке де Қаракөз бұзауқанның сауырын бір сипап өтеді.

	– «Иә, жақсы, жуас. Мені де таниды. Бұл... – Медет кілт кідіре қалады. – Мерей дейім, бұзауқанның «Қаракөз» деген тағы бір аты бар ма?» – Мерейге аңтарылады.

	– «Оның нағыз аты – Қаракөз ғой. «Бұзауқан» дегенді қосып айтамыз». – Мерей тағы да түсініктеме берді. Медет тағы да басын изеді.

	Мұнан кейінгі кешкі басқосулары күндізгі өткерген абың-күбің тіршіліктің әсеріне арналады...

	Бір-ақ күннің ішінде соның бәрі сап тына қалды. Екі үлкен кісінің (үй иелерінің) қас-қабақтары кіржиіп, бірер қайырым ғана үйішілік көр-жерді бір-біріне тіл қатқан болады. Ал шаруа жайының тұрғысында әрқайсысы өзіне тиесілі іс-әрекетті үнсіз атқарып бақты. Бұл жолғы қолайсыздық күй бір жұмаға созылды. Балалардың айқай-шу, абыр-дүбірлерінің жаңғырығы әлі тарай қоймаған. Сондай өгейсуден Қаракөз бұзауқанның табиғаты да арыла қоймаған сияқты. Кешкі өрістен қайтып, ауыл шетіне тақағандағы үйге қарай ентелей емпеңдеуі саябырлай бастады. Үй алдына келер-келместен жан-жағына алақтамайды. Мерейдің кетіп қалғандығын табиғаты түйсінеді. Алысқа кетті. Ұзақ-ұзақ күндер бойы келмейді. Атасы мен апасы да сағынып қалды Мерейді. Тез сағынды. Сонсоң, Қаракөз бұзауқанды бір уақыт алданыш қылғандары.

	Иә, екі үлкен кісі мен бір тайынша, үшеуі бірін-бірі жұбаныш қылды. Тайыншаның тіршілігі бөлектеу, әрине. Таңертеңгі жайылымға шығуы мен кешке қарай өрістен келуі мезгілінде ғана атасы мен апасына (Мерейдің ғой, әрине) аз-кем алданыштық мезіреті жасайды. Жоқ, мезіреті ғана емес, кәдуелгідей, көңілдерін жұбатады. Олардың көңілдерін жұбатады, өзінің бой жүйесін тыныштандырады. Сөйтіп, биыл күзге қарай басталған жарастық келесі жазға жетпек. Жазға қарай қайта қуаныш, ойын-күлкі, еркелеу, еркелету... Ой, шіркін-ай! Ал оған жеткенше ... Күту ... Шыдау...

	Үшеудің тіршілік түрлері тоғыспаса да, көңіл аңсаулары ортақ еді. Сол ортақтық күніне екі уақ бір-біріне ғұмырларын жанастырады. Сондай шақта бірін-бірі жақын тартып, мейірім танытуға тырысады. Мейірім танытатын, әрине, атасы мен апасы. Қаракөз бұзауқанды сипап, қасып мейірін қандыру арқылы да сонау алыста жүрген Мерейдің көңіл қошын тапқандай, тілегін қанағаттандырғандай сезініседі. Қаракөз болса, өз мейірі қануымен қатар, атасы мен апасының да көңіл әуендерін қоса аулағанын түйсінеді. Сөйтіп, келесі жаздың қызығы мен қуанышы қайта оралғанша бірін-бірі алданыш қылады...

	Иә, сөйтіп, тағы бір күз өтті. Қыс бітті. Көктем келіп, жаз жадырады. Бір күні... Иә, бір күні дыр етіп есік алдына машина тоқтай қалды. Арай мен Мерей ... Машинадан түсе бере-ақ айқайға басты. Айқайлары мен құшақтары қабат жазылды. Атасы (Арайдың папасы ғой, әрине) мен апасы қоса ұмтылды. Айналып-толғанысып сөйлеп жүр, сөйлеп жүріп екеуін екеулеп кезек-кезек сүйіп жатыр. Машинадан түскеннен бастап, есік алдына жеткеше айналыптолғанып сүйіп жүр. Есік алдына жеткеннен бастап, дәлізге кіре берісте сүйді. Дәлізге кіргеннен бастап, бөлменің есігі ашылғанша тағы да айналып-толғанып жатыр. Бөлмеге кіргеннен кейін құшақтарына тіпті қысты. Екеуін қатар түзеп отырғызып қойып, екеуі екі жағынан отырды. Мойындарынан құшып, тамақтарынан иіскеді. Шөпілдетіп беттерінен сүйді.

	– «Сен Мерейді көп сүйіп қойдың, орын ауыстырайық», – деді атасы.

	– «Е, сен де Арайды сүйіп-құшып жатырсың ғой. Бет-аузын әбден сілекейлеп тастадың.» – Апасы Арай мен Мерейді ауыстырып отырғызды. Сонсоң, өзі Арайды құшағына алып кеудесіне басты. Қысып-қысып құшырлана сүйді. Көзі жасаурады. Сәлден кейін барып, қаланың жай-жапсарын сұрады. Жоғ..ә... қаланың жай-жапсарын бұлар қайдан білсін-ау. Күнделікті оқудың қам-қаракетінен басқа қала ішінің көр-жерінде бұлардың не шаруасы бар? Оқудан қолдары қалт ете қалса, ойынға алданады. Әсіресе, Мерейдің ойынды қалт жібере қоюы сирек-ақ шығар. Дегенмен, қала өмірінің әрқилы тіршілік күйлерінен үзіп-жұлып әжептеуір мағлұматтар айтты. Өздері де ауыл ішінің жайжапсарын сұрағыштап жатыр. Шағын ауылдың шағын тіршілігіне бұл екеуі де кәдуелгідей-ақ құмарлық танытады. Әрқайсысының өз мөлшеріне лайықты жаңалық күтетін ошақтары бар. Солар жөнінде хабар-ошар тыңдағылары келеді.

	Мерей Қаракөз бұзауқанының жай-күйін сұрады. Бұған дейінгі дағдысы бөлекше еді. Бір-екі күн жол шегіп қайта оралса Қаракөз бұзауқанын іздейтін. Жол шеккенде өз бетімен қайда бара қояды? Атасына ілесіп ауыл арасына қоналқылық жасайтын кездері болатын. Бөлек басқа совхоздарда тұратын туысқандары бар. Бірге туысқандар емес, немерелестер. Жылына, бірер рет атасы мен апасын солар қонаққа шақырады. Екі-үш күн бойы ырғалып-жырғалып солардың ауылдарында қонақтап жүреді. Әттең, уақыттары тығыз. Әйтпесе, талай күнге сайран салар еді. Жақын туыстарының өздері ғана емес, олардың да көрші-қолаңдары, құда-жекжат, дос-жарандары жапырлап келіп сәлем береді. Қайтар мезгілдерін нақтылайды. Бұлар барған күнге ешкімі қол сұқпайды, әрине. Ал ертеңнен бастап кезекті кезекке тұрады. Күніге екі-үш үй қонаққа шақырады. Қонақ дегендері – «қона жату» деген сөз емес, өздеріне арналып дайындалған дастархан мәзірінің сый-құрметін көрулеріне тілек білдіреді. Мерейдің атасы мен апасы рахмет алғыстарын айтып, әуре болмай-ақ қоюларын өтініш қылады. Ауыл адамдары ондайға көне қоймайды, сылтаулары көп. «Ауылға жылына бір келгенде дастархан көрмей қайтулары жөн-жосыққа лайықсыз іс», – деп бағалайды. Мерейдің атасы мен апсы былтырғы келгендерінде ғана қонақ болғандарын, әр келген сайынғы қонақылықтың артықтау екендігін есеп қылып көреді. Шақырушылар ондай ырыққа көне қоймайды. Алға ұстар сылтауларын көлденең тартады.

	– «Былтыр сіздерді шақырдық. Биыл Мерей мырзаны шақы-рамыз. Мерейге ілесіп сіздер де келіңіздер», – дейді.

	Мерей атасы мен апасына қарағыштайды. Шақырудың түптөркініне оншалық илана қоймайды.

	– «Мерей мырзаны шақырсаңыздар, онда амалымыз жоқ. Еріп барамыз», – дейді. Сөйтіп, Мерейдің «шашбауын» көтеріп, барған жерлерінде үсті-үстіне қонақшылап қайтатын...

	Енді Мерейді ертіп тағы да қонақшылап қайтатын шығар. Мерейдің бұл реттегі жөні мүлде бөлек. Қаладан келді. Қаланың оқуын оқыды.

	Мерей кешке қарай ойынды қуалап кетпеді. Ширыға тықыршып кешкі малды күтті. Жазғы мал өрістен тым жай қайтады. «Жердің отын қуалап тым ұзап кетеді». – Мерейдің тықыршыған көңілін атасы іштей түсінеді.

	Қаракөз бұзауқан мен Мерей екеуі бірін-бірі бір мезгілде көрді. Бір мезгілде көрді, дауыстары қатар шықты.

	– «Әй, Қаракөз, мен келдім!» – Мерей Қаракөз бұзауқанға қарай даусымен қоса ұмтылды.

	Өңмеңдеп келе жатқан Қаракөз бұзауқан да есік алдындағы шоғырдың ішінен Мерейді бөлекше даралады. Өзін де көрді, даусын да естіді.

	Қарлығыңқы дөкір даусы құмығып тамағына кептелді. Сірә, қапелімде сасқалақтаса керек, даусынан бұрын өзі желпеңдей ұмтылды.

	– «Ақырын, қағып кетіп құлатпасын.» – Атасы да Мерейдің соңынан емпеңдеген.

	Мерей мен Қаракөз бұзауқан бірін-бірі құшақтай алғандай еді. Құшақтау рәсімін, әрине, Мерей жасады. Қаракөз бұзауқанның (енді үп-үлкен тайынша, әрине) мойнынан құшақтап, маңдайынан сипады. Қаракөз бұзауқанның желке тұсына өзінің маңдайын басып-басып қояды.

	Сам жамырай үй ішінің жандары үйге кірді. Мерей мен Қаракөз бұзауқан бірін-бірі қимай, қиыса алмай сыртта кешеуілдеп қалған. Апасы қайта шығып, Мерейге қозғау салды.

	– «Мерейжан, сені біз де сағындық, енді бізге қарай ауыс.» – Апасы Мерейді сөз жүйесімен еркелетті. Баласының сиырға ауған көңілін оншалық тежеп, қарсы шықпады.

	– «Бар, орныңа бар, жата ғой.» – Мерей Қаракөз бұзауқанды мой-нынан қақты. Тайынша маңқиып танауын көтерді. Сірә, құптағаны сияқтанды.

	Үй іші кешке қарайғы қаңғыр-күңгірге, күлкі, қалжыңға толды. Мерейдің атасы мен апасы да екі баланың әуендерін әуендеп, қоса тыңдап, қоса күлді.

	– «Сендер үйде болатын екі-үш ай – біздер үшін таусылмас бір мейрам»... – Атасы қуанышы мен жұбанышын қабаттап, ұзақ сонар арман қылып айтты.

	– «Әйтеуір, ертеңгі күннің оқу-тоқуына алданамыз. Оқушы-лардың дәптерлеріне үңіліп, соларды тексереміз. Кешіміз сонымен өтеді. Күндеріміз бірсарынды болғанымен, үмітіміз жоғары, көңіліміз тоқ. Құдай осы жақсылықтан айырмасын.» – Мерейдің апасы киелі бата бергендей қайырды. Арай мен Мерей бастарын шайқап, қолдарын шапақтады.

	Күндер тез өтті. Уақыт тез жетті. Арай мен Мерейдің оқуға қалаға қайтар мезгілдері жетті. Мерейдің атасы мен апасының іштері қоңқылдай бастады. Екі баланың айы өтеді, әрине. Қолғанаттық есебінде емес, алданыш есебіндегі іс-қылықтары көңілдерін қопсыта береді. Бір жылға тақау уақыт сарғая сағынып күтулері қажет. Сағыныш табы жандарын шағады, әрине. Әйтеуір, қайта айналып келетін үміттері тиянақты. Қайта айналып келеді, тағы да қуанышқа бөлейді. Біреуі мектеп бітіреді, бірі институтын тауысады. Одан ары... Біреуі институтта оқуы керек, бірі тағы да оқуды (енді жеке ғылым жүйесіндегі оқу) жалғауы мүмкін...

	Жатар алдында атасы мен Мерей сыртқа шыққан. Сыртқы әлдебір дөкет затқа сарт етіп тірелді. Малдың қозғалақтаған тықыры білінді. Мерейдің атасы есікті қаттырақ итерген. Есік қақпасы жаңағы дөкетке тағы тірелді. Оп-оңай ашыла қояр салмақ емес.

	– «Бір мал тұр ғой деймін.» – Мерей қалта шамын жылт еткізді. Сыртқы тықырдың салмағы ауыр білінді. Тықыры да білінді, қарлығыңқы дауысы да шықты.

	– «Пәлі, мынау Қаракөз бұзауқанның даусы ғой.» – Мерейдің ата-сы әлденеге таңырқағандай ма, түсіне алмағандай ма, оқыс аңтарылды.

	– «Бірдеңе сұрап тұр ғой деймін...» – Мерей Қаракөз бұзауқанның қылығына араша түсуге тырысты.

	– Мен білсем, осының сені сағынып, мауқын баса алмай тұр.» – Атасы жайбарақат қалыпқа түсті.

	Енді есікті ашуға Мерей ыңғайланды.

	– «Қаракөз, сен артаман тұр, біз сыртқа шығайық», – деді. Қаракөз бұзауқанның көңілін жұбатты әрі ұқтыруға тырысты. Мерейдің даусын естіген Қаракөз бұзауқан есікті түрткілеп кимелей түсті.

	– «Әй, Қаракөз, есікті итермелеме! Артаман тұр! Шу! Өк! – Мерейдің атасы қатқыл зекіп, есіктің қақпасымен тұмсықтан итерді.

	Бұрын-соңды өзіне ешкім зеки қоймаған Қаракөз бұзауқан сәл аңырып тұмсығын көтерді. Жағымсыз үнді түсінсе керек ары шегінді.

	Сыртқа, алдымен, Мерейдің атасы шықты, атасына ілесе Мерей де көрінген. Қаракөз бұзауқан Мерейге қарай оқыс ұмтылды. Өрекпіп, елеурей ентеледі.

	– «Өй, мынаған не болды?» – Мерейдің атасы Қаракөз бұзауқанның алдын кес-кестеді.

	– «Ата, қорықпа, маған тиіспейді ол. Жүгіріп келіп маңдайын төсей қалады. Сонсоң тыныш тұра береді,» – деді Мерей.

	Қаракөз бұзауқан, шынында да, дәл солай істеді. Оған шейін ... аман-есен болса, бұлар: Мерейдің атасы мен апасы, зейнетке шығулары керек. Адам өмірі тек алғы күндерді (алғы күндердің әрбір кезеңін) күтумен айқындалады. Туғаннан бастап күту кезеңдері... Иә, кезең-кезең, саты-саты... Біріне жетесің, енді келесі сатыны күтесің, тіршілік көзіңді, тілек-қалауыңды соған арнап, соған бағыттайсың. Сонсоң, біркездері жұмысың, қызметің аяқталған сияқтанады. Таусылғандығынан емес. Сірә, сенің өзің жарамсызданатын болуың керек. Әлде «жарамсыз» деп қатардан шеттете бастай ма? Жасы жеткен адамның өмірдегі үлесі де осы мөлшерлес шығар. Дәл бұларға төніп тұрған тықыр жоқ, әрине. Әзірге он жылдан аса өмір сыбағалары бар. Сақтаулы тұрған сыбағасы демесе де, өз саласында еңбек (бұлардың еңбек саласы – оқу ісі ғой, әрине) етеді. Еңбектеріне қарай табатын табыстары бар. Сонсоң азын-аулақ мал ұстайды. Балалар – қалада. Арай мен Мерей де, түбінде, қала жағалауға тиіс. Сонда... Балалар әлден-ақ қолқалап жүр. Қимайды. Туған ауылын, өскен ортасын, еңбек етіп жатқан ұжымын, алдынан өрген, әлі де өретін шәкірттерін қимайды. Тіпті, қолындағы азын-аулақ малдың өзі де ерекше іш тартқызады. Бәлкім, зейнетке шыққаннан кейінгі тұрағың балалардың айналасы шығар. Балаларыңнан жырақ, немерелеріңнен жырақ қанша жүресің? Қалай жүре аласың? Ерлан мен Назеркеге, әйтеуір, көндігіп қалды. Ал Арай мен Мерейге қанша көндіге аласың? Жарайды, алдымен осы еңбек жолын бітірсін. Сонсоңғы тіршіліктің жөн-жосығын сонсоң көре жатар...

	Балалар кеткен күнгі көңіл күйлері тым келте еді. Өрістен қайтар кешкі малды тосып есік алдында тұрған. Анадайдан еңкілдеп Қаракөз бұзауқан жетті. Табындағы өзге сиырлардың қарамы әлі алыста еді. Күндегі дағдысынан тыс әрекет жасады. Үйге қатарлас қора-қопсының арғы бұрышынан бері айнала беріп кілт кідірді. Тұмсығын оқыс көтеріп бұл екеуіне қарады. Басын шайқаған сияқтанды. Аңғарымы есік алдындағы жай-күйді бірденақ түйсінген сияқтанды. Жоқ, есік алдында пәлендей жай-күй жоқ еді. Состиып тұрған екеуді ғана көрді. Үшеу болып, кейде төртеуге толып тұрушы еді. Дабыр-дұбыр дауыстары шығатын. Анадайдан дабыстап Мерей үн қататын. Екеуі бір-біріне қарсы ұмтылушы еді. Мерей қолын созады, бұл тұмсығын көтереді. Мерей мұның мүйізінің түбін қасиды, әукесін сипайды. Бұл оның қолтық тұсына тұмсығын төсейді. Тұмсығын оның қолтық тұсына үйкелейді. Мерейдің кейде сықылықтап күлетіні бар. Қолтығын қысып, қашқалақтап әлек. Мұның атын атап, әлдебір сөздер айтады. Жағымды, жайлы сөздер. Еркелететін, еркелікке өзінің де жаны құмар әрекеттері көп.

	Алақтап Мерейді іздеп, бірден күрт түскені осы жолы болды. Мерейдің атасы мен апасы екеуі ғана состиып тұр екен. Қаракөз бұзауқанның көңілі қолп ете қалды. Қалт кідірді. Төңірекке алақтады. Қарлығыңқы қырылдақ даусы қыр ете түсті. Сірә, баж еткені шығар. Кәдуелгідей, басын шайқап-шайқап жіберді. Сірә, өкінгені болса керек. Әрі өкінгені, әрі қамыққаны. Сол тоқтаған жерінде бірсыпыра тұрды. Аңтарылып абыржып қалғаны анық.

	Мерейдің атасы жұмсақ үнмен өзіне қарай шақырды. Әдетте, итті, мысықты еркелетіп, тамаққа шақыратын дауыс. Қаракөз бұзауқан түсінбегендей ме, дағдарғандай ма, маңқия қарап тұра берді.

	« Қаракөз бұзауқаным-ау, Мерейімнің бұзауқанысың ғой, жүре ғой, келе ғой.» – Мерейдің апасы шақырғаны. Шын-ақ елжіреп, шынымен еркелетіп, мап-майда үнмен шақырды. Және Мерейдің атын атады. Қаракөз бұзауқанның қырылдаған қарлығыңқы үні тағы да бір бақ ете қалды. Басын шайқап-шайқап жіберді де, өзеурей ұмтылды. Үп-үлкен, ауыр басын Мерейдің апасының қолтығына тықты. Аналық жұмсақ иіс. Бусанып тұрған дымқыл бу сияқты. Мерейдің иісі. Әлі тарқамапты. Апасының кеудесін әбден-ақ аймалағаны білінеді. Иісі сіңіп қалыпты. Апасының иісі мен Мерейдің иісі қосылып ерекше бір жағымды, өзгеше бір жұмсақ иіс таратты. Сол иіске Қаракөз бұзауқан да елтіді. Сірә, үлкен мал да жағымды, жұғымды иіске тұшынатын сәттері болады екен. Иіске елтіді ме, Мерейдің иісін сезініп сағынышы оянды ма, әйтеуір, Мерейдің апасына ерекше елжіреп, нәзік қылықтар танытты. Иә, сөйтті. Мал. Сиыр малы. Итке, мысыққа тән қылықтар көрсетті.

	Осыдан былай қарай Қаракөз бұзауқан өрістен келген бетте үй алдынан Мерейдің апасын іздейді. Есік алдын көзімен шолып өтеді. Жоқ, шолмайды, есік алдында тұрған Мерейдің апасына назары бірден түседі. Қас-қабағы жадырап қоя береді. Әрине, Қаракөз бұзауқанның қас-қабағын арнайы барлайтын ешкім жоқ. Барлаған күнде де ешкім оны айыра қоймас-ақ. Қас-қабағы ренішті ме әлде көтеріңкі көңілде ме – оны кім айырып, анықтай алады? Рас, қорыққаны, осқырынып үріккені, тағы сондай әртүрлі әсерлерді тануға болатыны анық. Әртүрлі сыртқы әсерлердің белгісі малдың көзінен ап-анық танылады. Ал мына Қаракөз бұзауқанның елжіректік көңілкүйі тіпті өзгеше көрініс, бөлекше таным. Бәлкім, зерттеу көзімен қараса, ерекше құбылыс есебінде саналар.

	Осы күннен бастап Қаракөз бұзауқанның (тайыншаның, әрине) Мерейдің апасына деген ықыласы мен елжіректік көңілі мүлдем бөлекше сыпат алды. Сонау тұстан елпеңдеп, өңмендей ұмтылады. Келген бетте-ақ тұмсығын созып, Мерейдің апасының бүйірін түрткілейді. Апасы (мұның да апасы, әрине) қолын көтеріп, қолтығын ашуына мұрсат сұрайды. Көтерілген қолдың қолтық тұсына таман тұмсығын сүйейді. Сүйей ме әлде қолтық тұсынан білінген дымқыл иістің жағымды лебінен бүкіл өне бойы тұшыну таба ма? Әйтеуір, жан-күйі сүйсініп, көңілі елтитіні анық. Елти ме, балқи ма? Бәрібір ғой. Рахаттанады. Сүйсінеді. Түшіркенеді. Саналы сезіну емес. Санасыз күй деуге де келмейді. Бой-күйіне таралған тәтті тылсым. Өне бойын билеген белгісіз ләззат. Адамзаттың жануарға деген ықыласын сол жануардың қапысыз сезінуі болса керек. Ұқпайды, бірақ сезінеді. Өне бойы тұшынады, бойы балқиды, сөйтіп, жануарға тән рахатты күй кешеді.

	Маңайдағы көрші-қолаң әуелде осыны қызық көрген. «Мерейді көксеп жүр. Соған өзінше мауқын басқаны» дескен. Әуелгіде солайақ болған шығар. Ал бүткіл дене бітімі, ішкі құрылыс жүйелері біртебірте өзгеше күй кешті. Сол күйді өзі анық аңсап тұратын болды.

	– «Әлгі Мерей келіп қалды ма екен дей ме? Әлде өзіңізге тым бой үйіріп үйреншіктеніп алды ма? Әйтеуір, ауыл жаққа бұрыла қарап тұратынды шығарды. Кейде мәңкілдей ме, мыңқылдай ма, түсініксіз бірдеңелерді көмейінен қырылдайтын болып жүр.» – Бақташы әдейі келіп хабар қылған. Қаракөз бұзауқанның өрісі мен жүрісінен қауіптенетін сықылды. Иә, Қаракөз бұзауқанның жаратылыс қалпы ауыл адамдарының бірсыпырасына өзгеше қалыпта байқалады. Әсіресе, бақташының бағамы тіпті бөлек. Тайынша атанып, табынға ілесіп өріске шыққанына бір күз өтіп, келесі көктем мен жаздың таусылуына да аз қалған. Қаракөз бұзауқан сол бөлекше қалпынан жазған емес. Өріске шыққан табынның соңынан ілеспейді, ішіне қосылмайды. Жеке дара бөлек келіп көп сиырдың жалпы қарамын ғана бағдарлап, не сонау алдында оқшау кетіп бара жатады, немесе жел жақ сыртынан орағыта қабаттасып, жанамалай жайылады. Ал кешкі малдың беті ауылға қарай бұрылды бітті – бәрінің алдына түсіп дедектей жөнеледі. Еңкелеңдеген бетінде апасына (оның да апасы ғой, әрине) келіп тұмсығын тірейді. Апасына бауыр басқандығы соншалық, келесі жазда Мерейге әжептеуір салқындық білдірді. Өрістен келген бойы апасының жылы қолтығын іздейді. Апасы бұзауқанының (үп-үлкен тайынша, әрине) маңдайын сипайды.

	Апасының алақанынан жып-жылы леп тарайды.

	Мерей екеуі апаларын екі жағынан қоршаулайды. Әрине, апасы мен Мерейдің бір-біріне деген ынтықтары мүлде басқаша. Басқаша қылық, өзгеше мейір. Бірін-бірі құшақтайды, еміренеді, тебіренеді, өліп-құшқан лебіздер шығарады. Қаракөз бұзауқанның аңғары соны сезеді-ақ. Аңғары сезе ме, сезіне ме? Әйтеуір, өзгеше күй кешкені, жан дүниесі мазасызданғаны анық.

	– «Мына Қаракөз бұзауқан мені тастап апама ауысып кетіп ті.» –Мерей өкпелей сөйлеген. Апасына ма, Қаракөз бұзауқанына ма? Сірә, екеуіне де азкем реніш білдіруі анық.

	– «Жаным-ау, бұл, енді, мал ғой. Бір жылға тақады сені көрмегелі, тосырқап қалады ғой. Содан бері маған бауыр басты. Кеткеніңше өзіңе үйренеді әлі.» – Апасы жұбатып жатыр. Мерейді де, Қаракөз бұзауқанды да жұбатып бақты.

	Алдымен, Мерей икемделді. Соны түсінгендей-ақ, Қаракөз бұзауқан да мойнын Мерейге созды. Мерей оның мойнынан құшақтап, әукесін қасыды. Қаракөз бұзауқан емініп, басын тигізді. Үшеуінің – апасы, немересі және Қаракөз бұзауқанының, осы қылықтары жаз бойы дағдыға айналды. Күзде Арай мен Мерей тағы да қалаға оқуға кетті. Тағы да үшеуі қалды. Қаракөз бұзауқанды сиырлардың есебіне қосса, Мерейдің атасы мен апасы екеуі ғана саналады. Бірақ Мерейді іздейтін үшеуі. Мерейдің іздеушісі есебінде бұзауқанды саннан шығаруға болмас. Ал санаттан... Сөйлей алмайды. Әйтпесе, көкірегі көксеп тұратыны ап-анық.

	Тіршіліктің тізбесі өстіп өте берді. Қаракөз бұзауқан құнажын болды. Үйреншік дағдысынан айныған емес. Бәлкім, үйреншік қылған дағдысы емес, туа біткен ерекшелігі шығар. Мейлі.

	Әйтеуір, еш бұзылмады. Толысып бойы өсті. Екі жаққа арбиып мүйізі қалқиды. Бас, сирақ сияқты дене мүшелерінің бәрі толысты. Сүйкімді қалпынан көрі сүйекті жануарға айналды. Денесі ауырлап, жүріс-тұрысы салмақты қалыпқа ауысқаны байқалды. Ал қылықтарында әлі жеңілтектік бар. Бәлкім, жеңілтектік емес, бойына біткен құштарлығы шығар. Көпке арналған құштарлық емес, төртақ адамға арналған құмарлық. Басқа көпшілікті, тіпті, көрмейтін, сезінбейтін сықылды. Оқта-текте жүрер жолында ұшырасқандардан бұрылып кетудің орнына тікелей басакөктеп өте беруге ұмтылады. Жоқ, ұмтылғаны емес. Сірә, тура жолынан бұрылып кетуді мүлдем білмесе керек. Осы қылығына орай, Қаракөз бұзауқанды білетіндер оны «Туратарт» атандырған.

	Күзге қарай бақташы жігіт мөлшерсіз мезгілде үйге келді. Әлдебір малдың әлдеқалай жағдайына бола кірмесе, өз бетінше бас сұға қоймайтын. Ала сиыр мен ала құнажын да, Қаракөз бұзауқан да (қазір енді құнажын, әрине) таңертең ғана тап-тұйнақтай болып өріске қосылған. Малдың бетін сәскеге қарай құнарлы өзекке бұрып, өзі желе шоқырақтатып ауылға келетін. Шәй-пұйын ішіп, кешкі тамаққа шейінгі әлқуаты жететіндей мөлшерде шайнамадан қарбытып алып, мал бағынына аттанатын. Бұл үйге бүгінгі келісінде әлдеқандай шаруасы бары анық.

	– «Ал Шауқабай, жоғарылат.» – Мерейдің атасының құрмет ілтипаты «шаруаңның жөнін айт» дегенмен бірдей шықты. Шауқабай басын қасыды, жанарын төмен төңкерді. Тамсанып, қипыжықтап отырды.

	– «Аздаған бір жағдайдың жөнін айтайын деп... Табынға қо-сыл ған ана бір екі бұқаның жастау біреуі сіздердің ана Қаракөз құнаж ындарыңызды...»

	– «Ойбу, құдай-ай, жазым қылып сүзіп тастаған ғой»... – Мерейдің апасы орнынан шыжбалақтай көтерілді.

	– «Жоқ, жеңгей, сүзгеннен аман. Көптен бері сол Қаракөздеріңіздің соңынан қалмай... Былайшаң айтқанда, енді, кәдуелгідей айналдырып жүретін...»

	– «Е, сенің алдыңнан өтіліп құда түсті ме?» – Мерейдің атасы сөз орайына қарай әдейі мысқыл білдірді.

	– «Жоқ, өйтпеді. Ол шіркіндер рұқсат сұрауды біле қоя ма? Мақұлықтың аты мақұлық емес пе»... – Шауқабай тағы қипақтады.

	– «Сонда, енді, не қыл дейді, ол шіркіндер?» – Мерейдің атасы тақымдай түсті.

	– «Не қыл дегенде, енді... Ана Қаракөз шіркін балалық жасап... қашып кетті»...

	– «Қайда қашты? Бөтен малдарға қосылып кетті ме?» – Мерейдің апасы абыржы қалпын әлі баса алмай тұр.

	Шауқабай бақташы басын шайқады. Мысқылмен жымиды.

	– «Өзіңіз, сірә, аңқаусыз-ау, жеңеше. Ана бір жас бұқа неше күннен бері иектеп, қасынан шықпай-ақ қойды. Мал шіркіндер де бір-біріне соншалық құмарлықтары басылмайтыны болады екен. Бір қора сиырдың ішінен өз алдына оқшау жүрген құнажынға көңіл аударғанын айтсаңшы. Иіскеледі, жалады-жұқтады, мойнын асты... Ақыры қоймады. Бүгін таңертең көндірді, әйтеуір.» – Шауқабай ыржалаңдап басын қасыды.

	– «Өй, мына шіркін не айтып отыр өзі? Сен не, жеңгетайлығына жүрдің бе?» – Мерейдің атасы зекіп тастады. Сандалған былжырақтың орынсыз сөйлеген былжырағы деп жорыды.

	– «Әне, ағай тез түсіне қойды. Түбінде, қуаныш қой, әрине. Бірер жыл ертеректеу демесеңіздер мал басын көбейтеді.» – Шауқабай ыржалақтап тағы да басын қасыды.

	– «Ұйбай-ау, мына шіркіндер не дейді, ойбай?! Арай мен Мерейдің бетіне қалай қарадым? Не бетімді айтам енді?» – Мерейдің апасының шынымен-ақ шыж-быжы шықты.

	Қайта, Мерейдің атасы сабасына тез түсті, тез жадырады.

	– «Е, жарайды енді. Оң жақта отырған бойжеткен емес қой. Малдың аты – мал. Бір бұзаулауы артық шығар, мейлі. Арай мен

	Мерей келгенде алдарынан ойнақтаған бұзауқан қарсы алады.»

	– «Әне, істің жөнін ағайдың өзі тапты.»

	Сөйтіп, Қаракөз бұзауқан «Қаракөз құнажын» атанып тайынша күнінде-ақ қашып кетті.

	Қуанышқа да емес, ренішке де емес. Тұтқиыл оқиға. Екеуі де... Мерейдің атасы да, апасы да ертеңінде ғана ойларын тиянақтаған. Сасып-салбырай қалатындай ештеңе жоқ. Жай ғана шаруашылық жайы. Бас аман, мал түгел. Әрберден соң, мал басының өсіміне қарай бағыт алған жора. Бір малы екеу болуға жазсын.

	Сонымен, күндер өте берді. Қаракөз бұзауқанның дене мүшелері толысып, өне бойы бошалаң тарта бастады. Жүрісі ауырлады. Әрі ауырлады, әрі мамырлады. Демін тереңнен алып, ыңқылдауды шығарады. Жанына бата қоймайды, әрине. Бірақ ауырлайтыны анық.

	Осындай-осындай өзгерістер бой жүйесінен де, жүріс-тұрыс қалпынан да бірте-бірте анықтала берді. Мерейдің атасы да, апасы да ерекше қамқорлық жасауға тырысып, арнайы назар аударды. Бағымкүтімнің аздығынан кемістік көрмейді, әрине. Таңдайына жаққан жем-шөпті талғап жейді. Ертеңгі жайылымға өрістер алдында атасы мен апасы жаурынынан бір сипап, сауырынан бір қағып қоймай өріске ұзатқан емес. Ал кешкі малдың қоралауы алдындағы еркелігі өз алдына. Сөйтіп, Қаракөз бұзауқанды мипаздау мен әспеттеудің шегінде ешқандай қапы жоқ еді...

	Күз бітіп, қыс түсті. Мал өріске шықпайды. Түске қарай ғана бір уақ өлкені жағалап түртіншектеп қайтады.

	Ала сиыр мен ала құнажынға Қаракөз бұзауқан да қосылады. Жоқ, жұбы жазылмай қатарларын түзеп өлке табанын жағалайтын ала сиыр мен ала құнажын ғана. Қаракөз бұзауқан соларды сырттай ғана төңіректейді. Жатын орындарынан сыртқа шыққан бетте үшеуін де алдымен есік алдында бой жазғызады. Ала сиыр мен ала құнажын есік алдындағы күресінге жетпейақ іштерін босатуға кіріседі. Қаракөз бұзауқан әдеттегі дағдысынан жазбайды. Үй сыртындағы үйіндіні айналсоқтап аз-кем кідірген соң ғана қажетін өтейді. Сонсоң қайтадан үйге қарай жылжып, екі аралықта кәдуелгідей таранып, баптанып саябыр табады. Аяғын кереді, артқы аяғымен төсін қасиды. Тазаланудың мөлшерін жасайды. Сонсоң барып әуке тұсына көшеді. Бірақ еркін қасына алмайды. Бұрынғы емін-еркін жететін аяғы енді икімге көп келе бермейді. Шабы жібере қоймай ма, қарны бөгет жасай ма, әйтеуір, еркін қимылға бара алмайды. Ауырлай ма, ауыра ма? Қалайда, әлдебір бөгесіннің бар екені анық. Сол бөгесін мен ауырлықты жан күйі сезінбегенмен, тұлғалық қалпы жақтыра қоймайтыны танылады. Елбең-делбең жүрісі жоқ. Бас көтеріп, арлы-берлі барлау да жасамайды. Самарқау, еріншек. Тым баяу, салмақты жүреді. Тек, жаңылмайтын әдетінен, жазбайтын бір ғана дағдысы бар – атасы мен апасының қастарына барып бір сүйкенбесе, тұмсығын тигізіп, маңдайын үйкеп-үйкеп қоймаса жаны жай тауып, көңілі көншімесе керек.

	Жаны жай табу, көңілі көншу... Жануарлар мен малға осы сөздер қаншалықты қатысты екен? Сезім, сөз жоқ, сананың көрінісі. Сананың көрінісі, ақыл мен ойды білдіруші. Яғни, адамзатқа қана тән құбылыс. Ал өзге жан-жануарларға... Дегенмен, түсініксіздеу көрініс. Қорқыныш пен үрей, сабыр мен тыныштану, таяқтан қашу, зекуден сескену, тағы осындай жан-күйдің толқындарын қабылдайтындары анық. Ал жан-жануарлардың бала кездеріндегі асыр салған ойындары мен арсалаңдаған қуаныштарын қалай бағалауға болады? Сезім бе? Әсерлік құбылыс па? Және өздері қаны бір үйірімен ғана байланыс жасайды. Қаны бөлектерінің біріне-бірі достықтарынан көрі жаулықтары басым.

	Қаракөз бұзауқанда не қандық, не үйірлестік байланыс та жоқ, бірлестік те жоқ. Ондайлардың бәрінен сырт, бәріне жат. Тек, Мерейдің атасы мен апасына ғана тебіреніс білдіреді. Жай ғана білдіру емес, жан күйінен төгілген құштарлығы мен ынтықтығы. Ақырын ғана ыңыранған дыбыс шығарады. Ауыр ыңыранады, ыңыранғаны ыңқылға ұласады. Бір жеріне батқан ыңқыл емес, ауырлық жүк көтергендегі қиналыс ыңқылы. Мерейдің апасының қолтығына тұмсығын сүйегенде бұрынғыдай жай ғана тыныстау, құштар көңілінің мауқын басу ниетінен көрі тыныстап тұру мүддесі көбірек байқалады.

	– «Бір уақ тыныш тауып, саялап тұрғысы келетін сияқты,» – дейді Мерейдің апасы.

	– «Тұмса көтерген құқайы ғой, ауырсынады, әрине. Және өзінің осы күйін сезіне де қоймайтын сықылды.» – Мерейдің атасы аяныш білдіреді.

	Қыс өтіп, жаз шықты. Қаракөз бұзауқанның айы, күні жетіп қалды. Өрістегі табынға қоспайды. Ауыл маңайында өлкенің бергі шетінде ғана жайылады. Сол жақын жайылымның өзіне жайырақ шығып, ерте қайтады. Өріске өріп, өрістен қайтып жатқан көп малмен ешқандай ісі жоқ. Көрмеген, сезінбеген сияқты. Тіпті, көрсе де, сезінсе де ешқандай мән бермейтін сияқты. Жүрісі әрі сылбыр, әрі ауыр. Ынтасы да аз.

	Мерейдің атасы да, апасы да бақылауды көбейткен. Күндіз де, түнде де уақ-уақ бақылаудан шығармайды.

	Сол күні ұзаңқырап кетіпті. Өзен жағасына тақап қалғанын бірақ көрді.

	– «Ойбу жазған-ай, ана шіркін бошалап кетті-ау!» – Мерейдің апасы өз жанын өзі сипалады да қалды.

	Атасы да сасқалақ қалбалақтап жеңіл жүріске ыңғайлы аяқ киімін өзгертті. Сол бетінде-ақ Қаракөз бұзауқанның қарасынына қарай ұмтылған.

	Иә, бошалап жүр екен. Іштен бүрген толғақтың мән-жайын қайдан білсін-ау, анадайдан даусы шыққан Мерейдің атасына қарап мойнын созды. Қарлығыңқы қырылдақ даусы қоса шықты. Мұң шаққандай, жәрдем күткен-сынды. Әлдеқандай тосын дерттің тоспасына ұшырағанын білдіргісі келгендей көмек тілейтін қамығыңқы, жабығыңқы дауыс. Жанары да, кейпі де пұшайман. Жер бетіндегі жалғыз тірегіне мұң шақты.

	– «Қаракөз бұзауқаным-ай, алғаш рет душар болған кебің ғой бұл. Жаның қиналды-ау, жануарым.» – Мерейдің атасы Қаракөз бұзауқанның маңдайынан сипады. Қаракөз бұзауқан ентіге ыңырсып, кәдуелгідей күрсініс білдірді.

	Мерейдің атасы Қаракөз бұзауқанды ауылға қарай икемдеді. Қалай айдап, қалай жүргізудің жөн-жосығын әуелгіде барламапты. Ауылға қарай бетін бұрып айдау көрмеген жанурды қалай бағыттайды? Ұра алмайды, жетекті білмейді, айдауыңа жүрмейді... Оның үстіне, толғағы қысып, шыдам-төзімін алып бара жатқаны және бар.

	Мерейдің атасы алдыға түсіп, ауылға қарай өзі жүрді. Қаракөз бұзауқан ышқына ыңыранды. Жанына батқан толғаққа шыдай алмай атасынан пәрмен тіледі. Мына далаға жалғыз өзін қалдырмауына рақым тіледі. Атасының мына тоңмойын ісіне түсіне алмай жалбарынған күйде дедектеп, соңынан ерді. Жоқ, атасы жылу білдірді. Мойнынан қағып бір сипады да, алдыға түсіп баяулай жылжыды. Қаракөз бұзауқан түйсінеді, әрине. Атасының соңынан ерді. Толғақ қысқанда атасынан жәрдем тілейді, арқа тұсына тұмсығын тигізіп, құшырлана үйкелеп, атасын құлатып түсіре жаздайды. «Тезрек жүр» дегені ме, «басқадай лажын тауып жәрдем қыл» дегені ме, әйтеуір, жан-күйіне пана іздейтіні анық.

	Мерейдің атасы жүрісін тездетті. Қолынан келер басқадай дәрмені де жоқ, еш лажын да таба алмайды. Артына бұрылып, бұзауқанды (құнажынды, әрине) барлап, бақыламады. Соңынан қалмай өкшелетіп келе жатқаны тынысынан аңғарылады. Далада туып қалмасын деп алаңытты.

	Иесі мен сиыры бірін-бірі иектеп, иесі сиырына мазасызданып, сиыры иесін сүйеніш тұтып, жан ұшырып үйлеріне жетті.

	Мерейдің апасы есік алдында күтіп тұрған. Анадайдан дауыстады.

	– «Қаракөз бұзауқаным-ау, Мерейімнің бұзауқаны-ау, жаның қиналды-ау, жаным.» – Өзінің де құрақ ұшқан көңілі әрі толқып, әрі елжіреп мейірім құйды. Мерейдің апасының мерейлі үні мен Мерейдің аты қоса аталғаны Қаракөз бұзауқанның да жан-күйіне әсер етсе керек, жүйе-жүйесі тебірене қалды. Қарлығыңқы қырылдақ үні тым мұңлы шықты. Жалынышты, дәрменсіз естілді.

	Атасы мен апасы кеу-кеулеп апарып малдың күндізгі паналық қорасына кіргізді. Қаракөз бұзауқанның біреуі әукесін қасыды, біреуі сауырын сипалады.

	Қаракөз бұзауқанды толғақ қыса бастады. Құйымшақ тұсы шөмиіп, көзі кіртиіп, танауын шүйірді. Танауын шүйіргені ме, бетаузын тыжырғаны ма? Әйтеуір, қиналыстың табы анық. Екі-үш рет жаталақтап, қайта тұрды. Біресе – атасын, біресі –апасын иіскелейді. Жәрдем күтеді, жанына медет тілейді. Атасы мен апасы бір-біріне қарап бірдеңелер айтады. Өз тілдерінде сөйлейді, әрине. Араарасында Қаракөз бұзауқанға да арнайы сөйлеп, бірдеңелер айтады. Жанашыр сөздер. Мейірімдерін білдіріп, жұбатқандары анық. Атасы мен апасы айтқан сол сөздерді Қаракөз бұзауқан жұбаныш қылғысыақ келеді. Бірақ іштегі дерт атасы мен апасының жанашырлық күйінен әлдеқайда басым еді. Жоқ, «басым» деген сөз жай ғана дәтке қуат қана. Әйтпесе, толғақтың күйін тек толғатқандар ғана білетін шығар. Қаракөз бұзауқан мына тосын дерттің толғақ екенін түсінбейді, әрине. Әйтеуір, бүткіл ішкі дүниесін жайлап жатқан алапат бір күш. Бүріп, қысып, бұрап әкетіп барады. Біреуі – алдында, біреуі артында құрақ ұшып, бәйек болып Мерейдің атасы мен апасы жүр. Қаракөз бұзауқан телміріп соларға қарайды. Солардан қайыр күткенімен, олар ешқандай жәрдем жасай қоймайды. Сірә, шамалары жетпейтін дәрменсіздік сықылды. Әлдебір күш Қаракөз бұзауқанды ішінен тепкілеп сыртқа бұлқынатын сықылды. Долы күш. Сыртқа шықпай қоймайтын, тегеуріні іші-бауырыңды бұрап, езгілеп бара жатыр. Шөмейтіп, мықшитып, құйымшағыңнан бастап опырып-жапырып, шыбын жанын шырқыратып барады. Айқайлай алмайды. Сөйлей алмайды. Жылай да алмайды. Осындай жан күйзелістерінің бірі болмаса бірі дертіне себепшілік жасай алар ма еді деп жалбарынатын сықылды. Іш құрылысының бәрі бұрап, сыздап, бүріп әкетіп барады. Ішін жайлаған осы дерттен қалай да құтылудың амалын іздейді. Жоқ, өздігінен құтылудың амалы жоқ. Жалғыз амалы – іштегіні алып тастау ғана болса керек. Қалай алады? Қалай шығарады? Кептеліп тұрған бірдеңе. Әне-міне жаны шығып кететіндей сезінеді. Сезіну емес, қиналудың азабы шығар. Бір жатады, бір тұрады. Бәрібір, ешқандай пана болмады. Ары қарап жатады, шыдай алмайды. Қайта тұрып бері қарап жатады. Бәрібір, жанына тыным жоқ. Тыным да жоқ, пана да таппайды. Іштегі дерт бүріп, қысып әкетіп барады. Буын-буынның бәрінен әл кетті. Жалбарынудың да, дәрмен күтудің де мәні қалмады. Мәні де жоқ еді, шамасы да таусылып бітті. Қиналған жанның бітеу дерті мазасыз күйге түсіріп барады.

	Қаракөз бұзауқан орнынан бір тұрған сәтінде Мерейдің атасы оның қарнын қолымен көтеріп демеу қылды. Қаракөз бұзауқанның тынысы жеңілдеп қалғандай болып, терең күрсініп дем шығарды. Мерейдің атасына мойнын бұрып, телміре қарады. Тағы да сүйеніш тілеп, жәрдем күтті. Жаңағы қол демеуі әжептеуір тыныс болған сықылды. Атасы соны түйсінді, әрине. Екі алақанын бірінің астынан бірін салып, Қаракөз бұзауқанның қарнын әжептеуір күш сала көтерді. Қаракөз бұзауқан ыңқылы мен күшенуін көбейтіп, шөмие кетті. Ыңырсыған даусы басқаша шықты. Толғақтың қиналысына қосылып ышқынған жан даусынан тағы бір қосымша дерттің ыңқылы қоса білінетін сықылды.

	Әлдебір сәтте ышқына қырылдап, арт жағы бұралаңдап жата кетті. Өздігінен жата кеткен жоқ, алапат бір ауыр күш жотасынан басып, күштеп еріксіз шөмейткен сықылды. Сол жақ жамбасына қарай жантая құлады. Құлады ма әлде жанбастай мыжғиып, жанұшыра еріксіз шөмейді ме? Шөмейткен күш жанына батты, безілдетіп, жан дүниесін бұрап барады. «Жанын көзіне көрсету» деген осы сәттерақ шығар. Иә, жанын көзіне көрсетіп, шырқыратып-ақ барады. Ыңқыңқ етеді. Зорлана күшенді. Демін тұңғиық тереңнен тартып, қайта жібергісі келмей, ішінде ұзақ кідіртті. Сонсоң, ыңқ етіп күрсініп, солқ етіп бойын демеді. Уақыт кідіртпеді, қайтадан булықтырып, қайтадан шеңберек қаққызды. Күшенуі мен ыңқылы қабаттасқан бір ырғаққа түсіп, ортақ зар тартқызды. Мал зарлай алмайды, әрине. Жоқ, зарлай алады. Қайғының жоғын зармен жоқтайды. Зармен мұңланады. Ал толғақтың күйі – жанына батқан қиналыс. Мұң емес, зар емес, жанына батқан аурудың қиналыс қалпы. Қаракөз бұзауқан да сондай күйді басынан кешулі. Жиі-жиі күшеніп, жиі-жиі ыңқылдады.

	– «Мұндайда жалбарынатын малдың пірі кім еді?» – Мерейдің апасы әлдебір күштен рақым күтіп, пәрмен тілеуге ұйғарды.

	– «Әр түліктің өзінің пірі бөлек. Сиыр малының кеңшілігіне Зеңгі бабасынан сұрау керек шығар». – Мерейдің атасы да тығырыққа тіреліп, кеңшілік жолын іздеді.

	– «Әйтпесе, бір Алла бәрімізге де ортақ шығар. Рақымын ешкімнен алаламас. Е, Алла, Мерейдің Қаракөз бұзауқанына рақымыңды түсіре көр. Кеңшілігіңді беріп, тікенегінен арылта көр». – Мерейдің апасы Алланың рақымына да, өзінің тілегіне де шын сенді, шын жалбарынды.

	Қаракөз бұзауқан атасы мен апасына жаутаңдаған жанарын сырт тайдырып, сонау алдыға бағдарсыз қарап мөлтең-мөлтең жалбарынған-сынды. Енді бір сәт ышқына күшеніп, көзі кілгіре сүзіліп кіртие қалды. Сонсоң қайтадан шарасынан шығып шадырая шатынады. Осы көрініс әп-сәтте бірнеше рет қайталанды. Байғұс құнажын жанұшырып жанын қоярға жер тапбай, біресе ыңыранады, біресе ыңқылдайды.

	– «Дұрыстап күшене алмай тұрғаны-ай, ә?! – Мерейдің апасы өкініш қылғандай ма, жазғырғандай ма, амалсыздық танытып, басын шайқайды.

	– «Әлгінде түрегелген сәттерінде демеу болсын деп бір-екі рет қарнын көтеріп едім. Соны әжептеуір тыныс қылды.» – Мерейдің атасы ақталған-сынды. Не жасарға лаж таба алмай дал.

	Мерейдің апасы Қаракөз бұзауқанның маңдайынан сипады.

	– «Қаракөзім-ау, ышқынып-ышқынып күшенші, жануарым».

	Жалынғандай ма, ақыл айтқандай ма, мүсіркеп тағы да маңдайынан сипады. Жылы сөз жануардың жүйесін елжіретті ме, қырылдақ даусымен тамағынан ғана қыр етіп қалды. Жанары жаутаңдап апасына (мұның да апасы, әрине) қарады. Тап сол сәтте жантая кетіп, ышқына күшеніп қалды. Іші солқ етіп босағандай болды. Іші босағандай болды, өзі де апыр-топыр өңмеңдей көтеріліп атып тұрды. Тап сол сәтте іштегі бұзау шаранасына оранған бетінде солқ етіп, тұмсығымен жер сүзе жарықты аймалады.

	Қаракөз бұзауқан тағы да мыңқ ете қалды. Өңмеңдеп апасына ұмтылды, апасының қолтығына тұмсығын тықты.

	– «Өй, жануарым, Қаракөз, бұзауыңды жала бұзауыңды.» – Мерейдің апасы абыржы сасқалақтап шаранада тыпыршып жатқан бұзауға ұмтылды.

	– «Ұйбай-ау, Мерейдің атасы-ау, тұншықты ғой ана бұзау.» – Мерейдің апасы апыр-топыр бұзаудың бас жағын шаранадан аршыды. Қақалып-шашалған бұзау басын қалтақтата сілкілеп, үздіге дем шығарды. Мерейдің апасы шарана бұзаудың танау қуысын, ауыз өзегін үрлеп, тынысын ашты. Осы мезетте Қаракөз бұзауқан да өңмендей келіп тұмсығымен шарананы түрткіледі.

	– «Пәлі, Қаракөзім-ау, бұл сенің төлің ғой, жаным. Сен енді осы бұзаудың енесісің. Енді саған да бұзауқан еркелейді, асырауың керек оны.» – Мерейдің апасы созылып жатқан шарананы алып Қаракөз бұзауқанның аузына жақты. Қаракөз бұзауқан сәл-сәл тыжырынғандай болды. Сонсоң тамсанды. Қыбыр-жыбыр етіп жатқан алдындағы жан иесіне шүйлікті. Осқырынып, жатырқау емес, іші-бауыры еміренген бауырмалдық сезімі оянды. Бәлкім, бауырмалдықтан көрі өзгеше ыстық, жанын тербеп, өзегін үздіктіріп бара жатқан, өне бойын иіте бастаған, бұрын сезінбеген жаңа құбылыс еді. Жүйе-жүйесі енді ғана тебіренген-сынды. Қырылдақ даусымен ынтыға үздігіп қыр ете қалды. Сонсоң барып жыбырлап жатқан денені иіскеледі. Әуелгіде аз-кем осқырынған. Сонсоң, қиғаштай қарап сәл кідірістеді. Екіойлы оқшырайып көзін қиықтады. Сонсоң, қайтадан иіскеледі. Оқыранған ба, мекіренген бе, қырылдақ даусы шықты. Бұрынғыдай тамағынан шыққан қырылдақ дауыс емес, өбектеген, жанұшырған дауыс. Тырбаңдап жатқан бұзауды тұмсығымен олайбылай қозғап-қозғап жіберді. Жас төлдің бас жағынан еміреніп, құныға иіскеледі. Бұзаудың үстіндегі шаранасын жалап, өліп-құша бастады. Жалады, мекіренді, иіскеп-иіскеп қояды. Ара-арасында басын қалт көтеріп, Мерейдің атасы мен апасына қарағыштайды. Мына құбылыстың жөн-жосығын айыруға құмартатын сықылды. Қайтадан алдындағы шарананы иіскелейді. Иіскелейді, жалапжұқтайды, тұмсығымен түрткілейді. Жыбырлап-қыбырлап алдында жатқан жанды денеге көз қиықтап қояды. Айлар бойы құрсағында жатып, бірнеше сағат бойы жан дүниесін ширықтырған тірі жанның өз ішінен шыққан етбауыр төлі екендігі санасына даритын болса керек. Санасы емес, әрине. Сезімі ме? Жануардың жануарлық түйсігі шығар. Жоқ, ең дұрысы – ананың аналық құдыреті. Сезім, түйсік, жануарға тән басқа да қасиеттер – соның бәрін аналық құдырет бір сәтте-ақ дарыта салды. Лезде дарыды, лезде меңгерді, лезде сезінді. Лезде жүзеге асырып жатыр.

	– «Мына шіркін бірден көндікті. Аналық сезімдерді бірден сезінді. Бұзауды иіскейді, енелік сезімдерді кешеді деп кім ойлапты мұны.» – Мерейдің апасы басын шайқады. Өзі де мейірленді, разықошын өзі де ірке алмады.

	– «Өтетін өткелдері әлі көп. Соның бәрін сәтімен атқарсын дейік.» – Мерейдің атасының әлі де күдігі бар, бірақ разы-қошын өзі де ірке алмады.

	Жыбырлаған-қыбырлаған дененің өне бойының бәріне жан кіре бастады. Қалтақтатып басын қозғады, кеуде тұсын тіктегісі келеді. Тұруға дәмесі бар. Алдыңғы екі аяғын тіктеп, кеуде тұсын көтермекке талпынды. Көтере алмады, тұмсығымен жер сүзе құлады да, жамбастай кетті. Шөкелей жатып денесін тіктеуге шамасы жетпеді. Ұмтыла беріп етпеттей құлайды, кеудесін көтерсе, арт жағы шөмие түседі. Буындары бекімеген қалтаң-қалтаңның өзі. Қалтаңдап кеудесін көтере берем десе Қаракөз бұзауқан (жаңа туған төлдің енесі, әрине) тұмсығымен сүргілеп құлатып алады. Жалапжұқтап үсті-үстіне түрткілей береді. Буыны әлі бекімеген, шаранасы енді ғана құрғай бастаған жас төл қалбалақ қағып тұра береді де, қалталақтап сүрәнаттай құлайды. Қаракөз бұзауқанның жаны ашығандай ма әлде жаны қоса ауырғандай ма, қыр еткен қырылдақ үні оқыс шығады да, жалап-жұқтап аймалай бастайды.

	– «Пәлі, мына Қаракөз жақсы сиыр болайын деді. – Мерейдің атасы сүйсініс білдірді. – Арай мен Мерейге хабарлармыз, сірә.»

	– «Екеуі шошып кетіп жүрмесін. Қаракөзді әлі «бұзауқан» деп бағалайды. – Апасының сенімі әлі тоқтам таба қоймаған. – Бірер жұма қарайлайық.»

	– «Осындай жаңалыққа менен көрі сен беріксің.» – Бәйбішесін жазғырғаны емес, қайта, өзгеше ерекшелігіне сүйсінгені іспетті.

	– «Елпілдеп-желпілдемей, әр нәрсенің байыбына барайық дегенім ғой.» – Бәйбіше отағасына сабыр үстеді. Екеуінің бірінбірі мақұлдасқан құптауларын Қаракөз бұзауқанның ыңылға ұқсас қырылы бұзды. Жас төл қалталаңдап орнынан тұрып, енесінің бауырына ұмтылады. Бауырына кіре алмайды, төсіндегі қылшықтарын тамсанады. Ал Қаракөз бұзауқан жаңа туған төлінің аңсарын ұға қоймайды. Бағытсыз, бағдарсыз қалталақтаған сандырақ жүрісі деп ойлайды. Өзі де бұзауымен қоса қалбалақтап, айналшақтай тыпыршиды, Екеуі бірін-бірі қуалап жүрген сықылды.

	– «Мына шіркін шыжбалаңдамай, байыздап тұрса жарар еді. Анасын ауыздандырып көретін.» – Мерейдің апасы Қаракөз бұзауқанды сауырынан қасып, ақырын еңкейіп желінін сипады. Емшектерінің үрпін тартып көрді. Қаракөз бұзауқан соның бәріне пәлендей тасырлық көрсетпеді. Кішкентайынан бері өне бойын сылап-сипап, қытығын әбден таратып қойғандікі болса керек. Басасаулығы да, жатырқауы да байқалмады. Тек, байыздап тұра қоймайды. Қалталақтаған жас төлдің әуеніне үйріліп, қоса қалбалақтайды. Төлінің жан-жағынан өбектеп, олай да, былай да алды-артын орағыштай береді.

	Мерейдің апасы жаңа туған бұзауқанды қолтығынан демеп Қаракөз бұзауқанның бауырына икемдеді. Жаңа туған жас төл енесінің желінін ашқарақтана түртіншектеді. Өз аузымен емшекті дәл таба алмай, желіннің өне бойын көбірек аймалады. Салбырап тұрған емшек біресе танау тұсына, біресе маңдайына, енді бір сәт иегінің астына тиеді. Жалманып ашылған аузына ілінбей-ақ қойды. Сонсоң Мерейдің апасы Қаракөздің емшегіне жас бұзаудың аузын көзестірді. Жас бұзау (сірә, «нәресте бұзау» деген атауды телігеннің оғаштығы жоқ-ақ шығар) алдымен жылы емшекті тамсанып көрді. Бағанадан бері енесінің бауырын әр жер-әр жерінен түртініп жүргенде, аузына ылғи қыл-қыбыр ғана ілінген. Тамсанып көрген: дәм жоқ, тату жоқ, лоқсығын келтірген бірдеңелер еді. Ал мынау жұмсақ дүние – мүлде бөлек дүние. Жұп-жұмсақ, жып-жылы. Тілі мен таңдайының арасына әрі толымды, әрі дәмді. Тұншығып, бұлқынып жарық дүниеге келді. Әуелгіде әлдеқандай бір ораманың ішінде ораулы болған. Құрсаулап тастапты, қол-аяғын әрең қозғалтты. Жарық дүниені көргенімен, буындырып, тұншықтырып барады. Жөтелді, шашалды. Шамасы жеткенінше бұлқынып көрді. Жоқ, тұзағынан шығармады. Сонсоң, әлдебір жыбырлаған бірдеңелер мұны тұншықтырып бара жатқан орандыны жыртып-жыртып жіберді. Уһ! Мынау жарық дүние соншалық кең екен ғой! Әрі кең, әрі бостандық! Жарқырап тұр! Бірақ аяқтарының «буын» деп аталатын байлаулары әлі беки қоймаған босаң сияқты. Қалтаңдатып, қалтақтатып берекесін кетіре береді. Міне, қалтиып бас көтере бере-ақ тамақ іздеді. Санасымен емес, түйсігіне де ештеңе кірген жоқ. Тек, құрсақтан шыққан бетіндегі аш өзегі өңменін суырып барады. Есі-дерті ме (жоқ, есі-дерті қабылдай қоятындай күйге әлі жеткен жоқ. Сірә, өзегі талып төмен тартып бара жатса керек.) әлде аш өзегі ме, әйтеуір, мына жаңа туған тіршіліктің барлық мәні де, мағынасы да жас бұзаудың өзегінде ғана тұрған сықылды. Таңдайына борпылдаған жұмсақ етті басты. Жоқ, ет екенін білмейді әлі. Әйтеуір жұмсақ, борпылдақ. Әуелгіде салқын еді. Тез жыли жөнелді. Борпылдаған қалпы да тез қатайып, таңдайына топ-толық болып білінді. Таңдайы мен тілі қабат бүлкілдеп әлгі борпылдақты сора бастады. Әуелгіде таңдайына тамшы да тамбады. Сонда да үздігіп сора берген. Бір тамшы да тамбады. Құр қылқынып өз сілекейін өзі жұтты. Екі-үш тамсанғанда-ақ әлі құри қалса керек, емшекті аузына салған қалпында дамылдап тұрды. Сонсоң, бүйірінен әлдене түртіп қалғандай оқыс ұмтылып, емшекті қаттырақ сорды. Таңдайына тамшы тамса керек, жұтынды. Жаратылыстың жаратқан ұғымдық әсері шығар, тамағынан өтіп, құрсағына түскен бірінші қорегі. Шаранасын жарып, өңмеңдеп тұруға ұмтылғанынан бастап іздегені – тамақ. Ақыры, тамақты тапты.

	Емшекті қаттырақ сорды, таңдайы мен тілінің арасына қыса тамсап, құныға соруға тырысты. Оншалық аузы жарып сорылған жоқ, әрине. Дегенмен, жылы сүттің таңдайына тама бастағаны анық. Сүт тамшыларын таңдайына жинап, соны талшық қылып жұтты. Қылқ етіп тамағынан өтті, қылп етіп құрсағына жетті. Тіршіліктің нәрі осылай басталды. Тіршілік нәрі жаңа туған бұзаудың құрсағына мысқалдап жиналған сайын бұзаудың хал-ақуалы ширай берді. Кетеуі кетіп, әлсіреген дененің оқыстан ем қабылдауы емес, әрине. Тіршілікке енді келген нәресте бұзаудың тіршілік қорегін алғаш қабылдауы. Алғаш рет тіршілік әлемді көрді. Алғаш рет қоректенді. Рас, бәрі шектеулі, шағын әлем. Бірақ өз тіршілігі, өз қорегі. Күн сайын көбейе береді, үлкейе береді.

	Енді біраздан кейін жас бұзаудың қарны да тойды, шаршап та қалды. Қаракөз бұзауқан әуелгі балажандығын да, қамқор ықыласын да кілт доғарды. Бей-жай күйде құр маңқиып, ештеңеден бейхабар тұрды. Қайта, нәресте бұзау сұлқ тұрғанда ғана ойына енді түскендей бейтарап қана мойын бұрды.

	– «Мейлі, әйтеуір бұзауын емізіп, асырап жүрсе болды», – деді Мерейдің атасы.

	– «Өзін сауып көрсем қайтеді? Бұзауы екі емшегін ғана шала емді. Қалған екі емшегін бастаған да жоқ.» – Мерейдің апасы шұңғылдау табақша алып, Қаракөз бұзауқанның бауырына отырды.

	Қаракөз бұзауқан қаперсіз қалпын сабырмен сақтады. Баурайына еңкеңдей кіріп, емшегін тартқылап жатқан Мерейдің апасынан пәлендей оғаштық көрмеді. Бұзау күнінен бері өткерген құқайы. Құқайы емес, бойына жағатын сылап-сипау әдеттері. Қайта, сүйсініп, түшіркеніп қабылдайтын.

	Мерейдің апасы Қаракөз бұзауқанның екі емшегінен әжептеуір сүт сауды. Қою, сарғыш сүт.

	Кешке қарай пісіріп көрген. Кәдуелгідей, кертіп жейтін уызға айналды. Алдымен Мерейдің атасы ауыз тиді. Сонсоң, апасы. Екеуі де таңдайларын тамсанды. Бастарын шайқады.

	– «Қаракөз бұзауқан бұзаулап, оның сүтінен уыз жейміз деп кім ойлаған...» – Мерейдің атасы тағы да басын шайқады, тағы да тақ еткізіп таңдайын тамсанды. – «Арай мен Мерей естігенде не дер екен? Сене ме, сенбей ме? Таңырқай ма, реніш қыла ма?» – Мерейдің апасы әлі күнге өзі де сене қоймайтын сықылды.

	– «Өздері басы-қасында жүріп, уызынан жегендері қызық болу-шы еді. Енді бір ертегі сияқты көретін шығар.» – Мерейдің атасының сөзінен өкініш білінді.

	– «Жарайды, аманшылық болса, сүтін де ішер, уызын да жер.» – Мерейдің апасы ақсақалының көңілін басқандай еді.

	Ұйқыға жатар мезеттерінде екеуі қабат шығып сиыр мен бұзауды бақылады. Қаракөз бұзауқанның «сиыр» атанып, одан туған төлдің «бұзау» атауына ие болғанына үй иесінің екеуі де оншалық сене қоймайтын сықылды.

	Қалбаң-құлбаң етіп екеуі де қарайды. Қаракөз бұзауқанның қырылдақ даусы естілді. Ентелеп бері қарай ұмтылды. Мерейдің апасы қоршауға кіріп, Қаракөз бұзауқанның әукесін қасыды. Қаракөз бұзауқан мейірленіп мойнын созды. Мерейдің апасының қолтығына тұмсығын сұқты.

	– «Жә, жә. Еркелікті азайт енді. Саған да еркелейтін төлің бар, әне. Өстіп-өстіп сен де көбейесің, тұқым жаясың.» – Мерейдің апасы Қаракөз бұзауқанды сауырынан сипады. Қалтаң-қалтаң қалбалақтап жас бұзау да ұп-ұзын болып тұрған екіаяқтының етек-жеңін тамсады. Сірә, аузына ілінгеннің бәрінен сүт шығады деп дәметсе керек. Таңдайымен тамсап, көмейіне қарай жентектеп барады.

	– «Өй, Қаракөз бұзауқанның бұзауқаны-ау, көрінген нәрсені аузыңа салып үйренбе, жебір болып кетесің. – Мерейдің апасы жас бұзаудың аузынан етегін әрең шығарып алды. Сонсоң Қаракөз бұзауқанның желін сабасын алақанымен салмақтап көрді. Төрт емшегінің қарам мөлшерін ұстады. – Тағы да еміпті. Желінінде жиналған сүт жоқ,» – деді.

	– «Мейлі, түнімен бір-біріне бой үйіртіп бірге жата берсін,» – деді Мерейдің атасы.

	Ертеңгісін Қаракөз бұзауқан да, оның жас бұзауы да, шыныменақ, бір-біріне бауыр басып қалыпты. Сөйтсе де, Қаракөз бұзауқан атасы мен апасының даусы естілгенде-ақ орнынан өңмеңдей көтерілген. Өзіне арнаған тәтті-дәмділерін әкеле жатқандай-ақ мойнын соза ұмтылды. Қырылдақ даусы тамағынан қылқына шықты. Кеберсіп, құрғап қалған сияқты. Әукесінің астына тұмсығын сұғындырып, бұйығып жатқан жас бұзауын баса көктей кеуделеді. Жас бұзаудың еті ауырып қалды, әрине. Күрсінгендей, ауырсынғандай дыбыс шығарды. «Енесі тепкен құлынның еті ауырмас» деген. Жас бұзау да орнынан қалбалақтай көтерілді. Көтерілген бетте енесінің бауырына ұмтылды.

	Қаракөз бұзауқанның бұзауымен жұмысы бола қойған жоқ. Атасы мен апасының (мұның да атасы мен апасы ғой, әрине) майда алақанына үйренген жан жүйесі сол мейірімді аңсап қоя берді.

	Кеше ғана ішінен шыққан бұзауының айнала түрткілегені, емшегін сорғанына иісінген аналық өзегі пәлендей жіби қоймады.

	– «Пәлі, мына шіркіннің аналық ықыласы оншалық жіби қойған жоқ-ау деймін.» – Мерейдің атасының кешегі пікірі бүгін қайта толқыған сықылды. Көңілі көншімей тұр.

	Қаракөз бұзауқан алдымен Мерейдің апасын түртпектеді. Құлқыны ештеңе дәметпейді, Ал көңілі көпсіп қоя бергені анық. Мерейдің апасының омырауына тұмсығын үйкеледі. Апасы сипаған майда алақанды жаны да, тәні де қабат тіледі. Жаны да, тәні де қабат сүйсінді. Қабат сүйсінген қалауы жөпшеңгіге ләззат таба қоймады. Манаурап, маңқиып тұмсығын көтереді, мойнын созады. Тағы да сылау, сипау тілейді. – «Қой енді, атаң бір-екі сипасын. Сонсоң, өзің де бұзауыңа қарай үйріл.» – Мерейдің апасы Қаракөз бұзауқанға әрі ақыл айтты, әрі қолымен ымбалап сілтеу білдірді. Қаракөз бұзауқан басын көтерді. Сәл қиыс тұрған атасына мойнын қиғаштады. Иә, атасының көңіл қалауын түсінді. Жоқ, Қаракөз бұзауқанды сылапсипауға көңілі алып-ұшып тұрғаны шамалы екенін сиыр малы да түйсігімен түйсінді. Бірақ «кетарысы» жоқ екені де беп-белгілі. Қалайда, екеуінің де көңілдеріндегі қасаңдық жазалаң тартуы қажет.

	Қаракөз бұзауқан екі-үш аттап атасына жылжыды. Атасы қолын созды. Екеуінің де көңіл астарлары бірден-ақ жазалаң тарта қалды. Атасы бұзауқанын сылап-сипады, бұзауқаны соған езіліп-елжіреп манаурап тұрды.

	Екеуінің жараса қалған тыншу қалпын жас бұзаудың қалбалақтап келіп енесінің бауырын аймалағаны бұзды. Әрине, жануардың бауырын жануарша түрткілеп жүр. Жануарша аймалау дегеннің көрінісі осылай шығар. Жоқ, мына екеуінің бір-біріне деген сезім күйлері жанжануар атаулының енесі мен төлінің күйлерінен мүлдем бөлектеу еді. Енесі төліне еміренбеді, бұзауы жас төлше емексімеді. Бірден бауырына ұмтылды, бірден-ақ емшек іздеді. Желіні иіп, емшектерінің үрпі иісінген түгі жоқ. Тасырайған тастай күйі де емес. Бұзауы емеді, енесінен сүт шығады. Екеуінің бір-біріне деген аналық мейірімі мен балалық құштарлығы сол ғана.

	– «Бұл екеуін енді қалай істейміз? Қандай тәрбие береміз?» – Мерейдің атасы жөн таба алмай, кәдуелгідей, қиналған-сынды.

	– «Мектептегі тәрбие көрмеген балаға амал іздегендей болдың ғой. – Мерейдің апасы отағасын бір тұғыртып алды. – Екеуі екі-үш күндей бірге тұрсын. Шөп, жем беріп қояйық. Бір-біріне мейірленсін. Сонсоң, екеуін екі бөлеміз, әрине. Бірін – табынға, бірін бұзауларға қосамыз. Бірі – енесі, бірі бұзауы болып жүрсе жарар.» – Мерейдің апасы мән-жайды осылай шешті.

	Бірі – енесі, бірі бұзауы болып сезінді ме, ол жағын барлай қою қиын еді. Бұзауы келіп емшекке жабысады, енесі қалт тұра қалып, бұзауының емуін күтеді.

	Бірер жұмадан кейін Мерейдің апасы сиыр атаулының бәріне тән тәртіпті қолданды. Бұзауға жұмсақтап ноқта жасады. Ала сиырдың ала бұзауының қасынан орын сайлады. Күндіз екеуін бірге қосып, басқа бұзаулардың қарамына ілестірді. Екеуі де теп-тез-ақ үйірсектеніп кетті.

	Қаракөз бұзауқанды табынға қосты. Бұзауын іздеп алаңдамады. Әйтпесе, желіні сыздап және мазасызданбады. Табынның ішіндегі жүріс-тұрыс дағдысы сол бұрынғы қалпынан еш өзгермеді. Қырын шеттеп, саяқ жүреді. Басқа сиырлардың әрқилы жүріс-тұрыс өзгерістеріне Қаракөз бұзауқан ешқандай қапер қылмайды. Мойнын сәл бұрып аңырып қана таңдана қарайды. «Бұлары несі?» деп, оғаштықты жақтырмайтын сықылды. Иә, шындығында оғаш істер. Бейбіт қалыпта әлдебіреуі өзімен-өзі кетіп бара жатады. Артжағынан жеткен тағы біреуі алдыңғының қасынан сәл қиыстап өте берсе – бір жөн. Жоқ, өйтпейді. Алдыңғыны не бүйірінен, не шабынан міндетті түрде бір мүйізімен бір түйреп қалмай, өз жөнімен өте беруі сирек-ақ. Қағажу көрген алдыңғы сиыр тосын түртпектен бір ыршып кетеді де, қолма-қол қарымын қайтаруға ыңғайланады. Сірә, артынан жеткен түртпектің дүмпу мөлшерін барлағысы келгендей, мойнын бұрып барлап көреді. Егер шама-шарқы өлшеміне толса, қайта қайрылып, есесін қайтарудың қамын ойлайды. Кейбіреуі сол бетінде-ақ айбатын шегіп, кәдуелгідей, кес-кестей көлденеңдейді. Кейбірі сәл басбағып, кідірістеп қалады да, артынан келіп, аяусыз өз сүргінін салады. Табындағы топ орталарын ашып, әжептеуір алаңқай жасап береді. Бірақ ана екеуінің бір-бірімен қақтығысу әрекеттері оншалық ұзаққа созыла қоймайды. Бір-бір шайқасқаннан кейін-ақ әлсізі әлдісінен тайсақтап, қашқалақтап жөнеле береді. Әлдісі көзі алайып азкем тұрады да, табынның бағдарымен түк болмағандай қаперсіз кетіп бара жатады. Табынның ішіндегі осындай қақтығыстар аяқ астынан бұрқ ете қалады. Соның маңайындағылар үдірейе қарасып, бастарын шайқайды. Жақтырмағандары немесе сес көрсеткендері емес шығар, сірә. Әлде бұлардың да мүйіздері барлығын, алда-жалда қажетті мәжбүрлік туындай қалса, айбат шегуге дайын екендігін танытатындар бар. «Бұл қайткендерің?» дегендей, жай ғана барлау жасап, жөндеріне кете беретіндері бар. Тіпті, ешқандай қапер қылып, көзіне ілмейтіндер, көңіліне елең қылмайтындар бар. Ал Қаракөз бұзауқан олардың бәрінен бөлекше, әрине. Сол алғашқы қалпынан жазбайды. «Аналық сиырлардың қатарына қосылдым-ау, есейгендіктің белгісін мен де көрсетейін» дейтіндей сыңай мүлдем сезілмейді. Ауылда қалған жас төлін іздеу, басқа сиырлар сияқты аналық аңсау жанкүйінде мүлдем болмаса керек. Түсте де табыннан бөлініп өз бетімен келмеді. Осындай жаңа туған оншақты сиырды бағыншы бөлекше айдап келген. «Желіндері сыздайды, жас төлдерінің әрі қарындары ашады, әрі шөлдейді» деген. Қаракөз бұзауқанды осы аналықтардың қатарына қосты. Бұзауын өксеп келген Қаракөз байқалмады. Келген бетінде атасы мен апасына ұмтылды. Үздігіп, өңмеңдеп тұрған бұзауқанына пәлендей еміренгендік білдіре қоймады. Алдымен атасы мен апасының (Мерейдің атасы мен апасы ғой, әрине) омырауларына тұмсығын кезек-кезек төсейді. Мүйізінің түбін, тұмсық тұсын сипаса, сауырын қасыса соған сүйсінеді. Қайталап-қайталап сол жерлерін төсей береді. – «Өй, Қаракөз, сенің өз ішіңнен шыққан бұзауың, бұзауқаның бар. Сен енді соны еркелет, соны емексіт. Бізге келіп сүйкене бергеніңді, арқаңды қасытуыңды қой енді». Мерейдің апасы Қаракөздің көзіне тесіле қарап, кәдуелгідей, жөн-жосықтың жөнін айтты. Қаракөз бұзауқаны осы уәжді түйсінді деп сенді. Қаракөздің бауырына әкеліп бұзауын салды.

	Бұзау бірден-ақ енесінің желініне қарай өңмеңдеді. Желіннің алдыңғы жағына ерні тиді. Соны қарманып көріп еді, жағымсыз, дәмсіз, татусыз, сүйкімсіз бірдеңелер екен. Тамсанып байқаған, жұмсақ, жылы, борпылдақ еді. Таңдайына бірден-ақ өзгеше дәм құйылған. Жып-жылы, тәп-тәтті дәм. Алғаш көрген жарық дүниесінен татқан алғашқы дәмі. «Онан басқа да дәмді тамақ бар» дегенді қапер де қылмайды. Аңсары, шұрылдаған іш құрылысының бар өмешегі осы төрт емшекте ғана. Бірден аузына түспеген жылы борпылдақ жалаңаш танауына тиді. Жалма-жан аузын солай қарай қамдады. Аузына дәл түсті. Сәл салқындау екен. Әрі салқындау, әрі қасаңдау. Тісімен шайнамайды, әрине. Сөйтсе де, әлсіз таңдайына қатқылдау тиді. Бірақ емешегі үзіліп тұрған ештеңені елең қыла қоймады. Бір... Екі... Үш... Там-тұмдап аузына сүт тамды. Өндіршегін созып, тілі мен таңдайын қабаттады. Екеуінің дәл ортасында емшек бұлтиды. Туғанына аз-ақ күн болған жас бұзауқан бірден борпылдата жөнелмеді, әрине. Қызыл иегіне салып, шімшілей тартты. Иегіндегі жаңа тұқылдар батып кетсе керек, енесі бұзауының тұқылын санымен жасқады. Жас бұзауқан оны елең қыла қоймады. Кенедей жабысып аш өзегі үздіге берді. Аз-маз екшеп тұмсығымен түрткілей түсті. Әлдебір кезде Қаракөздің де бойы иісінді. Тамыр-тамырына дыз-дыз етіп жылу жүгіргендей болды. Жылу жүгірді ме, қан бойлады ма? Әйтеуір, бой-бойына жылу тарап, иісінгені анық. Жас бұзауқанның таңдайына жылы сүт тамшылады. Өздігінен құйылған жоқ, әрине. Таңдайы мен тілінің түртпегіне иіп қоя берді. Емшегі жұмсарды. Екі езуіне жылы сүт жиналды. Толғана сорған жылы сүт аузына толып, ары қарай өңешіне жылжыды. Жас бұзауқан соны қылқ-қылқ толғана жұтты. Қаракөздің табиғи қалпынан пәлендей құбылыс байқала қоймады. Өліп-құшып емшегін сорғылап жатқан тұңғыш төліне пәлендей еміреніс білдіре қоймады. Құлықсыздығы немесе мейірімсіздігі емес, сірә аналық сезімнің әлі ояна қоймағандығы шығар. Аналық сезім әлі ояна қоймады, адамға еркелеп өскен жануар өз қандастарына үйреншік қылмады. Әсіресе, өз төліне аналық көрсете алмады. Көрсете алмады емес, көрсете қоймады. Өз бетімен, өздігінен түртінген төлі, әйтеуір, аққа аузын малды. Анығы, емшек сүтіне аузы толды. Енесі еміреніп емшегін тоспаса да, аш өзегі ме әлде емешегі үзіліп үздіккен аңсары ма, жас бұзау түртінектеп жүріп өз бетімен-ақ емшектің жөнін тапқан. Ал енесі болса, кекжиіп, керілді де тұрды.

	– «Желініндегі тауса алмағанын сауып алмайсың ба?» – Мерей-дің атасы ескерту қылғандай еді.

	Мерейдің апасы шелегін әкеліп Қаракөз бұзауқанның

	(«бұзауқан» деген тіркес ендігі жерде Қаракөзге үйлеспейді-ақ. Бірақ «Қаракөз» сөзін бөліп алудың жөні тағы келіссіз.) бауырына отырды. Қаракөз енді ғана апасына қарай мойнын бұрған. Сәл ыңыранған сияқтанды. Кекжиген, бедірейген қалпынан кілт өзгеріп, жаратылыс тұрғысына мейірім жүгіргендей болды. Сірә, сүтін сауды деп ойлаған жоқ, желінін сылап-сипап жатыр деп түйсінді. Жүйе-жүйесінің бәрі босады. Сүттің шелектің түбіне тырс-тырс тамған дыбысы біртебірте борп-борп естіле бастады. Борпылдаған сол дыбысқа Қаракөз бұзауқанның да айызы қанып, өне бойы тұшынғандай еді. Жас бұзауқан енесінің бауырынан тартыншақтай көткеншектеп, анадай жерге шегінді. Басын шайқалады. Жаратпағаны емес, әрине. Әрі мейірі қанғаны, әрі құрсағы тояттағаны. Мейірі қанып, құрсағы тояттаған соң көңілінің қошы да артты. Алдында тұрған өзі тектес төрт аяқтыға еркелегісі келіп, сүйкенуге, әр жер-әр жерін соғып өтуге аңсары ауды. Алдымен сол тұрған жерінде ақырын-ақырын шұнаңдап байқаған. Басын шайқады, жоғары-төмен салып шұнаңдап секіруге ниет қылды. Кеуде тұсын сәл-сәл көтеріп көрді. Көтеріле алады екен. Биікке секірмесе де, кеуде тұсын әжептеуір қозғай алды. Екі жағына теңселіп емес, жоғары қарай қомдап еңселеді. Екі жағына, жоғары-төменге кезек-кезек басын шайқап, оңды-солды шайқапшайқап, төрт аяқтап ойнақтамаққа талпынады. Қаракөз енесі одырайып, оқшырайып бұзауына қарайды. Ойнақ салған жас бұзаудың әрекетіне онша түсіне қоймайды. Әрі түсінбейді, әрі жақтырмайды. Неге сонша есіреді? Жай есіріп қана қоймайды, төрт аяғын тең баса алмай, сүрәнаттап-сүрәнаттап кетеді. Ана жерге бір-мына жерге бір соқтығысып, тізесін, бүйірін, шекесін соғады. Соғылған жері ауыра ма, ауырмай ма, соны өзі де біле қоймайды. Бәлкім, жұмсақ алақанмен сипап көрсе, алақанға білінетін ісінген-ісінген бұдырлар байқалатын-ақ шығар. Бармақпен бассаң – жанына батуы да мүмкін. Елпелеңдеген мына жеңілтек безелең денесіне батқан сыртқы әсердің ештеңесін сезіне қоймайды. Қаракөз де соның бәріне тым бейқам. Көзі көреді, бірақ ешқандай мәні жоқ көз қарас. Басқа сиырлар құрсағын жарып шыққан ерке төлінің әрқилы әрекетінің әсеріне қарай жан күйінің де қоса толқитыны сырт көзге де, өзіне де бепбелгілі әсер береді. Қаракөз өйте қоятындай сыңай білдірмеді. Қайта, желініне жармасып отырған Мерейдің апасына әлдеқайда ықыласты сияқты.

	– «Қаракөз шіркін байыпты бола ма, әлде бұзауына салқынқанды бола ма? – Мерейдің апасы Қаракөздің бауырынан тұрып шелегіндегі сүтіне қарады. – Сүттілігі жаман емес сияқты. – Үні қайтадан мейірге бөленді.

	– «Бізге еркелеп-ақ өсті ғой, бұзауына да іші-бауыры езіліп тұруға тиіс». – Мерейдің атасы Қаракөзге құптау білдіруге тырысты. Көз қиығын салып, таңырқай қарайды. Шындығында да, таңырқарлық құбылыс. Құбылыс емес, әрине. Бірақ түсініксіздеу жәйт. – Өзі, әйтеуір, бұзауын тыныштықпен емізді. Өстіп-өстіп аналық сезімі оянатын шығар. Тұмса ғой әлі»... – Мерейдің атасының есіркеуі ме, әлі тайыншаның тонынан шыға қоймаған пақырға аяныш білдіруі ме, әйтеуір, толғана қараған кейпі анық.

	Қаракөз бұзауқан осы самарқау қалпынан жазбады. Елігіпжелігіп жүрген нағыз бұзауқанды көрсе де көрмейтін, асыр-күсірін естісе де естімейтіндей кейіпте.

	Бұдан былайғы Қаракөз бұзауқанның тіршілік қалпы осы кейпінен жазбады. Осы кейпінен ғана емес, осыдан былай қарай ғана да емес, туғаннан бергі бойына сіңе бастаған үйреншік қалпынан бөлекше күйді кейінгі дағдысына еш іліндіре қоймады. Ал «бұзауқан» атанған шағынан басталған өзіндік ерекше дағдыларынан жазбады. Өрістен үйіне қарай өңмеңдеп жетеді. Басқа ештеңеге алаңдамайды, алданбайды. Кешкі өріс бері қарай қотарылып, малдың беті бері қарай төңкерілгенде, Қаракөз бұзауқан бәрінен бұрын бері қарап тұмсығын көтереді. Күні бойы көңілінде жүре ме, әлде беті ауылға қарай бұрылғанда-ақ емешегі үздіге қала ма, тәуекелге бел буғандай басты бір шайқап тастайды. Сонсоң тұмсығын көтеріп аңқия қарайды да, жылжи жөнеледі. Топ ішінен әлдеқалай бір-екеуі Қаракөз бұзауқанның қимылын қайталайды. Жоқ, айна қатесіз көшірмелеп емес, сырт қимылдары ұқсайтындай болып-ақ қайталанған сияқтанады. Бірақ негізгі тұрпат тұрғысынан бажайласаң, Қаракөз бұзауқанды ешқайсысы қайталай алмайды. Қаракөз бұзауқан дара туды, дара өсті, тіршілігі де дара. Өзі тектес жануарлардың ешқайсысын місе де тұтпайды, алданыш та көрмейді. Жоқ, місе тұтып, алданыш көріп, назар аударған да түгі жоқ. Осы топтың, осы таптың жынысы бір тұқымдасымын деп те түйсік қылмайды. Мынау екі аяқты ақылды тұлғалар сылап-сипап мәпелеп өсірді. Өсірген жоқ-ау, тіршілік әлемімен ауыздандырды. Бірақ ары қарай созып бөлектеген жоқ. Алдымен, бір-екеудің қатарына, одан арыда әредік-әредік топтың арасына қосты. Ақыры, шаңы бұрқыраған шұбырындының ішіне әкеліп ілестірді де жіберді. Бұл – өз тіршілігін өзі меңзей алмай қалған. Жан-жағына алақтады. Көп шұбырындыдан бөлектенуге тырысты. Мына маңқиған, қамсыз, қаперсіз жайбарақаттардың бір-біріне қақтықпай-соқтықпай маңмаң басып бара жатқандарына қайран. Бара жатқандары өз алдына, шөмшеңдеп, тұмсықтарымен жер шұқып бара жатады. Әншейінде дорбиған қалың еріндері мәймиіп жердің түбіршек қылтанақтарын тірнектеп тергендей-ақ шымшып-шымшып ауыздарына салып, жалмаңдай тамсанады.

	Қаракөз бұзауқан әуелгіде оншалық тұшына қоймаған. Әрі тұшынбады, әрі түсінбеді. Әбден таптауыр болған, шаң мен тозаңға күндіз-түні, әсіресе, бөгіп жататын, сәл ғана басып өтсең – борп ете түсетін майлы топырақтан не іздейді? Неге жиіркенбейді? Жиіркенгенді қойып, тамсанып-тамсанып жұтынатындарын қайтерсің?

	Көзге де, көңілге де сыймас осындай жиіркенішті көріністерді Қаракөз бұзауқан санасына салмаса да, түйсігінен өткізбесе де, табиғи тұлғасына сіңіре алмады. Көріністің бәрі тұлғасына қайшы келіп жатты. Табиғи көрініс пен табиғи қалпы мына жағдайлармен келісе алмады. Қиыстап-қиыстап бір шетіне қарай ығысты. Уһ! Көкірегіне самал жүгірді. Айналасы да кеңейіп сала берді...

	Қаракөз бұзауқан тереңрек күрсінді. Күрсінді де түйсінді. Осы тобырдың аумағынан, бәрібір, сырт бөлініп кете алмайды. Жайылымды бірге жайлайды. Суды бірге ішеді. Өріске қарай айдауы, бағыт-бағдарларын оңап қайырып отыруы тағы бір төрт аяқтыға қонжиып алып қоқаңдап жүрген екіаяқтыға бәрі бағынышты. Бұл да бағынады. Айдауына көнеді. Бағытына жүреді. Мүмкіндігі жететін бар лажы – қарасыны көп мына топтың бағытын бағдарлап, сырттай қиыстап қана ілесіп отыру.

	Қаракөз бұзауқан біраздан кейін осы дағдысын үйреншік қалыпқа айналдырды. Өріске қарай бастаса-ақ бір жақ шетке қарай қиыстап шыға береді. Анау қоқаңдап жүрген екіаяқтының әусілін сырттай бақылайды. Көп тобырдың бағдарын қалай қарай бұрса, бұл да солай қарай бағытын өзгерте қояды. Ана екіаяқты алғашқыда Қаракөз бұзауқанды қияс тартып бара жатқан қыңырға жобалап, шыр-пыр безектейтін. Беталысы мен бағытын түзеп әлек. Мамыражай маңқиып, ырғатыла теңселіп бара жатқан қаперсіз топ жалғыз қадаңдаған Қаракөз бұзауқанның әуселіне ілесіп бет бағыттарын қиыс бұрып ала ма деп алаң қылады. Жоқ, Қаракөз бұзауқан өз бетімен бағыт өзгертпейді. Негізгі топтың аңысын аңлап, бағыттарын барлайды. Шыр-пыры шығып, өрістің алды-артын қырындата бұрғыштап жүрген екіаяқтыға аяушылық білдіретін сияқты. Қаракөз бұзауқан өз бетімен бағыт таңдап бұра тартпады. Әуелгі бағдарды қуалап, қиыстап қана келе жатқан. Төртаяқтымен тепеңдеп ұзын сирақ екіаяқтының төніп-ақ келгені. Қамсыз, қаперсіз Қаракөз бұзауқан өзі де пайымдай алмай қалды, ып-ыстық ысылдаған бірдеңе жон арқасын жонып өтті. Жонып өтті ме, тіліп түсті ме, әйтеуір, жон арқасына қатты батты. Оқыс шықпыртқан ұзын иірім әрі шошытып, әрі қорқытып жіберді. Оқыс ыршып орнынан секіре ытқыған. Алғаш көрген құқайы, жанына бірінші батқан сырт әсері. Сонадай жерге шейін ырғып-ырғып түсті. Көзі шарасынан шығып, үрейі ұшты. Мына бір әрі дөкір, әрі жұмбақ кептің аяқ астынан киліге кеткені түйсігіне де, жаратылысына да жетпеді. Әрі жетпеді, әрі сыймады. Үрке оқшырайып безектеп жүрген екіаяқтыға қарады. Екіаяқтының әлі де бабы басылмаған сияқты. Қаракөз бұзауқанның сырт жағынан тақымдап, жайылымға өрген топтың іш жағына қарай ығыстыруға тырысты. Осы ымбаны Қаракөз бұзауқан жаратылыс кейпімен қабылдай қойды. Шетқақпайланып қиыс тартса-ақ шаңды тобырға кимелей жүргенді ішкі қапері анық сезінді. Оның үстіне, мойнын сұқсырдай созып өңкеңдей тақымдаған мына төртаяқты да жан қояр емес. Апшыны қурып жібереді екен. Апшыны қурып бар жатқан өңкеңдей тақымдаған төртаяқты ма, әлде жағы сембей тықақтаған ана екіаяқты ма? Әйтеуір, екеуі бірігіп көресіні көрсетіпақ жүр.

	Қаракөз бұзауқан белін қиралаңдай мәймитіп бұрынрақ жетіп, топты паналады. Ұзын бишіктің ұзын өрімі әне-міне жон арқасын осып өтуге-ақ тақап еді, кілт бұрылып кетіп, қасындағы қоңыр сиырдың жон арқасын осып өтті. Жон арқасы неткен төзімді еді! Бір қиқыраң етті де қойды. Топқа қосылуын қосылды. Онда да шет жағын ғана жағалады. Қалың қойнауына ене қоймады.

	Қаракөз бұзауқанның ынтасы да қалың топты сырт жағалап жанамалай жүру еді. Қайта-қайта құлқы соға береді, бірақ әлгіндегі бірер шықпыртпаның өзі-ақ таңдайына тие қалыпты. Дегенмен, біртебірте бой үйретті. Жапырылған жалпақ топтың алдына да түспей, артында да қалмай, қиыстап қана шетін жағалайды. Едіреңдеген айқайшы анадайдан көрінгенде-ақ шашау-шашау шашыраған жайылма топ сәл-сәл тоғысып шоқтала түседі. Осы жиынтықтың шетін ала Қаракөз бұзауқан да жүреді. Топтың ішіне кіре қоймайды, қиыстай жағалап қалыпты бағытын ғана мөлшерлеп ұстап отырады. Топтың ішіне кіргенді өзі қаламайды, дара жүргенді жаратылысы құп көріп тұрады. Қиыстай шеттеп және шығандап кетпейді. Өз бетінше қыңыр тартуға болмайтынын әрі түйсігімен, әрі жаратылыс күйімен тұшынып-ақ түйсінді.

	Ал ауылға қайтар кешкі мезгілдің қарбалысы өзгешелеу. Үздіксоздық шұбыратындары көп. Желіндері сыздап, бұзауларын көксей қалатындары көп. Бет бағыттарын ауылға қарай бұрса-ақ бітті – әлдебіреуі тұмсығын көтере қояды. Сол-ақ екен, оған еліктеушілер көбейе қалады. Әлдебіреуі тұмсығын тартып, кәдуескідей ауылдың иісін жұтынады. Сол-ақ екен, әр тұс-әр тұстан соны қостағандар шығады. Енді бір уақытта ауылға қарай жапатармағай беттері бұрылып, бір басып-екі басып әне-міне тарта жөнелуге ыңғайланады. Әлгінде ғана бейбіт бытырап, беткелді жатқан тарам-тарам көп быжық, кәдуелгідей, ыңғайлана қалады. Соның арасынша-ақ, саңқылдаған сақ дауыс ауылмен екі орталыққа көлденеңдей кимеледі. Беттері солай қарай бұрыла бастаған жыбырлақ топ маңқиып-маңқиып кілт тоқтасты. Бірақ бұдан арғы береке-байыздан ешқайсысы барқадар таба қоймады. Дегбірі қашқан айқайшы да астындағы төртаяқтысын қос өкпеден тепкіленіп, берекесі кетті. Ақырды, қорқытты, сабаға салып басу білдірді.

	Әрине, мүйізді жануардың бағын ерекшелігі мен жаратылыс ерекшелігінің әуенінен аспады, солардың сыртқы күшті қабылдау ырықтарын есеп қылды. Сөйтіп, оғып-бұғып мерзімді уақытқа, әйтеуір, жетті-ау.

	Алдарын кес-кестеп қарауылдаған бөгеттің кейін ысырылып сырғуы-ақ мұң екен, аңсарлары ауып тұрған алдыңғы шоқ бірден-ақ өңкеңдей жөнелісті.

	Қаракөз бұзауқан да басын шүйіріп-шүйіріп тастаған. Ауылға беттеген екпінді топқа еліктеген де жоқ, солықтаған да жоқ, өз бетімен, өз бағытымен тарта жөнелді. Басын соншалық кекжиткен де жоқ, тұқыртып төмен салған да жоқ. Бірқалыпты жүріс ыңғайымен ғана денесін икемдеді де, басының ырғақ мөлшерін жүрісіне сәйкестеді. Сол бетінде Мерейдің атасы мен апасының қарсы алдына келіп бір-ақ кідірді. Бұзауына пәлендей көңіл бөле қойған жоқ. Қайта, енесінің жүріс ыңғайы мен ыңыранған дыбыс әуезіне бұзауы елеңдеді. Шарбақтан бері қарай ұмтылған. Тұтқыннан шыға алмады, әрине.

	– Мынада түк жылт жоқ, – деді Мерейдің апасы, Қаракөз бұзауқанды жақтырмай қалды.





– Тұмса ғой әлі. Аналық сезімі оянбай жатыр ғой. – Мерейдің атасы шарбақтың аузын ашты. Монтиған қоңыр бұзау ашық есіктің өзінен әрең шықты. Екі босағасына кезек соқтығысып, кезек еңсерілді. Сірә, «ашық есік, бітеу қабырға» деген жасқану сезімі оның жаратылыс тұлғасына әзірге дари қоймағаны белгілі. Қақтығысып, соқтығысып жүріп, әйтеуір, сыртқа шықты. Бірақ шыққан беттегі бағытын оңай алмай қалтырақтап тағы бөгелді. Бағдарлаған жөні түзу, әрине. Тек, төрт аяғы төрт жаққа тәлтіректеп, әрқайсысы әр бағытқа билеп кете береді. Сәлден кейін ғана жөні түзеліп, енесіне еміренді.

	Қаракөз бұзауқанның ықылас ынтасы енді ғана кішкентай бұзауқанға ауды. Жоқ, өліп-құшып еміренгені шамалы. Алдымен,, « е, сен бе» дегендей баяу баптанып мойнын бұрды. Сонсоң, рұқсаттың ғана ишарасын жасап, ыңғайланып тұрған сияқтанды. Ананың төліне еміренген сүйіспеншілігінің елжіреуік күйі емес, мойнына артылған арнайы міндеттің өтемін орындауға жасаған әрекеті іспеттес. Иә, сәл-сәл желінін ашты. Табиғи жаратылысында жоқ салмақтылық көрсетіп, маңқиып мамыражайлана қалды. Енесінің бауырын албалақтай түрткілеген аңқау бұзауқанның дәл сол мезетте емшекке аузы тиген. Тамсана сорды. Таңдайына салып қаттырақ қысып сорғыштай тартуға шамасы жете қоймады. Шамасы да жетпеді, дағды да қылмаған еді. Дегенмен, борпылдаған жұмсақ емшектен жып-жылы сүт жарық дүниеге тақауда туған бұзауқанның таңдайына жылыстай жөнелді. Сөйтіп, Қаракөз бұзауқан «сиыр» атанды, алғашқы төлі «қоңыр бұзауқан» атанды.

	Арай мен Мерей әрбір келгендері сайын мал мен жанның әрқилы өзгерістері көп. Қаракөз бұзауқанның әр бұзауқандары да тайынша, торпаққа айналып, әртүрлі қажеттіктердің өтеліне жүре бастады. Қаракөз бұзауқан еңселі сиырға айналды. Бойы биік, тұрқы ұзын. Саны мен қолы бұжыр-бұжыр бұлшық етті. Тек, бұрынғы дағдысынан тайқай қоймаған қалпы. Көп сиырды қиыстай жанамалап өріске шығады. Табынның алдына түсіп ауылға қайтады. Келген бетінде есік алдынан өзінің иелерін іздейді. Атасы мен апасын қатарынан көрсе жан жүйесіне ерекше қуаныш жүгіреді. Тұмсығын бір үйкемей жаратылысы жай таппайды. Желке тұсын қасытады, жаурынын сипатады. Сонда ғана жаратылыс тұлғасы көншитін болса керек. Сонсоң Мерейдің апасының үйреншікті ымбаларын күтеді. Апасы жаурын тұсынан қозғау салып, үйреншік орнына қарай ымба жасайды. Алдымен Қаракөз бұзауқанды қозғайды, өзі соңынан ереді. Үйреншікті орны – ашық қораның ең түпкі төрі. Біреуінің төбесі ашық, біреуінің төбесі жаз мезгіліне арнайы бейімделіп жабылған, желге – пана, жаңбырға – қалқа. Ауа райының құбылысына сәйкес қажетті орынды Қаракөз бұзауқан даралап алған. Жазбайды, жаңылмайды, күннің құбылысына қарай тиісті орнын иемденеді. Бұзауы шұнаңдап қасына барып, шұнаңдап енесінің алды-артын орағыштайды. Жоқ, ондайға селт етер, бой қозғар Қаракөз жоқ. Тұлай бойын жарып шыққан асылына көрсетер түк емеуріні жоқ, ешқандай жылу білдірмейді.

	Мерейдің атасы да, апасы да соған қайран. Әрі қайран қалады, әрі реніш қылады. Үй ішіндегілердің бәріне көрсеткен ықыласы мен ынтызарлығын жатырын жарып шыққан нәресте төліне білдіре қоймайды. Жатырқап сыртқа тебер жаттығы да жоқ, емексітіп емірене қояр сүйермендігі де шамалы. Емшегін емуге рұқсат бергеннің ыңғайын ғана білдірді. Сәл-сәл денесін теңселтеді – теңгеріп ұстағаны сияқты. Аяқтарын кезек-кезек көтеріп денесін тиянақтайды. Сонсоң барып желін арасын кеңейтіп, емшектерін ыңғайлайды. Басқадай емірену-тебіренумен білдірген ешқандай емеуріні жоқ.

	«Бірте-бірте мейірімі өз-өзінен туындайды» деп ұйғарды Мерейдің атасы мен апасы. Жоқ, өйтпеді. Мейірімі туындамады. Жыл сайын бұзаулайды. Толғатып туады. Біраз ғана тыныстап жатады да, орнынан тұрып, артаман кетіп қалады. Кері бұрылып оқшырайып артына қарайды.

	Пысқырынып, түшкірініп тұншыға пысылдап жатқан шаранаға ешқандай мезреті де қылмайды. Мерейдің атасы мен апасы кейде екеуі қосамжар қабаттасып, кейде қолы бос біреуі арнайы аңдуға тұрып, жаңа туған төлді шаранадан тазалайды. Аузы-мұрнын үрлеп, кәдуелгідей, дем салады. Сөйтіп, жаңа туған төлді өздері аяқтандырады. Қаракөз бұзауқан соның бәрінен сырт. Оқшырая қарайды. Атасы мен апасының іс-қылықтарын бағады. Сүріне-қабына орнынан көтерілуге тырысқан, жер сүзіп қайта құлаған, тәлтіреңдеп қайта көтерілген бұзауына тесірейе қарайды. Бұзауқанның әрекетін түсінбейді. «Бұзауқан» емес, бұзауқаны ғой. Жаңа ғана жатырынан шықты. Тоғыз ай құрсағында жатты. Толғатты. Қиналды. Ақыры, соның бәрінен құтылды. Енді ешқандай сезімі де жоқ, мейірі де жоқ. Қайта, ана екі кісі, (атасы мен апасы) күбежек қағып, күйбеңдеп жүр. Жайдан жай күйбеңдемейді, тәлтіреңдеген ана пақырмен қоса күйбеңдеседі. Қаракөз бұзауқанға қарайды. Жақтырмаған үндері беп-белгілі. Тәлтіреңдеген нәресте төлді бұған бағыттап итергіштей береді. Өңмеңдеп ол да ұмтылатын сияқты. Былқ етпей тұрған Қаракөз бұзауқанның өзі ғана. Атасы мен апасы сүйемелдей итермелеп, ана тырбақайдың өзі де қалтаңдай ұмтылып, Қаракөз бұзауқанның алдына жеткен. Қаракөз бұзауқан, бәрібір, иіле, иліге қоймады.

	Арай да, Мерей де алдандырып көрген. Жібімеді. Екеуінің сылаған, сипағандарына маужырап, елжіреп өзі сүйсінеді. Ал қасына келген, иегінің астына кіріп, әукесіне тұмсығын төсеген, жон арқасын тілімен тарақтатуға қалау қылған бұзаулық тілегін қаперіне де ілмейді. Өз тектестерінің тарақ тілдерімен оңтайлы жердің бәрін жалағыштап, жан мен тәндерін бірдей сүйсіндіретін рахатты күйді екеуі де білмейді. Білмеген соң сезінбейді. Сезінбеген соң ләззатты күй кешпейді. Жаны да, тәні де рахаттанар еді, ләззаттанар еді...

	Арай мен Мерей талай әуреге түсті. Жас бұзауқанды Қаракөз бұзауқанның алдына да тосады, бауырына да кіргізеді. Жас бұзауқанның емешегі құрып, өңменін созып үзіліп кете жаздайды.

	Қаракөз бұзауқан ішінен шыққан төл тумасына қарамайды. Арай мен Мерейге үздігеді. Екеуінің сылаған-сипағанына көңілі елтіп, жан-тәні рахат табады. Көзін сүзілте жұмып, тұмсығын көтере мүлгіп, кекжиіп тұратыны бар. Басқа тектестері бірін-бірі қасығанға, тілдерімен жон арқасын, қабырғалық тұстарын тарақтағанға сүйсінсе, Қаракөз бұзауқан үйдегі екіаяқтылардың жандарын қарақтайды. Өзі де соларға сүйкеніп, басын сүйеп, тұмсығын төсеп, жан күйінің рахатты қалпын солардан табады. Өзінің тектестерінің ешқайсысына әзірге құлық білдірген емес. Әйтеуір, өріске бірге өреді, бірақ жалпы тобырға қосылмайды, жанасалап дара жүреді. Кешке өрістен қайтарда топ алдында басын жерге салмаған күйі есік алдына жетіп, тұмсығын бір-ақ тірейді. Үй ішінің біреуі көрінбесе, үйдің төңірегін айналақтайды. Әлдебіреуін көргенде ғана (әрине, атасы мен апасының) көңілі орнығады.

	Сонсоң, қаладан келген Арай мен Мерейге айтты. Басты жаңалық қылып жеткізді. Қаракөз бұзауқанның бұзаулағанын қалада жүргендерінде-ақ естіген. Тайынша бұзаулады. Соған қайран қалған. Соның қызығын көруге асыққан. Келген беттерінде-ақ жайжапсарын сұрастыра жөнелген.

	Жас бұзауқанды айналдыра қарап қызықтап баққан. Екі-үш жылғы бұрынғы Қаракөз бұзауқанның өз қалпымен салыстырған. Түр-түстерінде ұқсастық көп-ақ. Ал қимыл-қылықтары басқаша. Мүлдем бөлек. Мына бұзауда өз тектестерінің яғни сиыр малының көрінісі көзге ұрып тұр. Мөңірейді, сүзеді, сүйкенеді, басын шайқалақтатып, секеңдеп, секіргіштеп қояды.

	Арай мен Мерей қалаға қайтқан соң да үміттерін жалғаумен жүрді. Хат арқылы сұрайды. Ауызша хабар-ошар салады: алдымен атасы мен апасының денсаулықтарын біледі. Сонсоңғы қуаштайтындары – Қаракөз бұзауқанның жай-күйі. Не өзгерісі бар екен? Сүті жақсы шыға ма? Кішкентай бұзауқанына деген ынтаықыласы қалай? Иіскей ме? Емірене ме? Жалап-жұқтай ма? Бәрін сұрайды. Алатын жауаптары оншалық мардымды емес. «Әйтеуір, сүті құнарлы, – дейді апасы. – Жас бұзауқаны да әжептеуір үлкейіп қалды. Енесіне барып соқтығып, түрткілеп жүреді. Оған жіби қоятын Қаракөз бұзауқан жоқ». – Апасының үнінен кейістігі анық байқалады.

	Арайдың да, Мерейдің де көңілдері жабыға қалады. Оларын Ерлан мен Назерке қызық көреді.

	– Бұзауға не керек, сүтке тойып жүрсе болды емес пе? – Ерлан немқұрайдылау айтты. Арай мен Мерейге білдірген жұбатындысы сияқты еді.

	– Осы жақта жүргенде Мерейдің тамағы тоймай жүр ме? Атасы мен апасын неменеге көксей береді? Еркелеу үшін. Атасы мен апасының құшып сүйгенін сағынады. Ана кішкентай бұзауқан да сол сияқты, енесінің иіскегенін, жалап-жұқтағанын көксейді ол да. Тамағы тойғанымен, көңілі көншімей жүретін шығар. – Арай, кәдуелгідей-ақ, құлазып қалды. Ауылындағы кішкентай бұзауқанның жетімсіреп жүрген күйіне көңілі қамықты. Енесіне еркелегеніне, тапырақтап ойнақтағанына көзі сүйсініп, көңілі еліктер ешкімі жоқ иесіз жүретіндей болатынын аяныш қылды. Қаракөз бұзауқанды енесі жоқ жетім қалған деп бәрі аяныш қылып еді. Енесі жоқтығын, жетім қалғандығын ол өзі сезінген жоқ, әрине. Түйсінбеді. Көксемеді. Бірте-бірте үй ішіндегілерге түгел бауыр басты. Өзінің тектестерін өріске барып, өрістен қайтатын қара нөпір топ деп қана түйсінсе керек. Өріске шығарында үй ішінің әлдебіреуін (қай кез келе кеткенін) кәдуелгідей иіскелеп-иіскелеп алады да, мөлтеңдеп бетіне қарайды. Қаракөздің осы әрекетін бәрінен бұрын Арай өзі байқап еді. Бұзауына да сондай мейірман болып, өліп-құшып тұратын шығар деп ойлаған. Қайда... а... Безрейген безердің өзі дейді...

	Иә, сөйтті. Жыл сайын желіндейді. Жыл сайын бұзаулайды. Бірқалыпқа түскен дағдысы мен әдетінен және жазбайды. Тобырынан бөлекше жүреді. Дара ерекшеленіп, ентелей емпеңдеп ауылға қайтады. Ауыл ішінде ештеңеге мойын бұрмайды, ешқайда аялдамайды. Үйіне жетіп, есік алдына келіп бір-ақ тоқтайды. Үй иесінің қайсысы есік алдында кездессе, соған барып тұмсығын төсейді. Күні бойғы аңсап жүрген сағынышына жұбаныш тапқаны сияқты. Дәл сол мезетте бұзауқаны қорадан шығып, енесінің бауырына қарай жүгіреді. Сүтке емірене ме, әлде емшектерін төсеген енесіне мейірі төгіле қала ма, аптыға құшырланып емшекті сорып-сорып жібереді. Жай сормайды, енесінің желінін жоғары қарай тұмсығымен түйгіштеп көтеріпкөтеріп тастайды. Енесі арықарай қозғалақтап әжептеуір еңсеріліп түседі. Ыңқ етіп қалатындай сияқтанады. Сонсоң тыянақ қалпын қайта табады. Мерейдің атасы мен апасы Қаракөз бұзауқанның осы бір қылығына (қылығына ма, шыдамына ма?) шын-ақ сүйсінеді. Ал өз бұзауына деген басқадай мейіріміне (анығы – мейірімсіздігіне) әбден-ақ жандары ауырады. Әрі жандары ауырады, әрі ашуланып бітеді. Ірі қара малында өте сирек кездесетін құбылыс. Ал Қаракөз бұзауқанға қатысты тіпті ерекше жағдай. Ешқандай сезімнің жылт еткен бір көрінісі жоқ. Не тулап сыртқа теппейді, не еміреніп бауырына тартпайды. Осынысы қызық. Көрмеген, сезінбеген бітеу бірдеңе сияқты. Қайта, сүтін сауып алуға бауырына отырған апасына білдіретін ықыласы мүлде бөлек. Ықыласы да бөлек, сезінуі де басқа. Теңселе қозғалып жайланып тұрып желінін төсейді. Сонсоң, апасы желінін уыстап қысып-қысып сүтін төмен сарқып саумалаған сияқтанады. Таңырқай ма, әлде жанжүйесінің қыбы қана ма, Қаракөз бұзауқан осындай сәтте керіле төңкеріліп бір қарайды. Сонсоң, ықыласы біржолата апасына ауғандай болып жүйе-жүйесі, тамыр-тамыры босаңсып сала береді. Құр босаңсып қана қоймайды, жүйе-жүйесін кернеп сүт кеулей жөнеледі. Дәл сол сәтінде апасы да емшектің сүтін шелекке қарай сормалап үлгереді. Шелекке тырстырс тамған сүттің дыбысына Қаракөз бұзауқан бұрылып тағы бір қарайды. Апасының елтең-селтең қозғалақтаған иығына көз қиығын салады. Жоғары-төмен бір көтеріліп-бір түскен шынтағын барлайды. Сонсоң, қайтадан басын түзеп, жайбарақат маңқиған қалыпқа түседі. Жайбарақаттық күйге түсудің қажетті бір қалпы – күйіс қайтарып тұру екен. Кейінірек меңгерген дағдысы. Бұрынрақтары алдында атасы тұрмаса, тағат-сабыры таусылып бітетін. Атасы бірте-бірте жылжып кетіп қалатынды шығарды. Қаракөз бұзауқан да атасының соңынан қозғалшақтай жөнелуге ден қойған. Апасы қатқыл үнмен сөз қатып еді:

	– Әй, Қаракөз бұзауқан, мен мұндамын, сабырыңды сақта! – деп артқы жағынан дабыс білдірген. Онымен қоса, желінінен қағыпқағып қойды. «Қозғалма!» дегені.

	Қаракөз бұзауқан өзіне арналған сөздің бағыт-бағдарын анық түйсінген. Желінін қаққылаған нұқуды да түсінді. Қайтадан байыз тауып орнығып тұрған. Бірер жұмадан кейін осы қалыпты біржолата дағды қылды. Маңқайып тұрып, шайнаңдап күйіс қайтаратынды шығарыпты. Үлкен сиырлардың қатарына қосылған негізгі байызы осы ғана. Басқадай тіршілік күйі – сол баяғы бұзауқан қалпы.

	* * *

	Қаракөз бұзауқан он жыл бұзаулады. Бесінші бұзауы тура өзінен аумай туды. Қою қоңыр кірпіктері ширатыла қайырылып мөп-мөлдір қара көзін асты-үстінен көмкеріп тұрады. Өзі – ұрғашы.

	– Осы бұзауы өзіне тартыпты. Осыны мал қылып ұстайық, – деді Мерейдің апасы.

	– Өзі сияқты бұл да қыңыр тартып жүрмесе... – Мерейдің атасы күдігін бүге алмады.

	Қаракөз бұзауқанның бұған дейінгі бұзауларына да таңдау түскен. Бірақ солардың ешқайсысын да тәуекел қылып ары қарай өсірмеді. Ала сиыр қартайып соғымға айналғанына да алты-жеті жыл болған. Ала сиырдың Қаракөз бұзауқанмен жасты тайыншасы – қазыр үлкен сиыр. Тоғыз бұзаулады. Қаракөз бұзауқаннан бір бұзаулауы кем. Қаракөз бұзауқан бір жыл бұрын тайыншадай бұзаулаған. Бір бұзаулауы – артық. Оның да үш бұзаулаған құнажыны бар. Қазір алты жасқа келген сиыр ғой, әрине.

	Ала сиыр мен (екінші ала сиыр ғой, әрине) Қаракөз бұзауқанның бұзауларын (үш жылдай) қоя беріп өсіреді де, күздің аяғында соғымға сояды. Сонсоң, екеуінің етінен араластырып бір соғымдық мөлшерді қаладағы балаларға апарады. Өздері де оншақты күн аунап-қунап қайтады. Қаладағы балалар – қазір екі үй. Арай тұрмысқа шыққалы да төрт жылдан асты. Кішкентайлары бар. Қылықты сотанақтың өзі. «Ата», – дейді. «Апа», – дейді. Алдарына отырады. Мойындарынан құшақтайды. Бет-ауыздарын сипалайды. Қолын беріп, өзі де қолдарынан ұстап есік алдына шығады. Томпаңдап тыным көрмейді. Өзі де тыным көрмейді, саған да тыным көрсетпейді. Сырттағының бәрі таңсық. Әсіресе, есік алдында жүрген ит пен мысыққа құмар. Соларды қолымен ұстауға ұмтылады. Жүнінен тартып, өзіне икемдемек:

	– Бұлар – кәкай, –дейді атасы. «Кәкай» екені рас. Көбінде ие жоқ. Иесі барлар итін тұмсықтан ноқталап, шылбырлап ұстайды, мысықтары қолтықтарында қысулы. Ал бос жүргендердің көбі – қаңғыбас бұралқы иттер. Түр әлпеттері бүрсиіп, жүндері ұйпа-тұйпа ұйпалақтанғандар. Мүләйіп көзін сатып бетіңе телміреді. Кішкентай Арукенің (Арайдың кішкентайының аты) итке қарай созылған қолына қарайды. Алақанына қысқан әлдеқандай тәттісін білсе, соны жұла қашуға дайын. Аруке соған мәз. Соны қуаныш қылады. Атасы немересін иттен бездіріп әлек. «Жаман», «кәкәй» екенін түсіндіріп бағады. Аруке атасының айтқанын қайталайды. «Жаман», «Кәкәй», – дейді, қолын сермейді. Әркімнің зекуі мен қуғыштауынан әбден зәрезеп болған қаңғыбас ит жасқанып, ары қарай сырғақтайды. Бірақ бас сауғалап қаша жөнелмейді. Арукенің қолынан әлі де дәметулі. Аруке де оны қайтадан емексітіп, саусақтарын ашып-жұмып өзіне шақырады. «Кел, кел, келе ғой». Сірә, ең құп көретін сөзінің үйреншігі осы болса керек. Кәдуелгідей, үйлесімін таба кетті. Ана қаңғыбас ит құйрығын бұлаңдатып бері қарай ентеледі. Арукенің атасы тап беріп солай ұмтылған. Қаңғыбас ит өз-өзінен қаңқ етіп қалып, зыта жөнелген. Әлгіндегі бұлғаңдатқан құйрығын борбайының арасына қысты. Шыбық тимей-ақ қаңқ етіп, зыта жөнелді. Сонадай жерге барып көлденеңдеп қайта тоқтады. Алыстан мөлиіп өңмені үзіліп барады. Әдеті де, көрген күні де осы. Шыбық тимей шыңқ етіп оршып түсті. Мейірім көретін де, мейірім күтетін де жалғыз адамы Аруке болса керек. Қаңғыбасы не, бұралқысы не – Аруке қайдан білсін. Аруке үшін иттің бәрі – ит. Далада көрген иттің бәрін қолымен ұстағы келеді. Жүнінен уыстап ұстап, жұлқып тартқысы келеді. Ит шіркін ауырсына ма, жоқ па – ондайды түйсік қылмайды. Тазалығы бар ма, жоқ па – ондайға мән бермейді. Ана бір ит жетектегендерге еліктегісі келеді. Олар иті мен мысықтарын таза ұстайды, әрине. Шомылдырады, сабындайды, сүртіп кептіреді. Өздерімен бірге тамақ ішетін болулары керек. Жатын орындары қалай екен? Біздің халықтың да итке деген ықылас ілтифаты, күтімі мен қастерлеуі тақ осы халықтан кем болмауы керек. Бірақ итті ит деп есептейді. Орны да бөлек, бағалануы да бөлек. Бәрі ретіне қарай. Әр малдың, әр жануардың өз реті бар. Рас, сиыр малының ішіндегі Қаракөз бұзауқанның орны басқаша. Оны тағдыры сондай дәрежеге жетеледі. Дәреже ме, жағдай ма? Иә, әуелгіде жағдай еді. Кейін дәрежеге көтерілді. Арай мен Мерейдің әуелгіде аяп, есіркеген жанашырлық аяныштары. Сонсоң келе-келе «Қаракөз бұзауқан» атанып есіріп алды. Арай мен Мерей оны ерке қылып жіберді. Сол екеуінің әуендерін әуендеп бұлар да Қаракөз бұзауқанды мәпелеп үйретті. Қаракөз бұзауқан мәпелеуге үйренді. Басқа малдан ерекше бөлектеніп, бірден-ақ саяқ жүрді. Өрістен дараланып қайтты. Үйішілік төрт адамға да, кәдуелгідей, еркелеп, кәдуелгідей сағынышын білдіреді.

	Мына Арукенің жасы үштен асты. Келер жылдан бастап ауыл өмірінің тіршілігін, атасы мен апасының ғұмыр кешкен жай-күйін танып-біле бастауы керек. Жан-жануардың жақсысы-жаманын айыра білуі жөн. Әрқайсысын саралап-салмақтап жетіле қалмас, әрине. «Әйеш» пен «кәкәйдан» бастаса – ол да ғанибет. Ауыл адамдарының, әсіресе, ескі көз үлкендердің әңгімелерін естіп, бойына сіңіруді үйрене бастаса халқының қасиетін бағалай білудің бастамасы-ақ болар еді. Алдыңғы балаларды тәрбиелеу кезеңінде де, олардан кейінгі Мерейді өсіру кезінде де көптеген босаңдықтар жіберіп алды.

	Енді... Енді Арукенің тізгінін мұның қолына беріп қоя бере ала ма? Қазіргі заман, уақыт көрінісі мен ықпалы Арай үшін мүлде басқаша. Назеркемен екеуінің арасындағы айырмашылықтың өзі тіпті бөлек. Тап бүгінгі заман ауқымына Арай әлдеқайда икем. Икем болғанда, алып-жұлып бірді-бірге қосқандық емес, нендей жағдайдың жөн-жосығы қалай болатындығын, қай құбылыстың қай тұрғыға бейімделіп бара жатқандығын, қандай іс-шаруаның ығы мен қисынын қазіргі уақыттың ығына қалай сай келетіндігін, кәдуелгідей, қисындап қиюын тауып отырады. Назерке соны құп алып, мақұлдайды. Солай істеуі керек жағдайға ықыласымен икемдік танытады. Ал ертерек уақыттың қазіргі заманға кірігуі қажет құбылыстарды Назерке пысықтап, қазіргі кезеңге кіріктіріп ұқтырып отырады. Үлкенді-кішілі ағайынды екеудің біріне-бірі үйлесім келтіріп, әмсе бағыттап, бағдар берулері қандай келісімді тірлік, шіркін! Бір ойды бір ой түртеді. Арукенің қаңғыбас итке қол созған икеміне тежеу білдірем деп, әрненің басын қозғады.

	Соңыратаман Арайға әрі тілек, әрі міндет сияқты қылып тапсырма жүктеген.

	– Аманшылық болса, биыл жазда екі үйің қосылып, демалыс-тарыңды ауылда өткізіңдер. Шығынға шығып, шығын шығарғанша ауыл өмірі әлдеқайда әрі саялы, әрі аялы. Әртекті күтімдерің де өзгеше болмақ. Бәрінен де, сендерді аңсап, сағынып отыратын атааналарыңның мейірлері қанып, қайта жасағандай болып қалмаймыз ба?! Ауыл-аймақтың бәрі тамсанып-таңырқап бір-бірінен шүйінші сұрағандай болмай ма?! Қаладағы сендердің дақпырттарың – ауылдағы бізге өз алдына бір мәртебе. Әрнені сылтау қылып ауылдан қашқалақтап сендер әлексіңдер. – Мерейдің атасы өтініші мен базынасын қабат айтты.

	Қаладағы Назерке де, Арай да ыңғайсызданған күй танытып қипыжықтап қалды. Соңғы екі жылғы уақыт барысында ауылға ат ізін салмағандары рас еді. Сылтаулары көп. Күйеубалалардың әрқилы жағдайлары билейтін уақыттар да кездеседі ғой, әрине. Қыз балалар. Өз биліктері өздерінде бола бермейтіні белгілі. Кейде бұлар көндігеді, кейде олар икемделеді. «Жөні былай еді», «жосығы олай еді» деп ешқайсысына билік айтып көрген жоқ. Билік айтты ғой, әрине. Балаларының өз ұясынан ұшып кетпеген, басқа ұядан қоныс теппеген кездері. Ақыл айтатын, әрненің жөн-жосығына өз ойының қисындары мен бағдарын нұсқамалап жүретін. Жөн көре ме, қабыл ала қоя ма, әке мен шеше, бәрібір, қыстырылады да жүреді. Сол дағдыларын кейін де, қыздары жат жұртқа ұзап, өз алдарына жеке шаңырақ көтергендерінде де қоя қоймайтын ата-аналар бар. Жеке үй болып кеткен ұлдары мен қыздарының тағдырларына ортақтасу – бір бөлек, ал күнделікті тіршіліктеріне қыстырылып, өздерінің мазалары кетіп, балаларының әбігерін алып жүретін ата-аналарды бұл өзі ежелден-ақ құп көрмейді. Хал-жағдайларын сұрау, жан-жақтарының аман-есендіктерін білу – өз алдына бөлекше үрдіс. Бала-шағадан безген безер біреулер болмаса, ішкі тіршіліктерін кім бөлектей қояды.

	Сөйтіп, алдағы жазда қойын бордақылап, Қаракөз бұзауқанның сүтін баптап, кіші ала сиыр екеуінің сүтінен май шайқап, құртірімшік жасап, өздерінше қам-қаракеттерін жасап-ақ бақты. Дайындықтарының бәрі орын-орнымен реттеліп, көңілді бірден-ақ көншітіп тастады.

	Бар кемшілік – бордақылаған қойлары тым семіріп кетіпті. Майлы етті ешкімі жей алмады.

	– Ақыры, көрші-қолаңның бәрі сылтау іздеулі. Осы қойдың етіне соларды шақыра қояйық. Балаларға орташа қоңды бір қой сойып берерсің. – Мерейдің апасы өзге қырынан қисын қиыстырды. Атасы соны құп алды. Жастары үлкен-кішісіне қарамай, балаларға сәлем бере келіп ілтифат жасағандары көпшілік еді.

	– «Пәле, тойдың үлкені сендерде», – деп, әзіл-оспақ білдіргендері баршылық. Ауыл ішінің әр үйінде осындай сылтауларды оспақтап бірін-бірі қонаққа шақырысып, жиі-жиі бастары қосылысып тұрады. Сондай бас қосу бұл үйде тым ұзаңқырап кеткен.

	«Соғым басы» – жыл сайын жазбай жиналатын кәделерінің бірі. Негізгі кәде. Жыл сайынғы – кезекті кәде. Мойындарындағы – міндеттері сияқты қабылданады. Әрі міндетті кәде, әрі бұйығып жатқан азғантай ауылдың тыншу күндеріне жүгірткен тұздықтары сияқты. Рас, әркім-әркімнің өз тіршіліктеріне қарай өздерінше селт еткізер қуаныштары бар. Немерелі болып жатады. Келін түсіреді.. Басқа да өздеріне тән қызық-шұжықтары бар. Сырттай бәрі тыншу, бұйығы көрінгендерімен, ішкі тірліктері абыр-сабыр әжептеуір болып жатады. Сондай бір абыр-сабыр қарбаластық бұларға да үйріле қалған. Көңілдері көншіп, бой жүйелері де, ой жүйелері де масайрап, біржасап-ақ қалған. Әсіресе, ет жеп, шәй ішіп, разы-қошпен тараған қонақтар баталарын беріп, алғыстарын үйіп-төгіп тарқасқан.

	Үй ішінің ыдыс-аяғын жуып-шайып, дастарханын жинау бірсыпыра уақыттарын алды. Мерей де, атасы да, күйеубалалар да үйді жинаудың күйбеңінде жүрген.

	– Пәлі, ұмытып кетіпбіз ғой. Естімей қалдық. – Мерей сыртқа қарай ұмтылды.

	– Е, келген екен ғой. – Мерейдің атасы мен апасы да сыртқа шықты.

	– Қызығын біз де көрейікші. – Назерке басқаларын да сыртқа шақырды.

	Бұлар шыққанда Қаракөз бұзауқан мен Мерей біріне-бірі, кәдуелгідей, тұмсық тіресіп (тұмсық тірейтін – Қаракөз бұзауқан ғой, әрине), сыласып-сипасып (сылап-сипайтын Мерей, әрине) тұрған.

	– Қаракөз бұзауқан-ау, мен де сені сағындым ғой.– Арайдың да-усына Қаракөз бұзауқан басын оқыс көтерді. Мойнын оқыс бұрды.

	«Мө...ө...х» даусы қарлығып тамағынан шықты.

	Екі күйеубала қарқылдай күлді.

	– Бұл не деген сөз? – Бір-біріне қарасты. Түсіністік сұрағандарынан көрі мысқылдаулары, анықтауыш күйді анықтамаққа үйірген қалжыңды күлкілері-сынды.

	– Бұл, кәдуелгідей, мөңірегені. – Арай Қаракөз бұзауқанды тұмсығынан сипады.

	– Пәле, бұзауқан емес, үлкен сиыр ғой мынау. – Кіші күйеубала әлі де мысқылдауға ден қойды.

	– Жаңа туған бұзау кезінде көз жанары қара қоңыр, кірпіктері ұп-ұзын еді. Содан «Қаракөз бұзауқан» атандырғамыз. Сол атау – аты болып қалды. Енесі әлдеқандай бір дертке шалдықты ма, уақытынан бұрын өліп кетті. Бұзауын ішінен жарып алдық. Арай мен Мерей мұны еркелетіп өсірді. Бұзауқандары малға жоламай осы екеуінің соңдарынан қалмай өсті. Кәдуелгідей, иіскелеп, сүйкеніп, мауқын басып, мейірін қандыратын. Сөйтіп... тек адамзатты ғана жағалап, жануарлық мейірін тек солардан ғана қандырды да, өз тектестерінің басқа ешқайсысына ешқандай жылу да білдірмеді, үйірсектік те көрсетпеді. Әйтеуір, табынды сырттай жағалап өріске барады. Кешке қарай табынның алдына түсіп ентелей басып жалғыз өзі салып ұрып жеке дара жетеді. Іздейтіні де, асығып-үсігіп ентелейтіні де үй иелері. Атасы мен апасы. Иә, Қаракөз бұзауқанның да атасы мен апасы іспеттес. Ішінен шығарып сөйлей алмайды, әйтпесе, Мерейге қосылып «ата», «апа» деп елпектеп-ақ жүрер еді, әттең ішкі түйсігін жеткізе алатын сөйлер сөзі жоқ. Шерменде көңілінен ештеңеге ұқсамайтын әлдеқандай дыбыс шығарады. Тектестерінің ешқайсысына ұқсамайтын дыбыс. Үй ішіндегілердің бәрі ұғады. Дыбыс па? Үн бе? Сірә, үн шығар. Әрбір жағдайға байланысты шығатын үннің дыбысталуы да әрқилы. «Мен келдім» деген белгісі, көзіне ешкім көрінбесе «сендер қайдасыңдар?» деген іздеуі, оларды көргеннен кейінгі білдірген ыразылық көңілі – әрбір жағдайға орай әртүрлі үн естіледі. Арай мен Мерейді көптен кейін көрген қуаныш лебізі тіпті бөлек. Олар қайтып кеткеннен кейінгі сағынышты көксеуі – өз алдына басқаша. Әр жағдайға байланысты шығатын әрбір үннің әрқилы әуен өзгешелігін үй ішіндегілер ғана айыра алады. Былайғы сырт жұртқа – бәрі бір түрдегі мақау дыбыс. Тіпті, мына екі күйеубала да сырт жұрттың мысқылымен әуендеді. – Бәрін тәптештеп жатқан Назерке.

	Жездесі мен күйеуінің кекесінін Арай жақтырмай қалды.

	– Қаракөз бұзауқанның сыры мен сыпатын сендер түсінбейсің-дер. – Арай Қаракөз бұзауқанына шаң жуытпауға пейіл.

	Екі күйеубала Арайдың ара түскен шыр-пырына тағы да қарқылдады. Қаракөз бұзауқан Арай мен Мерейдің алақандарын бірбір иіскеді де, екі күйеубалаға қарай ежірейе-ежірейе ұмсынды.

	– «Ойбай, мына сиыр түсініп қойды, сүзейін деп тұр», – екеуі бірін-бірі итермелей үйге қарай қашты. Қаракөз бұзауқан қырылдақ үнмен соңдарынан қыр ете қалды.

	– Ойбай, қуып келеді... – Екеуінің арттарына қарауға дәттері жетпеді. Бірін-бірі итермелей дәлізге кірді. – Мынасы ит сияқты ғой. – Кіші күйеу бала сонда да тілін тартар емес. Екеуі сыртқы есіктен сығалады. – «Бар, сүз ана екеуін!» – Мерей ызалана дауыс ілестірді.

	– Енді сендерді сыртқа шығармайды. Аңдып жүреді де, сүзеді. – Мерей әрі кекесінді, әрі ызалы үнін ірікпеді.

	– Бұзауқаныңның біз де арқасынан сипайық. – Ерлан, әрине, сөздің тігісін жатқызбаққа ниеттенді. Мерейдің ренішін жуып-шаймақ.

	– Жоқ, ол бөтендерді маңайына жуытпайды. – Мерей ана екеуін жақтырмаған үнімен екеуіне тыйым салғандай ыңғай білдірді.

	– Сенің бұзауқан сиырыңды біз де еркелетейік дегеніміз ғой. – Кіші күйеу бала батылдау сөйледі. Ал Ерлан Мерейдің қасқабағын бағады. Мерей оған тіпті батыл. Көңіліне тисе, ызаға булығып шыға келеді. Ал мынадай жерде ерекше шамкес. Атасы мен апасын арқаланады. Оның үстіне, Ерлан екеуінің аралық қарымқатынастарын іштері сезеді, әрине. Қалада жүргендерінде екеуі де бір-біріне батым. Әрі батым, әрі жан-күйлерінің болашағына деген алаңдары мен қамқорлықтары жүректерін езілтіп, елжіретіп тұрады. Бір-біріне әлдеқалай жасаған ескертулері де тек қамкөңілдің ғана көрінісі.

	Екі күйеубала Арай мен Мерейдің Қаракөз бұзауқанға деген қамқор әрекеттерін сырттан бақылады, сырттай қызықтады. Ит пен мысықтың иесіне, сол үйдің адамдарына еркелегендерін, басқа да қылықтарын көрген, әрине. Ал сиыр малының мынадай қылығына таңырқамай тұра алмады.

	– Цирктегі үйретінді сияқты екен. – Кіші күйеубала шынымен-ақ таңырқап басын шайқады.

	Қала балалары тез жалықты, тез жабықты. Қала өмірін көксей бастады. Қым-қуат ығы-жығы тіршілікті жан дүниелері қалап тұратын болса керек. Ал мына тыншу, бұйығы тіршіліктен әбден іштері пісетін сияқты. Бәйбішесі екеуі қалаға, балаларға, жыл сайын барады. Бір жұмадан аса бере-ақ бұлар да тықырши бастайды. Ауылдың тіршілігін сағынады. Сыртқы есіктен сыртқа шыға бере-ақ даңғырдұңғыр әңгімені бастай жөнелетін дағдылары ауыздарын қышытады. Өйткені, әлдебір ауылдасы дәл есік алдынан сәл ғана қиыстап өтіп бара жатады. Қарсы кезігіп қалған ауылдасыңмен тіл қатыспай өз жөніңмен өте беру – тым келеңсіз құбылыс. Ал тіл қатыссаң бітті – әлдебір әңгіме қоздай қалады. Көп бөгеліп тұрмайсың, әрине. Жүрдімбардым тіл қатысудың өзі өзегіңді әжептеуір аршып тастайды.

	Жоқ, сырттан келгендерге сыртынан тым бұйығы, тым жұпыны көрінгенімен, әр ауылдың өз тіршілігі, өзіндік өмір құбылыстары өз ішінде.

	Келесі жылғы кезек үлкендерге түсті. Қаладағы балалардың үйінде жүрген оншақты күндері әзер таусылып еді. Күні бойы бәйбішесі екеуі сарғаяды да отырады. Күндізгі қаракеттерінен кейін балалар үйлеріне кешке қарай ғана әрең жиналады. Оған шейін бұлар әбден сарғайып бітетін. Екеуден – екеу. Ерлі-зайыпты екеуі.

	Балаларына қонақтап келген.

	– «Қаланың қызығын көріп қайтыңдар», – дескен ауылдастары.

	Бұлар өздерінше үміттерін ұзартқан. Рас, жаңа барып жүрген қалалары емес. Екі-үш жылда бір рет бой жазып қайтатын әдеттері еді. Әдет емес-ау, қажеттілік қой. Жыл сайын бала-шағамен бірер рет тоғысып тұрмаса бұл тіршіліктің мәні не, сәні не?! Рас, алыс қалаға барып-қайту да оңай емес. Талай-талай машақаты бар. Әйтпесе, сол қалаға елп-желп еткен құштарлықтары шамалы. Балалар үшін амалсыз барады. Иә, балаларға деген аңсаулары мен көксеулері жан дүниелерін үздіктіріп-ақ жібереді. Әсіресе, бұлардың жол жүрулерінің немесе балалардың өздері келетін мезгілдері тақаған шақтағы шыдамдары таусылып-ақ бітеді. Шыдамдары таусылып, емешектері үзіліп-ақ тұрады. Иә, қаланы қызықтауға елікпейді, балаларды сағынады.

	Алғашқы қауышқан сәттегі ыстық құшақөтары мен өліп-құшқан айналып-толғанулары мен аймалап сүюлері адамның жан дүниесін ерітетін-ақ сәттер. Сол сәттерді де аңсайсың.

	Балалар қыңқылдайды: «қалаға көшіріп аламыз» деп тілек артады. Иә, басқадай амал да қалған жоқ. Екеуден-екеу күндіз-түні қоңыр тіршілікті күйттеу қайбір жұбаныш дейсің. Оның үстіне, оқу ісінен біржолата әлі қол үзе қойған жоқ. Бірер жыл тосып, зейнетке шығуы тиіс. Шешелері шықты, бұл әлі жете алмай жүр. Әрі жете алмай жүр, әрі қажеттігі бар. Біраз өмір өткерді, ұстаздың қыры-сырын меңгерді. Шәкірттерге айтатын уағызы да, беретін ақыл-кеңесі де әлі көп-ақ. Алдынан өрген шәкірттерінің оғаш қылықтары мен жаза басқан қадамдарын шәкірттен ғана көрмейді, өзін де қоса жазалы санайды. Ондай кемшіліктердің кейінгі шәкірттерінен кездеспеуіне барын салуға тырысады. Алдынан өрген кейінгі шәкірттерінің алдыңғылардан озық шығуларына ұмтылады. Әрине, ерекше дарындылардың жөндері бірбөлек. Тым көп емес ондайлар. Аз-кем көзге түскендеріне де бөлекше қуанасың. Мақтан қыласың. Сенің де үлесіңнің бар екені рас. Бірақ ел-жұртқа аты жайылып, еңбегі әйгіленген тұлғаның ерекшелігін қоса иемденуге дәтің бармайды, әрі ұяласың. «Елі үшін туған, еңбегі мен өмірін халқына арнаған» деген мәртебені сен де мақтан қыласың, әрі сүйсінесің. «Осындай озықтар шыға берсе» деп тілейсің. Солар үшін еңбегіңді әлі де жалғай бергің келеді. Ел-жұртқа аттары жайылғандардың санатында мұның да балалары бар. Жаны тебіренеді, көңілі мақтанады, жүрегі қуанады. Енді Мерей... Онан кейінгілер... Мерейді өз тәрбиесіненақ шықса деп үміт қылып еді. Әрі үміт қылды, әрі тіледі. Қайда ...

	а... Қаланың оқуын артыққа санады. «Артық» деді. «Озық» деді. Тілге, білім мен тәрбиенің басқа түрлеріне жетігеді» деді. Еншалла, дәл солай-ақ болсын-ау. Қуанышына да, мақтанышына да айналса екен. Балалардың ой бағдарларында өзгелерді қоса тілеген ортақ тілектер қаншалықты екен? Алдыға қойған мақсаттарына жету үшін еңбектенді-ақ. Ал басқалардың қам-қаракеттеріне қаншалықты көңіл бөлді? Жоқ, көмек көрсету тұрғысында емес, іштей тілеген тілектері тұрғысындағы ықылас. Егер сондай болса, әкелерінің жүрек қалауын жете ұғынса, қалаға келуге, қамсыз әрекетке, тыншу күн кешуге қастарына шақырар ма еді? Шақырады ғой, әрине. Бейнеттен құтылып, зейнетін көрсін дегендері. Бала-шағаның қасына келіп, емін-еркін күндіз-түні қызықтасын дегендері. Сондай тіршілікке мұның өзі де құп. Бірақ біржолата қара үзіп, бекініп шыға алмай жүр. Бекінуі керек-ақ. Бүкіл тағдыры мен тіршілігі өткен үйреншікті өмірін қимайды-ау шіркін. Бірақ ендігі тіршіліктің қажеттілігі әлгі өмірдің өзгеруіне мәжбүрлеп тұр. Күнкөріс үшін емес, қалған өмірді солай өткізудің қажеттілігі соған итермелейді...

	Осындай алма-кезек барыс-келіс... Енді...

	Балалардың аунап-қунаған күндері тез таусылды. Он төрт күн өтілді. Санамалап, есептеп жүрген күндері таусылды, әрине. Бір күн бұрын жинақтала бастады.

	Ертеңгісін Мерей ерте оянды. Қаракөз бұзауқанын маңдайынан сипап, жотасын қасыды. Сиыр да сондай күйді сезінген сықылды. Тұмсығын Мерейдің қолтық тұсына үйкелеп-үйкелеп қойды. Бүткіл дене бітімімен майыса икемделгісі келеді. Икемделе алмайды. Неткен қолапайсыз жануар. Дене мүшесінің бәрі қолапайсыз. Құйрығы ғана ширатыла бұралып сонау жон арқасына шейін шып-шып сабалайды. Иә, мойнын иіріп апарып сонау құйымшағынан бастап, сауыры, кезек-кезек екі жақ бауыры, жон арқасы бәр-бәрін тарақтап өтеді. Жылмитып тараған шаштай қылады. Тек, әр жері әртүрлі бағытта тарақталған: арыдан – бері, беріден – ары, жоғарыдан – төмен, төменнен – жоғары. Сірә, тілінің икеміне қарай бағытталатын болса керек. Жоқ, мына әрекет икемі жоқ қолапайсыздың қимылы емес, нағыз икемдінің өзі. Бір-бірімен сүзіскендегі, бөтен ауладан шөп ұрлап, жем ұрлап жегендегі сумақайлықтары есік-тесіктен өткенде қиюы мен әдісін қалай таба қоятындығына адам таңқалады. Солбырайып тұрған тұрыстары – тек сырт көзге ғана қораш. Әйтпесе, өз қажеттері мен әлдебір мәжбүрліктеріне орай – нағыз сумақайдың өзі.

	Қаракөз бұзауқанда ондай әдеттер де, қылықтар да жоқ. Өзге сиырлардан мүлде бөлекше. Басқаларының бойындағы қылықтарды да, жануарға тән (малға деуге аузың бармайды) құлықтарды да көрсетпейді. Көрсетпейді емес-ау, білмейді. Бәрінен оқшау, ерекше тіршілікте өскен асыл текті жануардың өзі.

	Балалар қайтатын күнді ол да сезінді. Ертеңгісін Арай мен Мерейге тым өзгеше қылық көрсетті. Тұмсығын ана екеуінің қолтықтарына тығып, мүлгігендей қалыппен сәл тұрды да, басын көтеріп екеуіне әлдеқандай мұң шаққан сияқтанады. Сонсоң екеуінің алақанына кезек-кезек маңдайын үйкелейді. Денелерінің әр жер-әр жеріне тигізеді. Маңқиып тұрып мұң шаққандай мөлтеңдейді. Денесіне сәл-сәл діріл жүгіріп, өне бойы қалтыраған сияқтанады. Төрт аяғын кезек көтеріп, тұтас денесін қимылдатқысы келетін сықылды.

	– Мына жануарда бүгін бір өзгеріс бар. – Мерейдің атасы толғана сөйлеп басын шайқады.

	– Бізді қимай тұр. – Мерей Қаракөз бұзауқанды мойнынан құшақтап, жаурынынан қағып-қағып қойды.

	Түрі-түсі Қаракөз бұзауқаннан аумайтын тағы бір сиыр қорадан шыққан бетінде бұларға келіп, Қаракөз бұзауқанға иегін сүйеді.

	– Баласы Қаракөз бұзауқанның өзінен зор екен. – Арай разы-қошымен сүйсінді.

	– Е, мұның өзі де төрт-бес бұзаулап жіберді. Қаракөз бұзау-қанның өзіне тартып туды. Сонсоң екеуі бірге жүрсін деп әдейі өсірдік. Қаракөз бұзауқанның соңынан қалмайды. Енесі жүрсе – бұл да жүреді, тоқтаса – бұл да тоқтайды. Енесін уақ-уақ иіскелеп, кәдуелгідей, тебірене мейірленеді. Құдды адам сияқты...

	– «Құдды» деген не сөз, ата? – Мерейдің осындай түпкішектігі бар. Бұрын естімеген сөзін қалт жібермей, өстіп табанда қайта сұрайды.

	– «Аумаған», «дәл», «нағыз» осы мағынадағы сөздердің мәніне ұқсас. Біз құралпылар жиі қолданады. Сендер, көбіне, кітаби сөзге үйірсіңдер. Ауыз әдебиетін көп оқып, үлкендердің сөздеріне көбірек құлық қою керек. – Атасы ұстаздық қалып танытты.

	– «Құралпы», «құлық» деген сөздер де сирек естіледі. – Мерей атасына әдейі назар аудартты. Сирек естіген сөздеріне білдірген ықыласы мен ынтасы.

	– «Құралпы» – «мөлшерлес», «шамалас» деген мәнді білдіреді. «Құлық», «құлықсыз» деген сөздер – көбірек қолданылады. «Ықылас», «ынта» деген мәнде қолданылады. Қазақтың әр сөзінің мағынасы көптекті келеді. Бұлар – менің екшеп айтып жатқандарым. Тере түссем мәніне жететін сөздер әлі көп-ақ. Сондай сөздерге ынта қойып, мән-мағынасын тексеріп жүргенің өте дұрыс, балам. – Атасы Мерейге мейірлене қарады.

	Екі күйеубала атасы мен Мерейдің әңгімесіне пәлендей қапер қыла қоймады. Қайта, Мерей мен Қаракөз бұзауқанның бір-біріне деген іс-қылықтарын келемеж қылуға бейім.

	Қаракөз бұзауқан өріске қарай тым ықылассыз өрді. Соңындағы бұрынғы бұзауы (бұдан алты-жеті жыл бұрынғы бұзауы ғой) артынан келіп, кәдуелгідей, қузау білдірді. Мүйізімен жасқап тезрек жүруге қозғау салды. Шайқап-шайқап мүйізімен жасқайды, бірақ сүзбейді, басқадай оғаш мінез көрсетпейді. Қаракөз бұзауқан оқта-текте әлденеге бөгеле қалса мына сиыр (бұрынғы бұзауы ғой, әрине) сонадай жерге озыңқырап барып, қиыстай көлденеңдеп күтіп тұрады. Көбірек аялдап шыдамы таусылып бара жатса ыңылдап дыбыс шығарады. Шақырған белгісі. Дұрысы – шақырып белгі бергені.

	Қаракөз бұзауқанның бұл жолғы жүрісі тым сөлекеттеу байқалды. Самарқау қозғалады, құлықсыз жүреді, екі жағына кезек теңселіп шатқаяқтау басады. Көлденеңдей кідіріп ауыл жаққа маңқияды. Әлденеге мазасызданғандық пен соның жай-күйіне сабырсызданғандықтан көрі әлдебір жай-күйді түсінбегендей, мәнін ұқпағандай екіойлы толғаныс сияқты. Соңынан ерген серігі (өзі оны бірге жүріп, бірге жататын «серігім» деп есептейді. «Бұрынғы бұзауым еді» деген тебіреніс қаперіне еш кірмейді) артынан келіп алдыға қарай қозғау салғанда аңырайып соның бетіне бір қарайды. Әлдебірдеңені (сірә, жақтырмайтын кейістік болса керек) толғағысы келетін сияқтанады. Бәлкім, ішкі жанкүйі сондайды толғайтын да шығар, бірақ ана серігі оны түйсіне қоймайды. Сонсоң Қаракөз бұзауқан еріксіз алға жылжиды.

	– Жайылымға көңілсіз өрді. – Мерей де қамығып сөйледі.

	– Сендерді қимағаны ғой. – Атасы Мерейді жұбатты. Жанкүйі, шынында да, толқығандай болған Қаракөз бұзауқанға мейірім білдірді. Сырттай білдірген мейірім.

	Сонымен, балалар қалаға қайтты.

	Ауылдағы әке-шешелерінің көңілдері жабырқап қалды. Реніштері емес қой, әрине. Он шақты күн қуанышқа кенелді. Шалқып тасып-ақ жүрді. Қаладан балалары келген басқалар сияқты бұлар да мақтаныш қылды. Қопайыстанып, өздерін-өздері қолпаштап, шатшадыман шалқайып-ақ жүргендері.

	Сондайға ұқсас мәре-сәре күйді бұлар да бастарынан өткере қалған. Кеуделерін керіп, соншалық керги қалған жоқ, әрине. Ондайдың әусілесін қалай көрсетсе де бұлар үшін сыйымды еді. «Осының артықтау» деп ешкімі айта алмас еді. Иә, бәрі сыйымды, бәрі негізді еді. Жоқ, бұлар өйтпеді. Ондай даңғазалыққа бармады. Қуанып жүргендері, мақтаныш қылатындары, көзге ұрып, кеуде соқпаса да анық-ақ байқалып еді. Бүгін балалар қалаға қайтты. Мақтаныштары мен қуаныштарын ала кеткен жоқ, әрине. Біраз күннен бергі қаңғыр-күңгір бірден сап басылып, кемпір мен шал екеуі (балалардың қалжыңға сүйеген әзіл-оспақтары солай) құлаққа ұрған танадай болды да қалды. Үйге кірсе елегізіп көңілдері алабұртады. Әрнені бір ұстап, байыз таба алмай үй ішінде құр сенделеді. Шыдамдары жетпей қайтадан сыртқа шығады. Балалары есік алдында жүрген шығар... Абыр-дыбыр әлденеге алданулы шығар... Жоқ. Ешкімі жоқ. Құлазып тұрған бос төңірек. Бос емес-ау, әрине. Ауыл іші ғой. Бірақ бұлар үшін басқадай ыбыр-жыбыр, қымқуаттың ешқайсысында түк мән де, мағына да жоқ сияқты. Сырттан да ешқандай байыз таба алмайды. Алаңытып жан-жақтарына қарайды. Бәрі құр жыбыр. Бұларға байланысты түк қатыстары жоқ. Оларға орай қарым-қатынастық бұларда да тып-тыншу. Айналаның бәрі құлазып тұр. Сыртта да, іште де құлазулы тіршілік.

	Екеуі үй ішіндегі оны-мұныны ретке келтіргенсіді. Арукенің онда-мұнда тастаған ойыншықтары. Келгендерінде немерелер (қазан аузы жоғары, әлі де болады ғой. Ойыншықтар да көбейеді, ойнап жүреді деп ойыншықтарды жинастыра беретін). Соларды реттеді. Арай мен Мерейдің үйге киетін кейбір киімдерін тазалады, ретке келтірді. Әжептеуір көңілдері алданды. Кешкі малдың өрістен қайтар шақтары жетті. Енді соған алаңдады. Қаракөз бұзауқан бастаған бір топ сиыр ендігі ентелеп келіп те қалған шығар. Қаракөз бұзауқаннан өрген тұқымдар, ала сиырдан өрген тұқымдар екі топқа іріктеліп жүреді. Сырттарынан шолғанда, екеуі бір ғана топты құрайды. Ал бөлектей екшесең, екі үйір топ болып, бастары бөлектеніп тұрады. Иә, сол екі үйір топ күйінде үздік-создық болып, қора-қопсының арғы иірімінен бері қарай айнала берген. Қаракөз бұзауқанның тобы ентелеп алдыда келе жатқан. Алдыны Қаракөз бұзауқанның өзі бастайды ғой, әрине. Қаракөз бұзауқан кілт кідірді. Үйдің алдында екеуден-екеу қалқиып тұрған атасы мен апасын ғана көрді. Кілт тұра қалған бетінде басын шайқап-шайқап тастады. Соңындағы тобына әлдеқандай жасқау білдірді. Олар да кимелей тақап, мән мен мәністі ұғыса қалған сықылданды. Біраз күндерден бері есік алды қараң-құраң топқа толушы еді. Екіаяқты ұзын бойлылары әлдеқандай қыбыр-жыбырмен әуреге түсіп жататын. Ал еш байыз тапбай томпаңдаған ана бір түймедейінің қолынан шыбық түспейді. Сонысымен бұзауларды жасқауға әуес. Шыбық сілтеген (анығы – сілтемек болған) «қайраткердің» көрініс қарамы тым мардымсыз. Бұзаулар қорқа қоймайды. Сөйтсе де, қырындап бетін бұрады. Жасқанғаны емес, тайсақтағанына да жатпайды. Әйтеуір, жануарлығын жасап, қырындап кетуге пейіл.

	Иә, бүгін бәрі тыныш. Состиып екеуі ғана тұр.

	Қаракөз бұзауқан аңқиып тұрып қалды. Тамағын қырнады ма әлде дыбыс үндеуге тырысты ма, өзгеше дыбыс шықты. Жоғын іздеген, аңтарылып қалған көңіліне тиянақ күткен дыбыс.

	– Әй, Қаракөз бұзауқан, келе ғой, бері кел. – Апасы, кәдуелгідей-ақ, мүсіркеу білдірді.

	Қаракөз бұзауқан соны түйсінді. Жаңағы өзгеше дыбыс тағы шықты. Сонсоң басын бір шайқап тастады. Атасы мен апасынан жауап күткендей тұмсығын көтерді.

	– Қаракөз бұзауқан-ау, кел бері! Келе ғой! – Апасы Қаракөз бұзауқанға қарап алақанын жайды.

	Қаракөз бұзауқанның бырылдақ даусы тағы шықты. Басын тағы да бір шайқап тастады. Сонсоң атасы мен апасына қарай өңмендей басты. Келген бетінде апасының қолтығына тұмсығын тықты. Кеуде тұсын құныға иіскелеп, апасының омырауын көтеріп-көтеріп қойды. Мұң шаққаны, жауап іздегені ап-анық.

	– Келеді екеуі де. Арай да, Мерей де келеді сонсоң. Олардың қатарына әлі кішкентай Аруке де қосылады. – Апасы жерден бері қарайғы қарайған мөлшерді тұспалдап, меже көрсетті. Қаракөз бұзауқан көмей тұсынан тағы да қырыл білдірді. Апасының сөзін әлде түйсінді, әлде Арай мен Мерейдің атын естіп басқаша түйсік қылды. Әйтеуір, қылығы да, дыбысы да бұрынғысынан мүлде бөлек.

	Жатын орнына қарай тым сылбыр қозғалды. Бой ықыласы мен көңіл қошы лезде майрылып, ынта-жігері басыла қалған сияқтанды. Аяқтарын әрең қозғалтып сүйретіп басады. Арт жағы алдыңғы жағынан бөлекше қиралаңдап шыға келді. Екі жақ жанына кезек теңселіп, екі бүйірі қушиды да қалды. Алыс өрістен әрі тоғайып, әрі барлығып жеткен бетінде апасы бұзауын салып, сауып алғанынша әрең шыдайтын. Содан барып үйреншік орнына жеткен бетінде еріншек кирелеңдеп жата кететін. Әлдебір уақытқа шейін маңқиып жататын да, қарнындағы күні бойғы жиған-терген жентегін тереңнен тартып аузына қайта әкелетін, сонсоң, сонысын қайта шайнап күйіс қайтаратын. Мұнысы – өзі тектестерге еліктегені емес, табиғатындағы жаратылыстың бір күйі. Бүгінгі жағдайы мүлде бөлек. Тосыннан килікті. Иә, сөйтті, килікті. Өне бойын кенеттен құрсаулап, бүрді де тастады. Орнына жеткен бетінде жата кетті. Жата кете алған жоқ, етпеттей еңкейіп, тұмсығымен жер сүзді. Екі тізесін әрең бүкті. Алдыға қарай еңсеріле сүрәнаттап құлап бара жатты да, бойын әрең биледі. Арт жағы дөңкие шоңқиып біразға шейін икемге көнбей тұрды. Арлы-берлі қозғалақтап, екі жағына кезек теңселді. Ырғатылып-жырғатылғаны емес, күнделікті қалпына келуге тырысып, үйреншік дағдысын қайталауға-ақ ұмтылды, бірақ әл-дәрмені әрең жетті. Қайта тұруға дәме қыла қоймады. Дәл қазіргі дәмесі емес, ертеңгі дәмесі. Әл-қуаты бойына оралып, ашөзегі тағы да қоректік таяныш іздеуге тиіс. Күнделікті жайылымның әл-қуаты мен сусыны тіршілік қалпын қайта оралтуға тиіс. Тіршілік қалпы да, әл-қуаты да бойына қайта оралуға тиіс-ақ.

	Осының бәрін көріп, біліп, бағып тұрған атасы басын шайқаған. Басын шайқады. Атасының да үміті кенеттен үзілді. Жоқ, үміт еткен, күдері үзілген саналық кеп ойламаған жерден бойына үйрілген. Саусаламат өріске кетті, қылаң ұрып өрістен қайтты. Келген бетінде балаларды іздеді. Арай мен Мерейді, әрине. Сонсоң ана кішкентайды да өзімсіне бастаған. Шыбығын шошаңдатып, сиырдың бауырына кіріп кететінді шығарды. Бәрі шу ете түсіп, жапатармағай жүгірген. «Сиыр аяғымен қағып жібереді» немесе «мүйізімен іліп тастайды» деп үрейленіскен. Шошаңдаған шыбығынан жасқанып жылжып кетсе, құлап түскен баланы тұяғымен мыжып өтеді деп зәре құттары қалмаған. Жоқ, Қаракөз бұзауқан былқ етіп қозғалмады. Шыбықтан да жасқанбады. Үлкендердің саналық әрекеттерін дәл өздеріндей-ақ түсінді. Түсінді ме, түйсінді ме? Әлде жануардың да үлкендік, аналық түйсігі мен түсінігі бола ма екен? Сол түйсік пен түсінік орынды жерінде белең ала қояды. Белең алады, бойкүйін билейді. Әрі бой-күйін билейді, әрі мейірімін оятады. Содан барып, аналық сезім қалыптасады. Сондай аналық сезім Қаракөз бұзауқанда да қалыптасып алды. Арай мен Мерейге деген аналық сезім, атасы мен апасына деген балалық сезім. Қалыптасты, жан жүйесінің бәріне жайылды. Түймедей Арукеге деген сезім күйі тіпті бөлекше қалып ала бастаған. Өрістен қайтып, ауылға келген сәттерінде өзгеше күйге бөленді. Бәлкім, бүкіл кеуде толқындары өзіндік ләззатқа бөлеп, жанын тебірентетін-ақ шығар. Аруке томпаңтомпаң етіп шыбығын шошаңдатып, маңайынан шықпайды. Қаракөз бұзауқан көзін жоғарыдан төңкеріп төмендегі Арукеге қарайды. Оны да иіскелегісі, еміренгісі келеді. Бірақ өйтуге болмайды екен. Бірер рет ықыласы төңкеріле ауып, еміреніп мойнын созған. Екіаяқтылар шу ете түсті. Түгел жүгірді. Қолдарын ербеңдетті, бірдеңелерді желпілдетіп жатыр. Қаракөз бұзауқан аңтарылып тұрып қалған. Тұмсығы жерге еңкейген қалпы төмен тұқырулы еді. Аруке мұның танауын сипалады. Бұл танауын шүйіріп, басын изегендей ишара жасап тұрды. Аруке оның мүйізінен де ұстады. Басын сәл ғана шайқап қалса сонадай жерге ұшырып жібереді, әрине. Үлкендер жағы түгел қалбалақтап, бәйек болысқан. Қаракөз бұзауқанға ақыл айта алмайды, әрине. Ақылды Арукеге жаудырып жатыр. «Үпай болады», – дейді. «Жығылып қаласың», – дейді. «Аяғымен басып кетеді», – дейді. «Сиырдың өзінің бопасы бар. Аты – бұзау. Ол сені сүзіп жібереді», – дейді. Аруке үлкендердің осы ескертулерінің біреуін де қабылдамайды. Бәріне де кері жауап қайтарады. «Жығымайды», – дейді. «Басымайды», – дейді. Өзі басын қоса шайқайды. «Сүзе ме?» деп сиырдың мүйізіне қарайды. Ауылға келгелі үйренген сөздерінің біреуі. «Бопасы бар ма?», – дейді. Енесінің бауырына емпеңдей жүгірген бұзауқанды қызықтайды. Мойнын қисайта таңырқап бұзаудың емшек емгенін таңырқайды.

	Аруке сиыр мен бұзауды қызықтаса, Қаракөз бұзауқан Арукені қарайлайды. Бір кездегі Мерейдің мөлшерін қазіргі Арукеден қайтара аңғарласа керек, мейірін төгіп, бәйек қағады. Оншақты бұзаудың енесі болды, төліне емпеңдеген түк емеуріні жоқ. Бір де бір бұзауын бір де бір рет иіскемеген-ақ шығар. Шаранасын Мерейдің атасы мен апасы өздері құрғатады. Қаракөз бұзауқанның бауырына салып, ауыздандыратын да өздері. Соның бәріне Қаракөз бұзауқанда ешқандай сезіну де жоқ, безіну де жоқ, қаперсіз қалпы байқалады. Желінімді созғылап жатыр-ау, емшегімді сорғылап жатыр-ау деген қымсыну және жоқ. Сүтке тойған бұзауы енді біраздан кейін ойнақтай бастайды. Ойнақтап жүріп енесіне соқтығады. Еркелік жасап соқтығады, жүрісінің жөнін келтіре алмай қағып-соғып та кетеді. Қаракөз бұзауқан оған да айылын жимайды. Сәл-сәл теңселіп қалады. Денесі теңселгенімен, өзі былқ етпейді. Сабыр мен салмақтылық сақтағаны емес, елең қылып елемегендігі де болуы керек. Түкті сезінбейді, ешқандай сырт әсерді қабылдамайды. Безеріп тұрған қалпынан жазбайды. Айдаған, жетектеген қозғау, түртпекті қабылдайды, әрине. Ал құрсағынан шыққан бұзауына келгенде, нағыз саппастың өзі. Он жылда он бұзау туды. Соның бірде біреуіне бірер рет жылыұшырап көрген емес. Тоғыз айдан аса көтереді. Айы, күні жетіп толғатады. Туады, әрине. Онан кейінгісін қаперіне алып көрген жоқ. Артына бұрылып қараған да емес. Шаранасының тұншығып қырылдап жатқанын білген емес. Аяқтанғаны, ауызданғаны, содан ары күнделікті емшек еміп, ойнақтап енесінің соңынан ергені, үйкеленіп, сүйкеленіп еркелік білдіргені ешқандай әсер еткен емес. Ал адамдарға... Адам болғанда, өзінің үй ішіне емешегі үзіліп, елбірепжелбірейді де қалады. Олардың да бұған білдіретін көңіл қоштары ерекше, мұның да оларға арналған жан күйінде ешқандай қылау жоқ. Арай мен Мерейге жеке дара өкпесі үзілді. Атасы мен апасын өмірдегі тыныс-тірегіндей сезінді. Сонсоң қыбыр-қыбыр, жыбыр-жыбыр етіп кіп-кішкентай екіаяқты шығып еді. Басың ба, аяғың ба, бауыр жүнің бе – сипамайтын, ұстамайтын жері жоқ. Алғашқыда үлкендердің бәрі шуылдап бұған қарай жүгіретін. Бір жерін майып қылады деп зәре құттары қалмайды. Ал ана екіаяқты кішкентайдың түкте ісі жоқ. Бас па, аяқ па – ештеңені айырып жатпайды. Қолы жеткен жердің бәрін ұстайды, түгел сипалайды. Қыл-қыбырдың бәрін жұлқылайды, бәрін тартқылайды. Шамасы жеткенше уыстап-ақ тартқылайды, жұла алмайды, жанға батырып ауырта алмайды. Тек, тітіркендіреді. Қолы батпайды. Танауының үстін сипағандағы жұп-жұмсақ, мап-майда алақаны-ақ жаныңды кіргізеді.

	Арай мен Мерейдің (екеуінің атын үлкендердің атасы мен апасының, аузынан) аттарын күнде естиді. «Аруке» деген сөзге де құлағы жаттықты. Атына құлағы жаттықты, өзіне көзі үйренді. Көзі де үйренді, жан күйі де жарасым тапты. Шыбығын шошаңдатып алдынан жүгіреді. Есік алдының қай тұсында кездессе, тап сол арада төрттағандап тұра қалады. Аруке де мұның тұмсығын, әукесін сипалап, бауырына шейін кіреді. Үлкендер соған бой үйретті. Аңди басып бағып тұрады. Арукені шақыратын мезгілдері бар. Әрі шақырады, әрі үлкендердің біреуі келіп қолынан жетелеп, ары қарай әкетеді. Сонсоң ғана жүруі керек. Осыдан кейін үлкендердің (атасы мен апасы ғой) біраз әрекеттері бар. Сонсоң әлдебір уақыттан кейін ғана Қаракөз бұзауқан өзімен-өзі емін-еркін босайды. Бағанадан тежеп ұстаған Арукеге де өз бетінше бостандық тиеді. Шыбығын шошаңдатып қайтадан Қаракөз бұзауқанды жағалайды.

	– Шыбығыңды таста, әйтпесе сиыр қорқады. Сені сүзеді. – Мерей сиыр мен баланың арасына дәнекер болуды күйттейді.

	– Сииді ұйам. – Аруке шыбығын шошаңдатады.

	– Жоқ, сиырды ұрма. Ол жылап қалады. Бұл – жақсы сиыр. – Мерей Арукеге ұқтырып бағады. – Әне саған тиіспейді. Сені жақсы көреді. – Мерей де Қаракөз бұзауқанның жаурынан бастап әукесін, маңдайын сипайды. Аруке аңтарылып сиырға қарағыштайды. Өзі де сипамаққа қолын шошайтады. Мерей Арукені көтеріп алып Қаракөз бұзауқанның жаурынына қолын тигізеді. Аруке соған мәз. Қаракөз бұзауқанның денесі сүйсінеді. Үлкендер де сиыр мен баланы қаумалап, екеуіне әрқилы ынтымақты іс-қылықтар білдірді. Абажадай сиыр құйтақандай сәбидің алданышына көнді. Құйтақандай сәби абажадай сиырды өзінің тамашасына қуаныш қылды. Сөйтіп екеуі де бірін-бірі, кәдуелгідей, жан күйлеріне медеу қылды. Қаракөз бұзауқан құртақандай бопаны ақылы әлі тола қоймаған сәби деп сезінбейді. Мына жүрген мал-жанның, жанжануардың билікшісі, иесі деп түйсінеді. Олар бұған иелік етіп қана қоймайды, тіршілігіне бас-көз жасайды. Мейірімдерін көрсетеді. Сол себепті де бұл оларға ерекше жанұшыра елпеңдеп тұрады. Сонадай жерден өңменін созып, үстеріне кимелей кетуге құштар. Тұмсығын тигізіп, мауқын баса қоюға құмартады. Әрі құмартады, әрі жаны жай табады. Иә, анық-ақ жаны жай табады.

	Қаракөз бұзауқан мезгіл мен уақыттың мөлшеріне есеп қыла алмайды. Бірақ түйсігі анық сезінеді. Жыл мезгілінің қай уақыты қандай шаққа жетті, ертеңгі табиғат амалының қалпы қандай күйде болмақ – бәрін де түйсігімен алдын ала қабылдайды. Кешкісін жатын орнына жайғасарда ертеңгі күннің райына қарай жатар алдындағы қылығын жатын орнына қоса жұптайды. Сірә, бүгінгі түнге де, ертеңгі күнге де алдын ала жасаған аужары сияқты. Алдымен тітіркеніп бүрсиген сияқтанады. Онысы, сірә, күнібұрын суықтан жасқанғаны болса керек. Жон арқасы шоңқиып бірден-ақ бүрсие қалады. Әзірге күн жылы, аспан асты жадыраңқы. Табиғаттан жетіп тұрған хабар-ошардың еш белгісі жоқ. Алдын ала жар салатын радио, теледидардың сөзін ұқпайды. Ендеше, мезгілдің ауанына қарай аударылғаны ғой. Иә, табиғаттың сүреңін жаны жақтырмайды. Жаны жақтыратын, түйсігін көтеретін қажеті – үй ішіндегілердің сылағаны, сипағаны. Әсіресе, біраздан бергі абың-күбің алабұрт қозғалыстар мен дабыр-күбір. Сол қарбалас шақты өрістен іздеп келе жатады. Келген бетте сол қарбаластың қойнауына іліге қалады...

	Ал бүгін... Тағы да кешегідей... Кешегі күнді әрең өткерген. Бүгінгі күннен дәметіп еді. Түйсігі дәметкен... Екі жерде состиып атасы мен апасы тұр. Есік алды бөтен сияқты, иен жатқан алаңқай сияқты. Қора жайдың арғы шетінен бері қарай айнала бере кілт кідірген. Екпіндеп, ентелеп келе жатыр еді, төрт тағандап қалт тоқтады. Қалтиып тұрып басын кекжите көтерді. Көз аясын бағжита ашып, есік алдын, одан бергі көзге түсер алаң ашықтың бәрін бажайлап шолды. Атасы мен апасы ғана. Состиа сойдиып өздері ғана тұр. Бұған, Қаракөз бұзауқанға, білдірген түк мезіретілері де жоқ, қолдарын қусырып состиған қалыптарынан жазбайды.

	Қаракөз бұзауқанның соңынан қаумалаған ұрпақтары да енелеріне ентелей кимелеп аңыра аңтарылды. Кейбіреуі сүйкене жанасып ықылас танытқандай еді. Жоқ, Қаракөз бұзауқан өз тектестерінің ешқайсысына ешқандай ықылас білдіре қояр зауқы жоқ еді. Әншейінде де өзінен өрбіген ұрпақтарының ешқайсысына жылыұшырау мезретін білдіре қоймайтын. Ал мынадай жаны мен тәні алабұртқан қобалжу үстінде қабырғалық тұсын жанамалай иіскеген әлдебіреуін мүйізімен бір-ақ жасқады.

	– Жайшылықта бүйтіп қияпастанбаушы еді... – Атасы басын шайқады.

	– Балаларды іздеп бірден аңтарылып қалды өзі. – Апасы жанашырлық білдірді.

	Қаракөз бұзауқан сол орнынан тапжылмай тұра берді. Мәңгірген, есеңгіреген кейіп сияқты.

	– Ана жануар, тіпті, есеңгіреп қалды ғой деймін. – Атасы Қаракөз бұзауқанның қасына барды. Жаурынын сипады, әукесін қасыды. Сонсоң ақырын-ақырын жетелеп үйге қарай қозғауға тырысты. Жоқ, былқ ете қояр болмады.

	– Көтек-ау, мұнысы несі? – Апасының қолданыста жоқ сөзі. Оқыстан шығып, тосыннан естілді. Қаракөз бұзауқанның қасына келіп әр жер-әр жерін сипады. Қаракөз бұзауқаны ешқандай әсерленбеді, ештеңені сезінбеді. Бедірейіп тұрған бетінде безірейді де қалды.

	– Атасы-ау, мына сиырға бір әсері тиді. – Апасы қайран қалып жануарға тиген әсердің себеп-салдарын іздегендей қайрыла кідірді. Таңдайын тақ еткізіп ернін шүйірді. Сонсоң басын шайқады. Шындығында да, төтеннен келген тұтқиыл құбылыс деуге ғана саяды. Көз алдында, көңіл аясында жаңа ғана өрістен келген жануар. Тұмсығын көтеріп сиыр бұларға қарады. Бұлар сиырды күтті. Күнделікті дағдысы солай тұғын. Жарық дүниеге келгеннен бергі дағдысы. Жоқ, табынға ілесіп өріске барғалы, анығы табынның алдын орап өрістен қайтқалы еш айныған емес. Атасы мен апасының аялы алақандарының жылы лептері жауырыны мен жотасын бір сипамаса, әукесін бір қасымаса көңілі көншіген емес. Тұмсығын қолтықтарына төсеп, келген бетте үйкелеп-үйкелеп жібермесе күні бойғы аңсары басылған емес. Соның бәрінен кілт тыйыла қалғандай ма, құлаққа ұрғандай есеңгіреген күй ме, мәңгірген қалып танытты. Атасы мен апасының сипалағаны, қасығаны, орнынан қозғауға тырысқан әрекеттері ешқандай қозғау сала алмады. Қаракөз бұзауқан мелшиген, меңірейген қалпынан жазбады.

	Атасы мен апасы екі жақтан саумалай итермелеп қораның алдына әрең жеткізді.

	Алдынан ашылған қораның есігіне өңмеңдеп тұмсығын созды. Бірақ еңсесін көтеріп алдыңғы бөлігін билей алмай, кібіртіктеп көп тұрды. Өндіршегін құр созады, бірақ кеуде тұсы көтерілмейді. Атасы Қаракөз бұзауқанды алқымынан көтермеледі. Бірақ алпамсадай сиырға қаңбақтай шал не дәрмен қыла алады? Аузымен сүйемелдеп, үнімен көмек жасаған сияқтанады. Сондай демеуді Қаракөз бұзауқан әжептеуір сүйеу көрді. Тек, аяғын кезекпен көтеріп, жерге қайта басудың кезектік ретін де, әрекеттің амалын да бұрын-соңды білмейтіндей дағдарды. Атасы сиырдың алдыңғы аяғын шашасынан алып, буынынан көтеріп, табалдырықтың арғы жағына қойды. Қаракөз бұзауқан соның да ары қарайғы ыңғайын таба алмай дағдарып тұрды. Енді екінші аяғын көтеруге әрекет жасаудың қисынын да, қиюын да атасы келтіре алмады. Мына аяғын көтерсе, ана аяғы тіреуге келмей сүранаттай құлай ма деп қауіпсінді. Аяқ астынан кетеуі кете қалған құрсау дене салдыраған сүйегіне ғана ілініп тұр. Былай итерсең де, былай итерсең де кез келген жағына құлап түсуге шақ тұр.

	Атасы кеуде тұсынан сүйемелдеді де, табалдырықтан аттай алмай тұрған аяққа апасы сүйемел қылды. Сөйтіп, сиырдың алдыңғы бөлігі ішке кірді де, арт жағы әлі де сыртта қалды.

	– Жатын орнына қарай басын жетеле. – Атасы апасына жөн нұсқағандай еді. Өзі сиырдың артжағынан итере демеді.

	Атасы мен апасының қосарлана мықшыңдап жүрген қарбаластықтарын Қаракөз бұзауқан ішкі жансарайымен түйсінген сыңай ланды. Жан сарайы соншалық сайрап тұрмаса да, азды-көпті қабылдағаны анық еді. Әрі қабылдады, әрі сол көмекке өзі де ұмтылып бақты. Ұмтылысы құр ғана ынта еді, әрине. Әйтпесе, өз тарапынан қозғала аларлық күш-қуат шамалы еді. «Күш-қуат» деген сөз тым артық дәреже шығар, «әл-дәрмен» деген сөздің жөні де, сиырдың тап қазіргі қауқарын білдірер мөлшері де осы тұрғыдан аса қоймауға тиіс.

	Қаракөз бұзауқан екі жағына шайқалып-теңселіп, сырт қақпа табалдырығының бергі сыртынан ары қарай ішке әрең өтті. Көкірегі демігіп алқынып қалды. Екі бүйірін соғып, кетеуі кетіп біраз тұрды. Біраз емес-ау, қанша болса да тұра беруге бейіл еді. Бейіл емес-ау, әл-дәрменінің жеткен жері сондық қана болса керек, ары қарайғы тіршілік әрекетіне ешқандай құлқы жоқ.

	Апасы ақырын демеп мүйізінен тартып, атасы сипалай итермеледі. Қаракөз бұзауқан басын өңмеңдетіп қоса қозғалуға ынта білдірген сияқтанды, бірақ тырп ете алмады.

	– Жануардың әл-дәрмені құрып қалды білем, аз-кем тыныстап тұрсыншы. – Апасы атасына қарап тілек білдірді. Атасы сиырдың қас-қабағын барлады. Сиырдың қас-қабағы тым мүләйім еді. Кетеуі кетіп, үзіліп бара жатқан сияқтанды.

	– Өрістен әлдеқандай улы шөп жеп қойды ма екен? – Атасы күмән қылғанымен, сенімі аздау. Көзіне көрінген шөпті аузына салып күйсей салатын дағды – Қаракөз бұзауқанның бойында жоқ әдет. Таңдап, талғап көріп, таңдайымен тамсанып барып тісіне басады. Жарамсыз шөп абайсызда көмейіне кетіп бара жатса қайта құсып тастаудан айныған емес. Әйтеуір, күдік қылғандарымен, «сөйтті-ау» деп тоқтам жасауға ойлары тиянақ таба қоймады. Оқыс күйді бүкіл тұлғасымен сезіне қалды. Тұлғасы сезінді. Жан дүниесі әсер алды. Ауыр әсер. Сол әсердің ықпалы қай жеріне барып тиді? Ықпалы әсер етті ме, әлде, бір жанды жерін жаралап өтті ме? Жаралап өтті ме, біржолата езіп жіберді ме? Қолмен ұстап, көзбен көретін әлдебір дене мүшесінің езілгендігі емес, қолмен ұстамайтын, көзбен көре алмайтын жан дүниесіндегі өзгеше күйдің ерекше тебіренісі болса керек. Демек, жануарлар мен жәндіктердің әлдебір дене мүшесінде ерекше сезіну, түйсіне білу мүшесінің бар болғаны ғой. Сол сезіну мүшесі Қаракөз бұзауқанда тіпті ерекше жаратылған болды. Лепіріп, лекітіп балаларды көзеп жетіп келгенінде, қарсы алдында атасы мен апасы ғана ербиіп тұрды. Қарсы алдынан қолын шошайтып жүгіріп шығатын Арукені іздеді. Оған қосымшалап Арай мен Мерей үн қосатын. Қостау, қоштау, көтерме үн. Сылап-сипауға сонадайданақ дайын тұратын. Қаракөз бұзауқан бірден-ақ соның бәрін іздеді. Денесі, жан дүниесі іздеп, көксеп келді де, күткенін таба алмады. Соған-ақ бірден күйрей қалды. Әл-дәрмені құрыды, жүйесі де жүйкеленіп бітті. Дымы құрып, қарыс қадам жерге жете алмай шыпасы әбден бітіп тұр.

	– Ілдебайлап орнына жеткізсек жарар еді. – Апасының күдерін үзгісі келмейді. Орнына жатса, ақыл-есін жинаса, қайта ширайтын шығар деп үміттенеді.

	– Ідебайлайтын бұл шіркінің арба ма? Кеудесінде жаны бар жа-нуар болып тұр ғой. Қысталайын десең – жанын аяйсың. Ерекше бір соқпа дертке ұшырады. Шынымен-ақ, балаларды көксей қалғаны ма?! Мал шіркіннің иесін іздейтіні рас. Ал дәл мынадай аяқ астынан дертке ұшырай қалуы... «Қисынсыз» дейін десең, көз алдыңда жаны үзіліп барады... – Атасы түңіліңкіреп сөйледі. Мұншалық кепке ұшырай қалуын санасына сыйғыза алмады.

	– Дәмі таусылған тұсы осы болды енді. Балалардың көрмегендері де оң шығар. – Мерейдің апасы да күдерін үзе сөйледі. – Тағы да қозғап көрейік. Орнына жете алар ма екен? – Сиырдың мүйізінен тартты, жетектеген-сынды. Атасы құйымшақ тұсынан саумалай итерді.

	Қаракөз бұзауқан ыңғай білдіріп, жүруге икемделген сияқтанды. Бірақ қозғала алмады.

	– Қозғала ғой, жануар. – Апасы Қаракөз бұзауқанның маңдай тұсын сипады. Қаракөз бұл емеурінді де түйсінді. Түйсінді де, икемге көнуге тырысты. Кеудесін қозғамақ болды, алайда әл-дәрмені жетпеді. Атасы сиырдың арт жағынан қаттырақ итерді,бірақ жығып алмаудың қамын ойлады. Сәл артығырақ күш жұмсаса-ақ омақаса құлауға шақ тұр.

	Қаракөз бұзауқан екі жағына кезек теңселіп, екі бүйірін соғып ентігіп тұрды. Сонсоң, атасының артынан итергенін, апасының мүйізінен тартқанын өзінше демеу көрді. Атасы мен апасының жаңағы әрекеттерін дәл сол ретімен қайталап, әйтеуір, жыбырлап сырғығандай әл-дәрмен көрсетті. Теңселе жыбырлап, әйтеуір, өзінің үйреншікті орнына тұмсығын тіреді. Кәдуелгі, малдық дағдысымен әуелі алдыға қарай шөкелеп, сонсоң артқа қарай жамбастай жантаятын әдетін қайталай алмады. Шамасы жетпеді. Әуелі басын төмен салып, тұмсығын жерге тіреді. Басын қайта көтермек еді, көтере алмады. Тұмсығын таяныш қылып сүйеніп, төрт аяғын бүге алмаған бетінде көлденеңдей түсіп құлай кетті. Атасы мен апасы қабат жәрдемдесіп, әуелі алдыңғы екі аяғын төсіне бүкті. Сонсоң артқы аяқтарын бауырына қарай жинастыра икемдеді. Дәл буынынан иіле қоюы қиынға соқты. Ұзынынан сіресіп, икімге келе қоймады, ұзына күйінде буыны сіресіп қалған сияқты, жартылай ғана әрең көндікті. Тұмсығын жерге тіреп, танауы пыс-пыс етеді. Атасы әлдебір ескі киімді әкеліп түйіншектеп тамағының астына қойды. Қаракөз бұзауқанның тынысы кеңейген сияқтанды. Сонау тереңнен сарқылып келіп, күрсініс болып шығады. Күрсініс пе, ыңқылдаған сарын ба? Сірә, ыңқылға ұқсайды, екі бүйірін соғып сонау арыдан сарқылады. Көзі жұмулы. Кетеуі кетіп-ақ жатыр.

	Атасы мен апасы телміре қарап біраз тұрды. Сонсоң басқа малды жайғаудың қамына көшті...

	Атасы түнге қарай екі-үш рет келіп бақылап қайтты. Сол жатыс, сол сарын. Қозғалмаған, жыбыр етпеген қалпы. Тереңнен, алыстан тартып демін алады. Жаны қиналғандай ыңқыл бар.

	Ертеңгісін ертерек тұрып, қасына тағы келді. Қалпы құрамапты. Демалу сарыны да сол қалпы. Дәл тұмсығының қатарына жайпақтау шылапшын қойды. Шелекпен әкеліп сылдырлатып су құйды. Қолымен шайқап тағы да шалпылдатты. «Таңдайы кеберсіп, кенезесі кеуіп жатыр-ау» – деп ойлады.

	– Аузын толтырып жұтып-жұтып жіберсе көні жібіп-ақ қалар еді». Шын-ақ қаталап жатыр екен. Шылапшын жақты бағдарлап мойнын қозғалтты. Қозғалта алмады, құр жыбырлатты. Атасы шылапшындағы суды сиырдың ерніне тигізді. Сиыр тереңнен сораптап құныға жұтты. Кешеден бергі өздігінен жасаған алғашқы әрекеті осы ғана еді. Жұтып-жұтып жіберді де ентігіп, демігіп қалды. Қайтадан сұлқ түнеріп, кіресілі-шығасылы күйге түсті. Атасы тағы да су шапылдатып, алақанымен сапырып белгі жасады. Алақанымен су алып сиырдың маңдайына тамызды. Сиырдың терісі тітіркеніп, сәл-пәл жыбыр білдірер ме екен деп күтті. Ешбір белгі бере алмады.

	Қаракөз бұзауқан сол қозғалмаған қалпында күні-түні екі күн жатты. Қыбырлаған жоқ, жыбырлаған жоқ. Дәрет те сындырмады. Не қоюын, не сұйығын көрсеткен жоқ. Екі күн бойы қалай шыдады? Іші жарылып кетпеді ме? Екі күн бойы тірі өліктің сыңайында жатты. Алдындағы судан анда-санда жұтып-жұтып қояды. Жоқ, қалай жұтты? Басын қалай көтерді? Ешкім көрген жоқ. Атасы мен апасы ара-арасында кезек-кезек бақылап жүрген. Көре алмай-ақ қойды. Шығасылы-кіресілі ғана есі бар шалажансар күйінен қыбырламаған қалпы. Сонда... қай уақытта су ішіп, кенезесін қашан жібітіп жатыр? Бақылай алмай-ақ қойды. Әйтеуір, уақ-уақ суын еселеп қояды.

	Үшінші күні ертеңгісін қораның есігінен қараған. Селк етіп бойын жинады. Дәл қақпаның алдында тұмсығымен есікті тіреп қалқиып сиыр тұр.

	– Өй! – оқыс дыбыс мұның да көмейінен шықты.

	Сиыр қақпаның табалдырығынан алдыңғы бір аяғын сыртқа әрең салды. Денесі қалталақтап екі жағына кезек шайқалды. Қос бүйірі қабат солып, біріне-бірі жабысқандай-ақ күйге түсіпті. Көзі өлеусірей кіртиіп, қос қабағы шүңірейіп кетіпті. Еңсесін икемдеуге тырысты. Бірақ шамасы жетпей тұр. Іштегі аяқты көтеріп сыртқа салайын десе, омақаса етбетінен түсетінін ұлы денесі де, ішкі түйсінісі де сезініп тұр. Бірақ қалайда сыртқа шығуы керек. Дегдар жануар ішіндегі нәжісті де, қуығын сыздатқан сұйықтықты да жатын орнына жібере салмай, анау күресіннен ары барып сыртқа бір-ақ шығаруы қажет. Екі күннің ішінде қаусырап қалған денесі өзін-өзі меңгере алмай шайқалақтай берді.

	Атасы сиырдың іштегі аяғын демеп сүйеніш болуға тырысты. Сиыр да соған икемделіп бақты. Есіктің екі жақ босағасына кезек соғылып, әйтеуір, алдыңғы жақ бөлігі сыртқа шықты. Енді бір-екі басып жылжуға талпынды. Қай аяғын көтеріп, қалай қадам басуы керек – соның ретін таба алмай-ақ тұрған сияқты.

	«Жануар, есік алдына қалай жетті өзі? Орнынан қалай тұрды?» Атасы соған таң қалды. Сиырды мойнынан сүйемелдеп, жетек білдірді. Қаракөз бұзауқан сәл-сәл қыбырлады. Аяғын енді-енді ғана қаз басып, жаңа аяқтана бастаған жас бұзауқан сияқты. Құдды өзінің бұзауқан кезі. Тек, түйсінген тіршілікті қабылдауы үлкен сиырдың түйсігіндей, әрине.

	Есіктің екі жақ жақтауы екі бүйіріне екі жағынан таяныштың есебіне жарады. Буынын бекемдегенше теңселе тербеліп өзінеөзі келген сияқтанды. Өзіне өзі өз бетімен келгені емес, зорланып тырысқан зорлығы еді.

	Сыртқа шыққан бетте күресінге қарай жылжыды.

	Атасы қауіп қылған, сүренаттап-ақ кететін шығар деп күдіктенген. Жоқ, жетті. Күресінді ары айналды. Ежелгі әдеті. Сонсоң арт жағын шөмейтіп, артқы аяқтарын сәл-сәл ашыңқырады. Қоймалжың жапасы мен шашыраған зәрін қабат шығарды.

	Атасы оған да қауіп қылған; артына қарай шоңқая түсер ме екен деп қауіпсінді. Денесі дір-дір етеді. Әрі әлсіз, әрі жанына батқан қиналыс бар.

	Қаракөз бұзауқанның жапалауы да, зәр шығаруы да ұзаққа созылды. Екі-үш күн бойы ішіне жиналған нәжістері мен зәрі әрең сарқылды. Сарқылмайды ғой, әрине. Топталып тұрған ішкі жиындының бір рет таусылуы осымен аяқталды.

	Қаракөз бұзауқан қайтадан бері бұрылды. Дағдысынша үйдің алдына емес, қораның қақпасына келіп мүләйа телмірді. Қалауы мен тілеуі тағы да сол жатын орнына қарай ауатыны анық.

	Атасы қақпаны аша қоймады. «Қаракөз бұзауқан біраз бойын жазсын. Бәлкім, осы маңайға жайылып қайтар» деп ойлады. Бірақ Қаракөз бұзауқан ондай құлық танытпады. Құлық емес, бойындағы әлсіздік. Телміріп көзін сүзіп атасына қарады. Осы тұрған орнында жата кетуге ыңғайы бар. Сірә, құлық пен ыңғайдан көрі буын-буыны үзіліп бара жатқан әлсіздік, әлі құрыған, шипасы біткен дәрмені жоқ шарасыздық.

	Атасы еріксіз қақпаны ашты. Қаракөз бұзауқан тұмсығын сұғына созып кідірістеп тұрды. Алдындағы аласа табалдырықты үлкен бір көпір сияқты сезінді. Соған кеуде тұсымен тіреліп, енді соның ары қарайғы амалын іздеген толғанысы сияқты. Сыртқа шыққандағы қолданған әлгіндегі амалын қайталады. Алдыңғы оң аяғымен табалдырықтан ары аттады. Тағы кідірді. Енді сол аяғын көтеріп табалдырықтан өткізуі керек. Соның жөнін таба алмағандай ма әлде сол аяғымен қоса кеудесін қабат қозғаудың жөнін келтіре алмағаны ма, ойланып-толғанғандай күйге түсіп, кәдуелгідей, шешіле алмай тұрған сияқтанады. Сонсоң барып, арт жақ денесіне қозғалыс кіреді. Артқы аяқтары да табалдырықтан аттап ішке кірулері керек. Қаракөз бұзауқан соның ыңғайын да, қолайын да келтіре алмай тұрғаны байқалды.

	Әжептеуір денелі сиыр. Жайшылықта, топ сиырдың ішіне қосыла қалған өрісті шағында, ешқайсысынан қораш көрініп, бойы тасаланбайды. Анадайдан-ақ сауры сырттай жоталанып, екі бүйірі екі жағындағы өзге сиырларды бітімімен жасқап сыртқа ығыстыратын. Қораға кіргенде, тағы да екі бүйірі екі босағаны кернеп, әрең сиятын. Енді екі күннің ішінде қушиып, қусырылыпты да қалыпты. Әншейінде маңғаз кекжиіп, тұмсығымен көкті иіскей қарайтын текті жануардың сыртқы пошымы алқам-салқам болжырап, қабырғалары ырсиып, құйымшағы мен жамбас сүйегі шодырайып, арт жағы шоңқиып шыға келіпті. Екі күннің ішінде арса-арсасы шығыпты. Оның бәрінің орны басқаша-ау. Орны толатын өкініш. Тек, ішкі дерттің жөні табылар болсашы...

	Қаракөз бұзауқан теңселе жылжып орнына барды. Сұлқ тұралап, сылқ етіп жата кетті. Жата кеткен жоқ-ау, шөкелей өңмендеп, тұмсығымен жер тіреді. Арт жағы былқ-сылқ өздігінен-ақ аунай кетті. Жоқ, аунай кеткен жоқ, бұраң етіп, бұралаңдап түсті. Тұмсығы сол бетінде жерге тірелді. Егер иегінің астыңғы бөлігі жерге тірелмесе, тұмсығы жерді кептеп тұншығып қалуы әбден мүмкін. Кешеден бергі түйіншекті тағы да алқымының астына қойды. Сиырдың күрсінген демі тереңнен шықты. Демі қысылған күрсініс емес, кәдуелгідей, өксікті күрсініс. Арманы мен өкініші қатар қабаттасқан күрсініс. Жан-дүниесін езіп, елжіретіп бара жатқан көксеу. Тек адамға ғана тән өксулі күрсініс. Айрылып қалған, қолынан шығып кеткен өкініш. Өкініш емес-ау, зар. Арманда қалған мұң.

	Атасының да жаны ауырды. Басын шайқады. Амалсыз өкініш қылды. Әлде... Иә, әлдебір қайран жасағаны жөн шығар...

	Атасы сол бетінде мал дәрігерін іздеп кетті. Үйінде екен. Жайжапсарды айтып, тілек қылды.

	Дәрігер көрген бетте-ақ басын шайқады. Кетеуі кетіп жатқан малдың жай-күйі жай адамға да беп-белгілі еді.

	– Өтіп кеткен екен. – Дәрігер басын шайқады.

	– Не өтіпті? Ауруы ма? – Мерейдің атасы екіұшты сұрақ қойды.

	– Ауруы өтуі де мүмкін. Әйтпесе... – Дәрігер әлденеге толғанғандай ойланыңқырап қалды.

	– Әйтпесе ... – Мерейдің атасының үзіліп тұрған үміті онан сай-ын сарқыла түсті.

	– Енді... былайшаң айтқанда ... адам болса әртүрлі жорамалға жорыр едік. Көз тиді дейміз бе? Әлде бір қайғы-қасыретке тап келді дейміз бе?.. Адам шіркінде неше түрлі жағдайлар болады ғой енді... – Мал дәрігері ғылыми жүйеден көрі қазақи бағдарға көбірек бой үйірді. Кейінгі 30-40 жастың ішіне енген оқыған-тоқығаны өзінше бөлектеу ортаның азаматтары әлгіндей жорамалды сайқымазаққа айналдырар еді. Ал мұның, Мерейдің атасының, көкейіне қоныпақ тұр. Жаңағы жорамалдың қисын жобасына сан рет бойы ұйыған. Бойы да ұйыған, ұйғарымы да құп қабылдаған. Бәлкім, ғылым қағидасына салса, әлгіндей қисындар қарадүрсын топшылау болып бағаланар. Бірақ заманнан заманға ауысқан сондай қисынды топшылаулардың бәрінде жүйелі, дәлелді негіз бары анық. Оқыған ғылымын көрген-білген тәжірибесімен түйіндеген мына дәрігердің байламында сенім бары анық.

	Дәрігер жөніне кетті. Бірер сағаттан кейін қайта келіп, укол салмақ, дәрі ішкізбек болды. Онысы, әрине, дәтке қуат қана. Өзінің көңілінде де сенім жоқ, мұны да сендіре алмады. Бірақ айтқан ем-домын өзі келіп жасады. Басын көтертіп, көмекейін ашқызды. Мал шіркінге нендей бір хикметіңді жасасаң да рауа, әйтеуір. Жиіркенбейді, тыжырынбайды. Істеген ем-домыңды құп қабылдайды. Ықыласын білдіргені емес, еріксіз көндіккеніне де жатпайды. Әйтеуір, безелеңдеп, қолдыаяққа тұрмай тыпырши бермейді. Жоға... а... тыпыршитындары бар ғой. Маңайына жуытпай азар-безер орғитындары көп-ақ. Оның бәрі – малдың табиғатынан. Түсінік-түйсігіне санасы бойламайды. Байыбына жете алмайды.

	Қаракөз бұзауқанды ауру меңдеді, әрине. Әйтпесе, кейбір жағымсыз істерді ол да жақтырмай қалатын.

	Күні бойы сол жатысынан міз бақпады. Салған уколдың, ішкізген дәрінің тиімді әсері біліне қоймады. Ең болмаса, бойы да ширамады.

	Мең-зең, өлеусіреп мүлгіген қалпынан жазбады.

	Мерейдің атасы уақ-уақ келіп, алдымен сырттай бақылайды. Сонсоң, айналсоқтап алды-артына шығады. Сиыры сөзін ұғатындайақ, соған арнап әр тақырыпты сөздер айтады. Шылапшындағы суын малшылап белгі береді. Қаракөз бұзауқаны судан қай уақытта ішеді – бұл соны бір байқаған емес. Кіріп-шыққан кездің бәрінде де бақылап-ақ жүреді, бірақ су ұрттағанын, шылапшынға ұмтылғанын көрген емес. Суға ұмтылмақ түгілі, басын қимылдатқанын байқаған жоқ.

	Төрт күн өтті. Дәрігер келіп күніне екі уақыт уколын салады. Дәрісін езіп көмейіне құяды. Келген сайын күдерін үзіп кетеді. Мерейдің атасының да үміт ете қоюы шамалы.

	Төртінші күні тағы да ербиіп қақпаның алдында тұр екен. Сыртқа, дәретке шығуға жасаған ыңғайы. Орнынан қалай тұрды? Шыға беріске қалай жетті? Сиырдың өзіне ғана мәлім бір сыр.

	Сиыры екеуі тағы да өткен жолғы әрекетті қайталады. Иесі икем білдіріп, сиырына басбілгілік жасауға тырысқан. Алдыңғы оң аяғын тізеден төмен жіліншіктен қармап, алдыға қарай сүйрей тартты. Қаракөз бұзауқан буынын сәл бүгіп, табалдырықтан сыртқа аттады. Буыны қалтылдап, аяғы дірілдеді. Бірақ әйтеуір, аяғын орнықтырып жерге тіреді. Ендігі мәселе – сол аяқты сыртқа шығарып, дененің алдыңғы бөлігін есіктен бері өткеріп алу. Алдыңғы сол аяқты сыртқа шығару үшін артқы оң аяқ қоса қимылдауы керек. Дене ауырлығын көтеретін де, қозғалысқа салатын да артқы аяқтар.

	Оғып-бұғып Қаракөз бұзауқан сыртқа шықты. Сәл теңселіп сілкінуге талпынды. Бірақ соның құр нышанын ғана жасай алды.





Сөйтті де, күресінге қарай бағыт алды.

	Шелегін білегіне іліп Мерейдің апасы да сыртқа шыққан.

	– Жануар сол жатқан орнында-ақ қажетін орындай берсеші. Екі күнгі дәретін бойына жинап, соны тек далаға төгуі міндет. Иә, осыны өзі міндет қылып қабылдаған сияқты. Санасымен ойлап, соны біржолата тұжырым қылып, бекем қабылдағаны болмаса да, бұлжымас дағдысы еткені анық. Орнынан тұра алмай жатса да, астын былғамайды. Ана күресінді айналып барып қана ішін босатады. Тіпті, дегдарлығы анау-мынау адамдарыңнан бетер. Осындай жануардан айрыламыз-ау енді. Арай мен Мерейдің көңілдері де пәс болып қалатын болды-ау. – Мерейдің апасы шын-ақ күйзеле сөйледі. Жануардың жаурынынан сипады.

	– Жаным-ау, сенің мұның не? Тірі сиырыңмен қоштасқандай күйзелдің ғой. – Ақсақалы бәйбішесіне реніш білдірді. Шындығында, бәйбішесінің түйткілі өзінің көңіліне де түйін болып түйіліп, түйткілденіп тұрған.

	– Жануарды қимаймын-ақ, әрине. Ауырған емес, сырқаған емес, балалардың орнын іздеп кілт күйрей қалғанын айтсаңшы. Жандүниесі оқыс үзіліп кетті білем, әйтпесе, мұншалық шыпасы біте қалмаса керек еді. – Иә, Мерейдің апасының байламы, бәрібір, ұйытпай қоймады.

	– Сонда, енді, бұл шіркіннің етін қалай істейміз? Көрші-қолаңға таратып береміз бе? – Істің тоқ етеріне Мерейдің атасы өзі де тірелді.

	– Мына төрт күннің ішінде жануардың қырып алар қызылы қалмады ғой. Және соқпа дерттің аты-жөніне ел-жұрт құлақтанып алды. Бәрі қашқалақтайтын шығар. Оның үстіне, біреу-міреуі секем алып ауырып қалса, тіпті, әлдебіреуі өздігінен ауыра қалса да жаман аты бізге ілігеді ғой. – Мерейдің апасының күдігі негізді.

	Атасы тағы да тұқырып қалды. Сонда енді таба қояр лажы қане? – Итке тастаған обал-ақ...

	– Терең етіп жерге көмбесең... – Лаждың бәрі Мерейдің апасы-нан өрді.

	– Ауылдан аулақтау апару жөн. Оның үстіне ... жануардың өлге-нін күтесің... Көметін жерге жеткізу де бір жұмыс... – Мерейдің атасы шалт қимылға басып, үйге емпеңдеді. Тез шықты. Кәдуелгі жұмыс киімін өзгертіпті. Мойнына құс мылтығын асыпты. Қораға барып қуыс құлақ күрегін алып шықты.

	– Пәлі, мұның не ойлағаның? – Мерейдің апасы мылтыққа бір, ақсақалына бір қарады. «Бір жерге апарып атып тастамақ па?» Бәйбішесінің кескінін ақсақалы да түсіне қойды.

	– Жоға... Атпаймын ғой. Үш шақырым жерде Кіндіктідегі қыстаққа апарам. Қыстақтың қыр жақ сыртында құрғақ апан бар. Терең, үлкен апан. Қыстаққа әуелгісінде су шығарған. Бәрібір, суы қашып кетті. Қыстақтағы малшының ұсақ-түйек малдары құлап кетіп, соларды шығарам деп әуреге түседі де жүреді. – Мерейдің атасы бәйбішесіне жөн-жосық білдірді.

	– Сонда?.. – Істің мән-жайын Мерейдің апасы түсіне қоймаған.

	– Жоқ, өздігімнен қол жұмсамаймын ғой, әрине. Кейін, олай-бұлай бола қалса, сол апанға көмермін деп ойлаймын... – Мерейдің атасы әдейі екіұштылау сөйледі. Сиырдан үмітін үзбеген сияқтанғаны.

	– Апанның ернеуіне тосып қалай ұстайсың оны? Ішіне қалай түсіресің?

	– Жоғарғы жақ ернеуі шилеуіт, биіктеу. Томашасы жоқ, жұмсақ. Сиыр сол жерге жатады. Жолдыаяқты ертіп алам. Түнімен екеуміз күзетіп отырамыз. Сіріңке алдым. От жағып қоямыз.

	– Сонда бұларың қанша уақытқа созылады? – Мерейдің апасы оншалық түсіне де қоймады, қабылдай да қоймады. – Қасыңа біреуді қосып ал. Сиырдың денесін арлы-берлі қозғалтасыңдар. Түнімен отырсаңдар бір-біріңе қарасын боласыңдар. Мерейдің апасы ақылын да айтты, ауыз көмегін де ұсынды. Атасы өз ақылын өзі күйттеді.

	Қаракөз бұзауқанды «шу-шулеп» соңынан демеп, Кіндіктіге қарай беттерін түзеген.

	Ауыл ішінде жолшыбай көргендердің бәрі аңтарылып-

	аңтарылып мойындарын бұрды. Тілерсегі жер сүйретіп, екі тірсегі біріне-бірі соғылып, қиралаңдап бара жатқан сиырға көз сүзеді. Мойнындағы мылтыққа қарайды. Әжептеуір жылырақ киініп алған сыртқы тұрпатын шолғыштайды. Соңын ала сүмелеңдеп бара жатқан итін көреді. Бәрі де өзгеше жағдай. Кейбіреуі, кәдуелгідей, жөнжосығын сұрайды. Пәлендей ашыла қоймайды, әрине. Сүйретпелеп жауап қатып, жүрдім-бардымдау ғана жөн айтады.

	Ел көзіне тіпті қораш бадырайып, бірінің соңынан бірі шұбатылып бара жатқан үшеуінің сиықтары тым ерсі көрінді. Бірақ ештеңені де, ешқайсысын да елеген жоқ. Елеген де жоқ, елең қылған да жоқ. Әлдебір уақытта ауыл шетіне шықты. Шағын ауылдың айналасының бәрі шет. «Шағын» деудің де жөні жоқ. Іріп-шіріп өздігінен ыдырап біткен ана қоғамның тұсында бір совхоздың әжептеуір орталығы еді. Совхозға тән қажетті мекемелердің бәрі бар тұғын. Совхоз орталығының қоғамдық мекемелерінің бәрі сап-салғыдай еді: мектеп, аурухана, емхана, клуб, кітапхана, әр сатыдағы балабақшалар, асхана, тәртіпсақтау мекемесі, киім тігу орындары, осындай-осындай қажетті мекемелердің барлығы да өзінше самсап тұратын. Рас, көпшілігі – шағын-шағын орындар болып есептелетін. Санда да бар, санатта да бар еді. Қызметкерлері мемлекеттен арнайы жалақы алатын. Тұрақты жалақы. Сұрауы бар, тексерілуі бар мекемелер. Сол мекемелердің әрқайсысында кемінде екі-үштен қызметкерлері жүретін. Ертеңгісін сағатпен қызмет орнына барады, кешкісін сағатпен үйлеріне қайтады. Бағынышты болмаса да, тәртіпті меңгерулері солай. Ал қазіргі тәуелсіз өмірдегі тіршілік: бейбіт, ерікті, еркін мамыражай күндер... Сөйтсе де, бейберекет өмірге қарай бастай береді. Өмір сүру емес, тіршілікті күндерді өткеру. Мәнсіздік көп, мағынасыздық көп. Жөн-жосықсыз өтіп жатқан мағынасыздық көп. «Еркін, ерікті өмір», – дейді. «Бейжай өтіп жатқан күндер» деп ешкімі толғана қоймайды. Күнкөріс, тамақ асырауға қарай бағдар алып бара жатыр. Енді малды көбейтіп, байлықты молайтуды мақсат тұта бастапты. «Міндет», «парыз», «нысана» деген сөздер көмескіленіп барады. Сонда ... өмірдің мәні мен мағынасы не? Сонда ... Арпалысқан, жініккен өмірге тағы да жегілулері керек пе? Сонда ... мақсатты, парызды, емін-еркін өмір қайсы? Қоғамның есебінде тұрады. Қоғамның тәртіп, талабына бағынады. Алайда, өз еркінше өмір кешеді, өз қалауымен күн өткереді. «Барам» десе – барады, «тұрам» десе тұрады. Ешкімнен рұқсат сұрамайды, ешкімге есеп бермейді. Иә, сонда ... Сонда... бұл өзі мәнді, мағыналы өмір ме? Бей-берекеті шығып, қым-қуат өтіп жатқан тұрлаусыз күндер ме? Нақтылы мәнін анықтап жатқан да ешкім жоқ. Мына Қаракөз бұзауқаннан айырмасы аздау жан иелері көбейіп барады-ау. Жо... о...оқ, Қаракөз бұзауқанды «мал» деген жалпы атауға жатқызғаны болмаса, қасиеті бөлек-ақ жануар. Енесінен туғаннан бастап (енесі құрсағына салып, ішінде көтерді демесе, толғатып туған жоқ. Ішінде жеті айлық бұзауы бар сиыр әлдебір дертке ұшырады да, бұзауын ішінен жарып алды). Апалары қолдан ауыздандырып, сүтке үйреткен. «Мал бола қояды-ау» деген үміттері шамалы еді. Өзі шала туды. Туған жоқ-ау, енесінің ішінен жарып алды. Демек, әрі шала, әрі жетім. Үй-үйден сүт сұрап әкеліп жарытқан түрлері. Бұралып, ылжырап жатып, ертеңінде қалтақтап бас көтерді. Арай мен Мерейдің әуелгіде жандары ашады. Жетімдігін обалсынды. Шала туғандығын аяныш қылды. Қалтақтап басын көтергеніне үй іші түгел қуанды. Екіүш күн әлетінде төрт аяғын тең басып қалтиып тұрды. Жоқ, тең баса қойған жоқ-ау, былай аттап жүрейін десе артқы жағы шатқаяқтап, шаты айрылып кетуге сәл-сәл қалатын сияқтанды. Сияқтанбайдыау, етбеттей жалпайып, жалпағынан құлап-ақ түседі.

	«Ойбу, шаты айрылды-ау». – Біреуі емес, бәрі шулап қоя береді.

	– «Пол тайғақ екен.» – Арай мен Мерей қабаттаса жамырап бұзауқанды ақтамақ ниетте.

	– «Астына киіз жайып қою керек.» – Мерейдің ақылы да, ұсынысы да негізді, әрине. Бірақ оған иліге қояр үлкендер жоқ. Әрі илікпейді, әрі бұзауқан шіркін киіздің үстінде қозғалмай тұра қала ма?

	Иә, сондай-сондай михнатпен ауызданып, қорлықпен аяқтанып еді.

	Содан ерке болып өсті. Үй ішіндегілердің бәріне еркелейтін. Өрістен қайтқан бетінде үй адамдарының әлдебіреуіне (бірінші кезіккен біреуіне) тұмсығын төсемесе, сауырын сипатпаса, иіскелеп еміренбесе жаны жай тапбаса керек. Алдымен, үйдегілердің әлдебіреуіне еркелік білдіріп мауқын басады. Бұзауын сонан кейін ғана алданыш қылады. Үш-төрт бұзаулағанша бұзауының бар екенін, енесін еметінін елең қылып, еміренген емес.

	Төрт бұзаулағаннан кейін ғана енелік сезімі кенеттен оянып, еміреніп, тебіреніп шыға келді. Жаңа туған бұзауына аяқ астынан сезімі ауып, балажан болды да қалды. Еміреніп, өліп-өшіп, бас-аяғын иіскеп, шаранасын жалап-жұқтап, бұзауының үстіне түсіп барады. Әлдеқандай быдың-быдың дыбыс шығарады. Тұмсығымен бұзаудың бауырынан көтере түрткілеп, тұра берсе омақастыра құлатады. Еміренген, иіскелеп мекіренген кейпінің пошымы осындай.

	Осы бұзауынан бастап Қаракөз бұзауқанның төліне деген сезімі оянды. Енесінің төліне деген аналық сезімі. Аяқ астынан тебіренді, кенеттен мейірленді. Бірақ бәрібір, алдымен адамдарға ықыласын білдіреді. Ықыласы емес, асып-төгіліп бара жатқан сағынышы. Иә, алдымен сағыныш сезімін білдіреді. Өзінің сағыныш сезімі, өзгелердің (адамдардың ғой, әрине) бұған деген ықыластары мен мейірімдері. Сөйтіп, адамның жануарға деген, жануардың адамға деген сезім күйлерін ақтарады. Қимыл-әрекетпен, ым, нұсқаумен танытады. Қаракөз бұзауқан сонан кейін ғана өзінің төліне ықыласын білдіреді. Одан әрине еркелету мен сылап-сипау күтпейді. Өзінің оны еркелетуі, жалап-жұқтауы керек. Адам мен жануардың арасындағы бірбіріне көрсетер қылық пен әрекеттің айырмасын қапысыз айырады. Сол айырымға орай қылық жасайды...

	Жүрістері өнбеді. Мимырт қана жылжу. Жылжу емес, ілбу. Иесі сиырдың жүрісін бағады. Жүрісін бағады, дене қалпын барлайды. Сүрініп құлап кетпесін деп қылпылдайды. Құласа, омақаса құлайды. Саудырап тұрған сүйектер. Әрең-әрең құрсаулап қойған сияқты. Қайта құрай алмайды. Құралмайды. Сыртқы терісіне ғана ілініп, ішкі құрамасының арса-арсасы шыққан. Арт жағы онсыз да қиралаңдап үзіліп бара жатқан сияқтанады. Алдыңғы жағы әрең қозғалады. Әрең қозғалса да, арт жағын ышқына сүйреп бара жатқан сияқтанады. Арт жағы зорға сүйретіледі. Сүйретіліп бара жатса да алдыңғы бөлігін зорлап итеріп жылжытатынға ұқсайды. Алды арт жағын сүйрейді, арт жағы алдыңғы бөлігін итереді.

	Үшеуі – үш тізбек. Алдыда – сиыр. Екі тірсегі бір-біріне соғылып, сырт-сырт етеді. Арса-арсасы шыққан артқы сүйектері терінің ішінен-ақ ырсиятын сияқты. Құйымшағы шортиып, құр сүйек болып көзге алдымен түседі. Сонсоң, етін сылып алғандай жіліктің қақ сүйегі ырсияды. Сан жіліктері тарамысқа ілініп, әреңәрең қозғалысқа түсетін сықылды. Әне-міне жалп етіп құлайды деп ойлайсың. Өңменімен жер сүзе ме әлде шатқаяқтап барып артқа қарай шоңқаң ете түсе ме?

	Мерейдің атасының күдігі көп. Әлгі қауіптерінің әлдебіреуіне ұшыраса қалса, қайта оңалу жоқ қой. Өздігінен сиыр да тұра алмайды, оны көтеріп бұл да тұрғыза алмайды. Көтергіш кран керек, тиейтін мәшине керек. Мынадай заманда ондай жағдай қайдан келе қалыпты-ау?! Өзіңе өзіңнің көмегіңнен басқа, таяныш қылатын екі аяғыңнан басқа дайын тұрған қандай қолғабысың бар? Оның үстіне, бұл жағдайдың өзі төтенше келген құбылыс болды ғой. Ойламаған жерден. Енді, міне, бойын жиып үлгермеген қалпында мынадай тұтқиылға тап келді. Алпамсадай бір сиыры. Күйлі, қуатты қалпында пышаққа ілінгендік те емес, бекерге өлген өлексе болды... Үш-төрт күннің ішінде осыншама күйрей қалуы... ойға да, ақылға да сыймайды-ақ...

	Мерейдің атасы дабыстап сөйлеп, сиырына дем берген сияқтанды. Аз-кем ширасын деп ойлады. Бара жатқан діттеген жеріне жете алмай қалмайық деп қауіп қылды. Жете алу-жете алмауы тек қана Қаракөз бұзауқанның жағдайына байланысты. Әл-қуаты қанша шыдайды? Сүрінбей, сүрәнаттамай жете ала ма?

	Мерейдің атасы қаттырақ сөйледі. Өздері айтатын еркелік сөздерді айтты. Қаракөз бұзауқанға арналған сөздер. Бұзау күнінен құлағына таныс өзіне арналған сөздер. Елең етіп, ежірейе қалатын. Сонадай жерден тұмсығын көтеріп, өзіне ғана тән дыбыс шығаратын. Еңкеңдеп иесіне үйіріліп, әбден үйреншікке айналған еркелік қылықтарын жасайтын. Енді қазір елікпек түгілі елеңдей де алмайды. Мысқалдап болса да бойын ширататын түк желігі жоқ. Айналасынан естілген көп ызыңның біреуі сияқты. Айналасынан шыққан ызыңды ести қояр ма екен? Сірә, естімейді-ау. Иә, естімейді, түйсігіне дарымайды. Ал мына бағытты, бағдарды қалай бағамдады? Осы нысанаға бару керектігін, сол араға мәңгілік көмілетінін қалай түйсік қылды? Қандай түйсігінен бағыныш тауып келе жатыр?

	Әлдебір уақытта Қаракөз бұзауқан тоқтай қалды. Жоқ, тоқтай қалған жоқ-ау, баяулай жылжып, төрт аяғын ілбіте сүйреткен сияқтанды. Рас, онсыз да баяу, онсыз да ілбіген жүріс. Сөйтсе де ... Әрең жыбырлап келе жатқан әрең қозғалысы тоқтауға айналды. Тоқтады. Бағытын сәл-сәл өзгертіп, ауылға қарай бұрылған сияқтанды. Ұлы денесін толық бұрған жоқ, жартылай қырындаған мойнын доғалай бұруға тырысты. Зорланған жоқ, жайымен ғана бағыт бағдарлады. Екі көзін баяу төңкерді. Жоқ, көз жанары төңкерілмейді мүләйім мөлиеді. Біреуді іздейді. Өңез, алакөзденіп жаутаңдайды.

	– «Жануар, апаңды іздеп тұрсың-ау, ә». – Атасы мүсіркеген үнмен сөйледі. «Апа» деген сөз құлағына да, жан жүйесіне де ыстық естілді. Көз жанары жалт етіп атасына төңкерілді. Жанарына жылу жүгірді. Жылу да жүгірді, жалын да жүгірді. Әлдеқандай бір маңқа дыбыс шығарды. Әлдебіреуді іздегені, көңілі соны көксегені анық танылды. Сөз жоқ, апасын іздеді. Атасының жаңағы айтқан сөздерінің мән-мағынасын анық түйсінді.

	– «Жүрейік, жануарым!» – Әрі өтініш қылғандай, әрі жол-жораның жосығын жосықтағандай жағдай білдірді.

	Атасының өтініш қылған тілегін де, жөн-жосық білдірген қалауын да сиыры түйсінгендей сыңай танытты. Алдымен көзін төңкеріп атасына қарады. Сонсоң, мойнын қайта қайырып әуелгі бағытына қарай қырындатты. Сонсоң, ұлы денесін ары қарай әрең бағыттап, кібіртік жылжыды. Орнынан қозғалу үшін өзіне-өзі әжептеуір күш жұмсаған-сынды. Өзіне өзі күш жұмсады ма, әлде белгісіз сырт күштің әсері қозғау салды ма? Екі тірсегі бір-біріне сырт-сырт соғысып сыртылдаған дыбыс шығарды.

	Сиыр алдыны бастады. Бастағаны емес, әуелгі жөнін ары қарай қайта жалғастырғаны. Иесінің қалауы солай. Иесі соңынан ерді. Сиырдың бағыт-бағдарының қарауылшысы іспетті. Анда-санда дыбыс беріп қояды. Демеп отырғаны сияқты. Сиыр мен иесінің жүрісіне Жолдыаяқ иттің шыдамы да, жүрісі де шыдаулы-ақ. Бірақ соның өзінде де иесі мен сиырдың алды-артын орап, екі жағына кезек-кезек шығады. Маңқия қарап, аңырып тұрады. Иесі де итіне әредік-әредік көз салады. «Шыда, күшігім, шыда. Қайда асығайын деп едің?» Кәдуелгідей басу айтады. Итін төзімге шақырады. Иті құйрығын баяу бұлғаңдатып, құптаған белгі жасайды. «Қастарыңда жүрмін ғой» дегенді көз жанарымен, құйрық бұлғаңымен ұқтырып бағады.

	Айнала тіршілік мүлгіп тұр. Тіршілік пе, жаратылыстың күйі ме? Әрине, қазіргі адамдардың әуендері бойынша «айнала табиғат» деген ұғымның аясы кең. Иә, айнала табиғат маужырап мүлгіп тұр.

	Табиғатты селт еткізер, жандандырып тыныштығын бұзар ешқандай қозғалыс нышаны жоқтың қасы. «Жоқтың қасы» болатыны, құстар ғана дыбыс білдіреді: шықылық қағып ұшып-қонған торғайлар, қырқ-қырқ жалпаңдаған қара қарғалар, шық-шық етіп секең қаққан сауысқандар... Сонсоң... Сонсоң, сонау алыстағы өлке бойымен ұзына аққан өзеннің сілемін жағалап ілгерінді-кейінді үздік-создық үйрекқаздар ұшады.Иә, ілгерінді-кейінді үздік-создық ұшады. Біразы төмендей құлдилап, су бетін нысаналап, жер бауырлай қалықтайды. Енді біразы сонау-сонау тұңғиық көк жүзіне шарықтап, ноқатқа айналып бара жатады. Ал ауыл ішінің қыбыр-жыбырын барлау үшін сүзіле қарап көзіңмен тінтіп біраз барлау жасайсың. Алдымен бірінен-бірі үрке қашқан үйлер жеткен жерінде табандап алыстан моп-момақан монтиады. Сонау сыртта тұрып үй-үйдің арасын сығалап қарайсың. Ербелең-сербелеңдеген жаяу-жалпылар әлдебір жерінен шыға келеді де, әлдебір жеріне сүңги жөнеледі. Сонда, көше бойында беткелді жүрген адам болмайды. Бәрінде де белгілі мақсат бар, арнаулы жұмыс бар. Жоқ, бәр-бәрінде міндетті, арнайы көзеген мақсат жоқ шығар, әрине. Зейнеткерлік жасқа шығып, үй жағалағандар баршылық. Солардың көбі өз шаруасына асар-күсер қоса араласпаса да, әйтеуір, түртіншектеп бірдеңесіне абың-күбің қам жасап жүретіндер. Тізесін құшақтап үйде отырып қалмайды. Анау жыбырлап жүргендердің көбі – солар. «Төрімнен – көрім жақын» десе де, қол қусырып, ай қарап отыра алмайды. Ал әйелдер жағы, тіпті мазасыз. Күйбеңдеп, түртіншектеп тыным көрмейді.

	Әлгінде үшеуі – өзі, сиыры, иті үшеуі, ауылдың ортасын қақ жарып жорыққа шыққандай болып өткендерінде, әр үйдің алдында состиа тесіліп көз алмай тұрғандар – солар. Біреулері таңырқап қарады, енді біреулері ештеңені пайымдай қоймады. Әлдеқандай өз топшылауына салып, өзінше жөн жосықтағандар бар. Бұлардың соңдарынан әлі де көздерін жүгіртіп жалтақтап қоятындар бар...

	Мерейдің атасы қайтадан өз жөндеріне бауралды. Ауыл ішінен тарам-тарам болып басталып, әр бағытқа қарай созыла жөнелетін айдау жол көп. Бұлар Кіндіктіге қарай бағытталған, әлде Кіндіктіден ауылға қарай ма, айдау жолға түсіп ілбіп бара жатыр. Қаракөз бұзауқан екі бүйіріне кезек теңселіп әрең ілбиді. Түйсігі – тұманды. Жануарлық түйсігі, әрине. Түйсігі – тұманды. Бәлкім, түйсінуі шығар. Жануардың түйсіну жүйесін ғылым көбіне-көп жобалап айтады. Ғылыми зерттеулері, бағалаулары мен қорытындылаулары әбден-ақ зерттелді, әрине. Зерттеліп жатыр, зерттеле береді. Бірақ жануарлардың ойлау қабылеттері, түйсіну дәрежелері төменгі сатыда деген тұжырым біржолата қалыптасқан байлам. Байлам ғана емес, даусыз тұжырым. Бірақ жануардың санасы мен түйсінуі қаншалықты? Миы не ойлайды. Не ойлай алады? Жануарлар мен жәндіктердің іс-әрекеттері мен жасаған қылықтарын қалай бағалап, қалай қорытындылауға болады? Иесінің алдында ілбіп бара жатқан Қаракөз бұзауқаны тіршілігінің соңғы сағаттарын сезініп бара жатыр. Үш-төрт күн бойы нәр сызған жоқ. Уақ-уақ шөлін ғана басып жатты. Тұтқиылдан келген оқыс дертке бірден мойынсынды. Анығы, оқыс дертті өзі арнайы қабылдады. Жан күйіне жарастық тапқан екі жан күндегідей көз алдында тұрмады. Бір-екі айдан бері әбден бауырбасқан тіршілігі жетім көріністі бірден өгейсіді. Іздеді, жан дүниесін тыныштандырған жайлы көріністі бірден көкседі. Күтті, тіледі, бірақ олардың кетіп қалғандарын, өзін тастап кеткендерін түйсінді. Олар алысқа кетті. Ұзақ уақытқа кетті. Қасында атасы мен апасы ғана қалды. Оларға да еркелейді, әрине. Олар да еркелетеді. Тек, олардың еркелеткені мүсіркегенге ұқсас. Көңілжықпастыққа саяды. Өздеріне тең қабылдап, мұның да көңілі бар, өзінше түйсіктүсінігі бар деп есеп қылмайды. Айдап өріске жібереді. Жайылымнан қайтқанда сауырынан шапақтап, ымбамен нұсқап қораға қамайды. Бұзауын бауырына салып емін-еркін илеуіне береді. Бұзау мұны еркелетпейді, өзі еркелейді. Оның еркелеуі де енесінің көңіліне жаға қоймайды. Басымен сүзгілейді, мойнымен асылмаққа ұмтылады. Демалып жатқан енесінің үстіне ойнақшиды. Оған жанжүйесін жылытқаннан көрі есірік көңіліне ермек керек. Шіркін, мына екіаяқтылар қыбыңды да табады, жай-күйіңе де қарайды. Сонсоң...

	Рас, атасы мен апасына әбден бауыр басқан сиыры дәл осылай пайымдай қоймаған-ақ шығар. Бірақ кім біледі, тілі жоқ жануардың ойлау қабылеті қаншалықты? Сөйлеуге тілі жоқ, іс қылуға қолы жоқ. Басқадай қабылет жүйелері қаншалық? Оны немен өлшейді? Нақты қорытындыны қалай жасайды? Даусыз, шүбәсіз шындық па сол қорытындылары? Мылқау адамның түйсік-түсінігі қаншалықты биік? Әрине, жануармен салыстырғанда ғой. Санасы, түйсігі, түсінігі, тіршіліктік танымы қай дәрежеде? Әрине, жануармен салғастыру – әбестік. Адам болып туды. Адамдық қарым-қатынастың бәрін бойына сіңірді. Үйренді, жазды, оқыды. Естімесе де, сөйлемесе де белгілі дәрежеге жеткендері көп. Өз іштерінде үлгіге айналғандар көп. Адамдық түйсігі мен санасына жасалған сыртқы ортаның ықпалы мен тәрбиесінің әсерінен болса керек. Ал жануарға жасалатын ықпал мен тәрбиенің әсері қаншалықты дәрежеде көрсетіледі? Сондай әсерді жануар қаншалықты қабылдай алады?

	Мына сиырдың басқа сиырлардан ерекшелігі көп-ақ. Әдеттері, дағдылары, үйренгендері өз тектестерінен тіпті бөлекше. Түйсігі ме, ақылы ма? Әлде дағдыны қабылдаған үйреншілігі ме? Ана мидың ішінде қандай қозғалыс бар екен? Тіршілікті түйсінуі мен танымдылығы анық-ақ қалыптасқан. Өз үйіне, иесіне деген қалыптасқан түйсіктері мен қарым-қатынастары бөлекше дағдыға айналған. Бәлкім, бұзау күнінен бастап өзгеше тәрбиеге алса, басқабасқа қылықтарды меңгерер ме еді? Онда не түсер еді? Одан не өнер еді? «Данышпан сиыр» жасамақ па? Атандырмақ па? Онымен жетіле қалар жетістігі қайсы?»

	– «Атасы мен апасы»... – Даусы қаттырақ шығып кетті. Қаракөз бұзауқан соны қапысыз естіді және қатесіз ұқты. «Атасы», «апасы» деген сөз санасына (бәлкім, «түйсінісі» деген сөз оңдырақ шығар) сақ ете түсті. Кілт кідірді. Ілбіп бара жатқан жүрістің өзінен арындай тоқтаған екпінін оқыс іріккендей-ақ етпеттеп ұшып түсуге шақ қалды. Алдыңғы жағы еңкеңдеп барып тұмсық тіреуге өңмеңдей итініп, артқы бөлігі қиралаңдай шатқаяқтап әрең түзелді. Ілдеалдалап тілегін тірек қылып келе жатқан мұның да жүрегі зу ете қалды. Әне-міне омақаса құлайды деп жаны ышқынған. Құласа, қайта тұрмауы анық. Тұра алмайды, тұрғыза алмайды. Өлексе болып осы арада қалғаны.

	– «Қап!..» – Өкініші еріксіз жанын шиырды. Жоқ. Жануар шы-дап кетті. Қайта түзелді. Сүрініп көрмеп еді, сол қасиетін сақтады. Мекіреніп сәл-сәл мойнын бұрды. «Апасы» деген дауысқа іші солқ ете қалса керек, өз қасынан қоса көрем деп сезінді. Көрмеді. Апасы жоқ екен. Атасын ғана көрді. Атасын көрді. Жолдыаяқты көрді. Басы төмен түсіп, мойны салбырап қоя берді. Сәл кідіріп тұрды. Қалай қозғалып, жүрісті қалай бастауы керек екенін түйсігіне жүгірткен сияқтанды.

	– «Жүр, Қаракөз бұзауқаным, тарта бер!» – Атасы жігер берген сияқтанды. Бағана, осы бір қайтпас сапарға шығар алдында апасы маңдайынан иіскеп, сауырынан сипап еді, сол жылуы бойынан әлі тарқамауы анық.

	Апасының жөні мүлдем бөлек. Атасын арқа тұтса, апасын пана көреді. Жатын орнының жайлылығын тілеп, тамақ сұрайтын адамы – атасы. Ал еркелік күтіп, жанына жайлылық қалайтын қамқоры – апасы. Кәдуелгідей-ақ, кеудесін иіскеп, маңдай тұсын апасының иығына үйкеп-үйкеп қоятын. Есік алдынан апасы көрінбей қалса, алаң-жұлаң жан-жағына алақтап мазаланып бітеді. Апасын көргенде ғана көңілі жайланып, саябырлана қалады. Беп-белгілі, денесі салмақтанып, тұрған орнында байыз тауып, жүйе-жүйесі тыншу қалыпқа түседі. Иә, көңіл күйі жай табатыны ап-анық байқалады. Бауырына кіріп, желініне жабысқан бұзауына сонан кейін ғана жылу білдіреді. Бұзауына білдіретін жылуының өзі шартты нышан ғана. Алдымен жанарын төңкеріп көз қиықтайды. Құйрығын тоштаңдатып өзінше тебіренген бұзауқанына пәлендей емірене қоймайды. Күнделікті тиесілі үлесіндей көреді. Тек кейін ғана еміреніп, тебіреніп, бой жүйесі елжірей бастаған... Ал шала емген бұзауды кейінге тежеп, шелегін төсеп апасы отырады. Апасының қолы желініне тиген беттеақ төрт емшегін кезек-кезек сылап тартып борпылдатып сүт сауады. Шелекке борп-борп құйылған сүттен көбікши көлкіп шелектің жанжағына көбік тарамданады. Бірақ көбік көпіршігі ұзаққа бармайды. Тез тарқап сүт тамшыларына ұласады. Сүт тамшылары шелекті ернеулеп, қайтадан сүтке қосылады. Осы құбылыстың бәрін Қаракөз бұзауқан ентелеп көріп тұрмайды, әрине. Бірнеше жылдан бері күніне екі реттен жаз бойы қайталанып әбден үйренген, естіген көрініс. Соны күтіп, жүйе-жүйесі тілеп тұрады...

	Сонау бір жылдары сиыр фермасы совхоз орталығына тақауға келіп, жаз бойы сиыр сауған. Сүтті совхоз орталығына өткізді. Мүмкіндіктері бар әйелдер әрқилы амалын тауып, сауынға көмектескен. Сол жерге киіз үйлерін тігіп, бұлар да қолқабыстарын тигізген. Сиырларын ферманың табынына әкеліп қосты.

	Қаракөз бұзауқан алғашқы екі-үш күн оншалық кіріге алмай жүрген. Сонсоң ғана бой үйірген. Апасы арнайы орын бөліп қойды. Анығы – ауытқымай отыратын апасының тұрақты орны бар. Қаракөз бұзауқан өрістен келген бетінде жазбай, жаңылмай апасын келіп табады. Келген бетте апасының иығына маңдайын сүйейді. Тұмсығын омырауына қояды. Апасы өзге бір сиырды сауып отырса, Қаракөз бұзауқан келген бетте кимелей жөнелмейді. Телміре қадалып анадай жерде күтіп тұрады. Апасының қолы босап, сауған сүтін жайғастырғанша шыдап-ақ бағады.

	Бір жолы апасы аудан орталығына кеткен. Әлдеқандай шаруасы болды. Қаракөз бұзауқан өрістен келіп, үйреншікті орнына арсалаңдады. Апасының орнында басқа біреу отыр. Оқыс аңтарылып, кілт кідірді. Аңырып қарап, аңқиып тұрды. Сонсоң келесі орындарға бағдар жасады. Жоқ, қарамы көрінер болмады. Әншейінде көмейінен мақау булығатын қарлықпа қырыл бар ете қалды. Сиыр сауудың қамында жүрген еркек-әйелдің бәрі жалт-жалт аңтарылған. Қаракөз бұзауқан басын бір шайқап тастады. Сөйтті де, әрбір сиырдың бауырында отырған әрбір әйелдің тұсына барып тесірейе қарады. Өз көзіне өзі сеніңкірей қоймады. Өзгеше киініп, басқаша бір қалыпқа түскен бейнені тінткіледі. Жоқ, сырт бейнесі бөтен тартқанымен, иісі – өзіне үйреншікті меншікті иіс өзгермек емес. Сырттарынан қарапақ бөтен бейнелерді бірден ажыратты. Сонда да, өз көзіне өзінің сенгісі келмеді. Көзіне сенбеді, көңілі лоблып қоя берді. Әлгі добал дыбысты тағы шығарды. Әр сиырдың бауырында отырған әр әйелді адақтап шықты. Тағы да басын шайқады. Бұлардың ешқайсысы да апасы емес. Сонсоң, артаман барып анадай жерден оқшия қарады.

	Атасы анау бір тұстан дыбыс қылды. Қаракөз бұзауқан сонда ғана мойнын бұрған. Атасы бұзауын жетелеп әкеліп бауырына табыстады. Бұзау, әрине, енесінің желініне жабыса кетті. Бірақ енесі пәлендей пейіл білдіре қоймады. Тұмсығымен атасын ырғап-ырғап жіберді. Алабұртқан арпалысты күйінің толқынын басайын дегені емес, апасын іздеп ширыққан шыдамсыздықтың толқыны болса керек.

	Атасы маңдайынан сипап, жаурынынан қақты. Сиырдың жануарлық күйін сергітуге тырысты. Апасының халатын киген бір әйел бүгжеңдеп келіп Қаракөз бұзауқанның желініне қарай қол соза берген. Қаракөз бұзауқан ыршып түсті. Бұрын-соңды мұндайды қаперіне іліп көрмеген көрінісі. Апасының сырт киімін жабынса, апасына ұқсай қалады десе керек. Жоқ, ұқсамайды. Ұқсатпайды апасына. Апасына ешкімді де ұқсатпайды. Апасының тұлға қалпы да, қимыл қалпы да мүлде бөлек. Апасы шелегін көтеріп келіп, жалп етіп бауырына отыра кетпейді. Алдымен, мейірленеді, еркелететін сөздер айтады. Бәрі де майда сөздер, жылы сөздер. Сонсоң, мойнынан, маңдайынан сипайды, жаурын тұсын шапақтап қояды. Еркелеткен сөздерді айта жүріп, желініне қол созады. Мынадай тосынды бұрынсоңды жасаған емес.

	Әр тұс-әр тұстан әркім-әркім – состиып-состиып Қаракөз бұзауқанға бәрі де жүз аударған. Қаракөз бұзауқан басын шайқапшайқап жіберді. Көз алды тұманданып, басы айналған сияқтанды. Состиып-состиып әртұс-әртұста тұрғандардың бәрі апасының қалпына ұқсап кетті. Басын тағы да шайқап-шайқап жіберді. Жануарлық тұрғымен көзін бағжитты. Тек өзіне ғана тән қырылдақ үнмен тамағын қырылдатты. Сиыр атаулының мөңіреу жөнімен өзінше білдірген нышаны еді. Қаздаңдай басып ең шеткі біреуіне барды. Басқа біреу. Басын шайқады. «Бұл емес» дегені. Сонсоң екіншісіне барды. Ол да бөтен. Сиырдың бауырына жәмпеңдей кіріп, екі иығы бүлк-бүлк селтеңдеп желіндегі сүтті гүрпілдетіп шелекке ағызып жатыр. Мұның өзінің сүтін апасы дәл осылай гүрпілдететін. Отырысы да, қимыл-қозғалысы да апасының дәл өзі. Қырылдақ үні тамағынан тұншыға шықты. Асып-сасып қалбалақтай өңмеңдеп иығынан түрткілеген.

	– «Көтек-ау, мынасы кім еді?» – Апасы деген әйел шаж ете қалды. Бөлек үн. Басқа дауыс. Қаракөз бұзауқан артқа шегіншектеді. Өзі де сасқалақтап қалды. Келесі сиырдың бауырындағы біреуге жалтаңдады. Ол да өзінің апасы сияқты біреу. Сол тұсқа қарай жағалаған. Отырған әйел дауыс көтеріп сөйлей жөнелді:

	– «Қап, мына жануар бәрімізді өгейсіп бітті-ау. Төкен-ау, мына сиырыңның бұзауын емізіп, өзін алдаусыратсаңшы, зықысы әбден шықты ғой».

	Әйелдің үніндегі жылы лебіз бен жанашырлық лепті Қаракөз бұзауқан анық түйсінді. Көзі жаудырап әйелдің тұсынан ұзамады. Атасы келіп әукесін қасып, бауырына бұзауын салды. Қаракөз бұзауқан өзі тыншу тауып, байыздап қалғанымен, жан жүйесіндегі көксеу күйі тыным таппай өрекпіп тұрған. Желініне жабысып емірене сорғылап жатқан бұзауына соншалық бір тебіреніс білдіре қоймады. Онан көрі атасының сылаған-сипағанына маужырай елтіп, жаны жайланған.

	Екі күннен кейін апасы аудан орталығынан оралған. Кешкі мал өрістен қайтар мезетте мал иелері есік алдында тұрып, малдың алдын тосады. Бұлар да есік алдында тұрған. Қаракөз бұзауқан келген бетінде бұларды іздейді. Арай мен Мерейдің демалысқа келулері өзгеше бір мереке. Үшеуінің бір-біріне көрсететін қылықтары тіпті бөлек. Олар жоқта атасы мен апасын қарақтайды.

	Екі күн бойы апасын іздеп үздігіп жүрген ынтызар сағынышы көзіне жалт ете түсті. Иә, көз алдында апасы тұр екен. Басын шайқап-шайқап жіберді. Сақау, қырылдақ үні қаттырақ шықты. Ішкі қуанышының сыртқа лықсыған жаңғырығы ма, әлде апасына жасар еркелігінің алдын ала көрінісі ме, әйтеуір, бұған шейінгі қылықтарынан мүлде бөлек еді. Кідіріп тұрмады. Анасына бірден арсалаңдай жүгіретін баласының қылығын жасады. Өңкөңдеп келіп апасының кеудесіне тұмсығын тықты. Маңдайын төсеп, құшырлана уқалады. Үп-үлкен сиырдың екпінді қарқынын Қаракөз бұзауқан түсінбейді, әрине. Апасы артқа қарай шегініп-шегініп кетеді. Қаракөз бұзауқан онан сайын өршеленіп тақымдай түседі. Апасы маңдайынан сипап, еркелеткен жылы сөздерді көбірек айтты. Қаракөз бұзауқан сонда ғана өзінше түйсініп, елпектеген әпігі басылған. Бірақ атасы мен апасына деген ықылас құштарлығы көбеймесе, басылмады. Тек, Арай мен Мерей келгеннен кейін ғана бұларға, атасы мен апасына бәсең тартқан. Әпігі бірте-бірте басылды деп ойлаған бұлар. Арай мен Мерейдің қайта қайтуларын да жеңіл көтереді деп есептеген.

	Мұның бәрін көңілдеріне түйін алып жүрген – атасы мен апасы.

	Содан...

	Қаракөз бұзауқан өрістен келгенде есік алдында состиып тұрған атасы мен апасын көрді.

	Содан...

	Көрген бетте есінен танды. Малдың аты – мал. Қаншалықты түйсігі болса да, сезім күйін қозғайтындай, жандүниесіне әсер ететіндей жағдайға тап келеді деп саналып, болжамды қаперлеріне ала қоймаған.

	Кенет...

	Иә, бәрі кенеттен ұшырады.

	Қаракөз бұзауқан Арай мен Мерейдің жоқ екендігін көрген сәтте-ақ тірішілік күйінен айрылып қалды. «Үйде отыр немесе ойнап кетті» деген сияқты алданышқа неге жұбанбады? Оның үстіне, қалбаң-қалбаң етіп, шыбығын шошаңдатып біресе бауырына кіріп, біресе әукесін сипалап жүрген Арукені де көксей қалуы анық.

	Мерейдің атасы өз топшылауларына өзі жымиды. Қаракөз бұзауқанды, кәдуелгідей, ой-санасы жетілген адамзаттай-ақ сыр бөлісе, көңіл түйткілдерінің жігін жаза сөйлесетіні бар. Бұл өзі ғана емес, апасы да Қаракөз бұзауқанмен күбір-жыбыр сөйлесіп жүреді. Екеуі бірін-бірі құптап, біріне-бірі ынтымақ көрсететіндей шүйіркелеседі. Жоға, шүйіркелесе тіл қататын – апасы. Қаракөз бұзауқан соған, кәдуелгідей, мақұлдау білдіреді:

	Иә, апасының да көңілі құлазып-ақ қалды. Қолында өскен төлі еді. Он үш бұзаулаған үлкен сиыр. Апасы оны әлі бұзау қалпында санайды. Еміздікпен ауыздандырып, кеудесінен көтеріп төрт аяғынан қаз тұрғызып, үй ішінде тәйтіктетіп-ақ қалтаңдатып қойған. Арай мен Мерейдің бұзауды еркелетіп ойнағандарын қызық көріп, екі-үш күн үйде ұстады. Сонсоң барып қораға шығарған.

	– «Көзі қап-қара, тұп-тұнық. Кірпіктері майысып, қайысып тұрады». – Арай сүйсіне таңырқап, мәз болып тамсанатын.

	– «Атын кім деп қоямыз?» – Мерей Арайдан ерекше атау күтеді.

	Ұмсына қарайды.

	– ««Қаракөз» қояйық...» – Арай құптауды Мерейден күтеді.

	– «Бұзауқан» дегенді қосайық? – Арайдан жалынышты қолдау күтеді.

	– «Жарайды. «Қаракөз бұзауқан» атандырамыз».

	Осы атауға Мерей ерекше қуанды. Атасы мен апасы да осыған келіскен.

	Міне, содан бері Қаракөз бұзауқан атанған. Торпақ болып өсті. Тайынша болып жетілді. «Қаракөз бұзауқан» атауы сол қалпында атала берді. Құнажын шағында өзі бұзаулады. Бәрібір, сол «Қаракөз бұзауқан» атауынан жазған жоқ. Сол атауды өзі біржолата иемденді. Бірнеше бұзаулаған үлкен сиыр кезінде де «бұзауқан» деген қосымша өзіне жарасып тұратын. «Тұратын», – дейді. Өткен шақта айтып, есіне алып келеді. Жануар, әлі тіршілік иесі. Жолдыаяқ екеуі қатарларын түзеп, иесінің көз алдында келеді. Қаракөз бұзауқан тіршілікпен бүгін қоштасуға тиісті. Жариялап қоштаса алмайды ғой, әрине. Бірақ жануарлық сезімі мен түйсігі анық-ақ аңғарылады. Арай мен Мерейдің мұншалықты теп-тез кете қалғандарын көтере алмады. Көтере алмай қалды. Жандүниесі күрт құлазыды. Жануарлық түйсігінен, сезінуді қабылдау әсерінен қолма-қол айрылды. Жоқ, түйсік пен сыртқы дүниені қабылдау әсерінен айрылмаған шығар, қайта, сол екеуінің әсер күші бүкіл тұлғасына ықпал жасап, буынбуын, жүйе-жүйесін бірден-ақ әлсіздендіріп тастады. «Әлсіздендіру» деген сөз тым әлсіз шығар. Әйтеуір, жүру-тұру, қимылдау дағдысы іп-ілезде бұрын-соңды қолданбаған, ғұмыры білмейтін дағдысына ұқсап, ізім-ғайым лып етіп жоғалған. Екі күннен кейін ғана денесін қимылдатуға шамасы әрең-әрең жеткен. Бүгін – үшінші күн, денесін көтерді, сыртқа шықты. Бірақ тіршілік ғұмырының ұзақ емес екендігін, бүгін-ертеңнен аспай көз жұматындығын, атасы мен апасының көңілдері қопсып жүргендігін ойлады. Жануардың – адамға, адамның жануарға деген бөлекше ықыласы мен құштарлығы болады екен. Соған орай, Мерейдің атасы мен апасын Қаракөз бұзауқанға қоса балайтын. Үй ішілік өздері де, көрші-қолаңдар да Қаракөз бұзауқанды «атасына бара жатыр», «апасына еркелейді» десіп саналы адамзаттай қолпаштата сөйлейтін. Көрші-қолаңдардың да мұның атасы мен апасына деген жарасты пиғылдарына Қаракөз бұзауқанның ішкі ағзасы жылыұшырап-ақ тұрады. Атасы мен апасына қабат еркелеп, солардың қатарына қосылып шүйіркелесіп жүрген сәттеріне («шүйіркелесіп» деген сөз – үшеуіне арналған мадақ рәсімі. Әйтпесе, олар шүйіркелеспейді, сыласып-сипасады. Сылап-сипайтын – атасы мен апасы әрине. Қаракөз бұзауқан еркелеудің рәсімдерін жасайды.) кез келе қалғандарына бұл да мейірлене қарайды. Басқаларға шекесінен оқшырайып, кәдуелгідейақ, жаратпай, жақтырмай қырындап кетеді.

	– «Қабатын ит сияқты екен». – Сырттан келген әлдебіреу таңырқай томсарған.

	– «Атасы мен апасын сонау өрістен сағынып келді. Әлі мауқы басылмай жатып сен екі аралыққа киліктің. Ондайды ұнатпайды.» – Атасының ақталғаны емес, түсіндіргені, әрине.

	– «О, тоба! Малдың да, оның ішінде – сиыр малының, адамзатқа шүйіркелесіп, ереклік білдіргенін көргенім осы. Өзі мені қуып шығайын деп тұр екен.» – Ана кісі сиырға емес, сиырдың иесіне өкпе білдірді.

	– «Арай мен Мерейдің еркелетіп қойғандары»,-деді атасы.

	– «О, тоба! Итті, мысықты еркелетуші еді. Сиырды еркелетіп, мүлгітіп қойған дегенді көргенім осы. Көргенім де осы, естігенім де осы». – Ана кісі таңдайын қағып, басын шайқады.

	Сөз ауаны өзіне қарата бағыт алып тұрғанын Қаракөз бұзауқан түйсіне қалған. Ана кісіні жақтырмады. Состиып, оқшия қарады. Сиырдың алакөздене оқшыраюы ана кісіге, кәдуелгідей, әсер етті. Аузын сап тыйып, сөз төркінін де басқаға бұрды. Әлгі кісі шұбырта сөйлеп отырып, әредік-әредік сиырға жалтақтаулы еді. Сиыр әлі де шекесінен қарап, оқшыраюмен тұрған. Апасы қасына барып, мойнынан шапақтап, қора жақты бағдарлады. Сонда ғана Қаракөз бұзауқан қыдиған жанарын қора жаққа аударған. Апасының нұсқауымен солай қарай жылжыған...

	Дәл қазіргі жан жүйесінде апасының кейіп-келбеті, сабырмен сырбаздаған үні қайта жаңғырып келе жатқандығы анық. Көз шарасы біресе бал-бұл жанып ойнақшып, біресе өлімсірей өңезденіп сөніп бара жатады. Сондай сәттерде өзі де бүкіл денесімен құлап түсуге әрең-әрең ғана бой тірейді.

	Ауылдың қарасынынан ұзаған сайын жүріс ырғақтары да бұзыла берді. Қаракөз бұзауқан жиірек тоқтайды. Алдымен сонау ішкі тереңінен тартып солығын шығарған сияқтанады. Әрі солығын басқаны, әрі арыдан сораптап сорып, қайтадан дем тыныстағаны. Сонсоң, тағы да ауыл жаққа мойнын бұрып өксікті жанарын алысқа қарай соза түседі.

	– «Жүрейік, жануарым!» – Атасы, кәдуелгідей, өтініш қылады.

	Жолдыаяғы да артаман ұзаңқырап барып, бері қарап шоқиып отырады. Қаракөз бұзауқан осының бәрін естиді, көреді. Өзіне арналған өтініштей қабылдайды. Сүлесоқ денесін ақтық сапарға қарай қайта бұрып, тағы да төрт аяғын ретімен ғана әрең жыбырлатып қозғалысқа түсіреді. Бағанағы жыбыр – сол жыбыр. Сырттарынан қараған адамға бір орыннан қозғалмаған әлдеқандай бір шоғыр сияқты байқалады.

	Жолдыаяқтың іші әбден-ақ пысса керек. Иесі мен сиырдың екі жақ қапталына кезек шығып құйрығын бұлғаңдатып, тұмсығын шиырып-шиырып қояды. Мына бір мимырт тіршіліктің мәнін де, мағынасын да түсіне алмағандай толғаныс білдіретін секілді. «Осыншалық ит тірлікке ит қана шыдай алады» деген байлам анық. Иесінің қалауына еріксіз мойынсынған жөні байқалады. Әбден тұралап келе жатқан сиырға демеуі сияқты. Сиырға демеуі, иесіне серік. Қаракөз бұзауқанның артына алаңдауы басылған сияқтанды. Жоқ, басылмапты. Қайта кідірді. Арт жағына қайта қарайлады. Ауылдың қараң-құраң қарасыны әжептеуір алыстапты. Тағы да солқ еткізіп екі бүйірін қақты. Тағы да тереңнен тартып, ұзаққа созып демін алды. Күрсіністің демі. Көкірегіндегі шердің лебі. Басын жоғарырақ көтеріп, артында қалып бара жатқан тіршілікті байыздап шолғаны болса керек – екі жақ жанына да мойнын бұруға тырысқан. Мойнын көп бұра алмады, жанарын жүгіртті. Бұл реткі жанары бапты, баяулы байқалды. Ұзағырақ кідірістеді. Тағы күрсінді. Иесіне де көз тастады. Жолдыаяққа да көз қырын салды. Сонсоң, баппен баяу бұрылып, жолын жалғады.

	Атасы біраз кідіріңкіреп, соңынан бақылап тұрған. Иесі кідіріп тұрғанда ол да тұра қалатын шығар деп ойлаған. Тоқтамады, тұра қалмады. Сол жүрісімен жылжи берді. Әлде көрмеді ме? Жоқ, көруі керек. Жолдың табанымен ғана кетіп барады. Бірден-ақ сәл қырындау жүрген. Тұмсық тұсы атасының өзіне де көрініп тұр. Жолдыаяқ та иесі мен сиырдың екі орталығында шоқиып тұрып қалды. Қаракөз бұзауқан оны да байқады, әрине. Сонда да, кідіріс жасамады.

	Атасы таңдайын қағып, басын шайқады. Сиыры бірден-ақ иліге кеткен (иліккен емес-ау, өз еркімен қабылдаған) сапар. Енді қайта қайтпас сапар. Тіршілік ғұмырымен қоштасу сапары, құрбандық өмірге саналы түрде кетіп бара жатыр. Қозғала алмай, қимылсыз жатқан орнынан зорлықпен зорлана көтерілді. Сонсоң, мәңгілік құрбандыққа қарай бетін бұрып, сол құрбандық сапарына жол тартты.

	Кідірудің, өксеудің де, көксеудің де мәнсіз екенін, күйбежектеп, айналсоқтаудың құр далбаса екендігін анық түйсінді. Жаратылыс қалпымен, өз игеруіндегі ағзасымен түйсік қылды. Сонсоң, сол түйсігіне біржолата бағынды.

	Атасы өз жүрісін жеделдетті. Қаракөз бұзауқанның бір қапталынан қырындай келіп, сиырдың көз жанарын барлай қарады. Бағанағы бір әзірдегі біресе кілгіре кіржиген, біресе мүлдем өңезденіп жансыз өлеусіреген жанар байқалмады. Мүләйім де емес. Аз-кем шаршағандық танылды. Ал жандүниесі күйзелген, ойсырай опырылғаны ап-анық байқалады. Ештеңеге алданбайды, алаңдамайды. Баратын жерін нақтылы біліп, соған жетіп, басын бірақ көтермекке уағда қылған сияқты. Іштей, әрине.

	Атасына алаңдады ма, еңкеңдей сүрәнаттап барып, әрең-әрең қайта түзелді. Арт жағы да шатқаяқтап, бөксесін зорға биледі.

	Сиырының өз қорқынышы өзінде, ал иесінің зәресі ұшты. Сиырдың артқы аяғы қиралаңдаған сәтте-ақ атасының жүрегі алқымына тығылған. «Пісімілла, пісімілланы» үш-төрт рет қайталап жіберді. Әуелі – Алла, сонсоң – Қаракөз бұзауқанның өз тырмысуы, әйтеуір, денесін билеп, қайта түзелді.

	Иесі сиырының соңынан түсті. Солай жүргені – сиырға қорған, өзінің көз алдына тиянақ сияқты. Бағанадан бері үйреншікке айналған қалыптарын бұзбағаны, сірә, екеуіне медет сияқты.

	«Жолдыаяқ, алдыға бар!» – Иегімен бағытты нұсқады.

	Иті сәл тосылып, иесінің бетіне аңырды. – Бар, алдыға жүр! Мортықтың қыстағына барып бірақ тоқтаймыз.» – Иесі итіне иек көтеріп, қолын сілтеп алдыны нұсқады.

	Жолдыаяқ құйрығын бұлғаңдатты, айтқан сөзді түсінбесе де, түйсінді. Құйрығын бұлғақтатқан қалпында Қаракөз бұзауқанның алдына түсті. Мойнын бұрып сиырға қарады. «Соңымнан еріп отырдың» ишарасын жасады. Изелеңдеген жүрісінің ырғағы ма, Жолдыаяққа білдірген құптауы ма, сиыр да басын изеген сияқтанды. Қазір екеуінде де қартая бастағанның нышандары бар. Сиырдың жонарқасы мен қабырғалық бүйір тұстары тықырланып, ұйпалақ тартқан. Жолдыаяқтың да түбіт жүндері әр тұс-әр тұсында жалбырап жалпылдап жүреді. Қартаюдың нышандары.

	Қаракөз бұзауқан торпаққа өсті... Сиыр малына тиесілі кезеңнің бәрінен өтті. Иә, есеп жүйесімен алғанда тиесілі кезеңнің бәрінен өтті, бәрін кешті. Михнатты ғұмыр емес, емін-еркін жүрген, малға тән нышандардан көрі басқашалау тіршілік өткерді. Адамға тым жақын өсті. Адамға еркеледі, адамның еркелеткеніне әбден-ақ жарыды. Еркелеткеніне жарыды. Оқта-текте ғана болмаса ара-тұра әлдебіреулерінен уақытша ажыраған емес. Рас, Арай мен Мерей қаладағы оқуларына кеткенде оншақты айға көз жазып қалады. Сол уақыт ішінде қатты өгейсиді, ерекше сағынады. Олар кеткеннен кейін біраз уақыт бойы ұнжұрғасы түсіп бітеді. Әйтеуір, атасы мен апасы бар, соларды тыныс көреді, көңілін басады. Бірте-бірте бой үйіреді, жұбаныш қылады. Әркімін әртүрлі жағдайда қажетсініп, сол жағдайға тиесілі қылықтарын көрсетеді. Бұзауын емізу, сүтін сауу кездерде тек апасына ғана жұбанады. Апасына жұбанады, апасының іс-әрекеттерін күтеді. Ал қораға кіргізу, жатын орнына орналастыру, қыс кезіндегі бағуы мен күтіміне орай қажетті қамқорлықтарды атасынан дәметіп тұрады. Ал өрістен қайтқандағы аңсары – Арай мен Мерей. Әсіресе, Мерейге деген жануарлық сезімі, тіпті, алабөтен.

	Осы жолы – Арай мен Мерейді іздеуі ерекше күйге әкелді. Өрістен өрекбіп оралды. «Екеуіне еркелеймін» деген лепірік сезім жануарлық болмысын айырықша биледі. Жайылымда жүргенде де ауыл жаққа жалтаңдай қарай беріпті. Соншалық бір барқадар тауып жайыла да қоймапты. Басқа табыннан ертерек бөлініп, ауылға жеткенше өңкеңдеуден бір жазбапты. Күні бойғы қат-қабат сезімдерді билей алмай қалса керек. Арай мен Мерейдің орнында атасы мен апасы ғана тұрған. Күнделікті үйреншік тұлғалар. Жылдар бойы еттері үйреніп, бір-біріне әбден бойсынып кеткендер. Көргенде біріне-бірі елжірей еміреніп ұмтыла қоймағандарымен, сүйкеніп, еркелене қалатындары анық. Атасы мен апасын өзінің иесі, қорғанышы сезінетіні ап-анық. Арай мен Мерейді ерекше ыстық, өзгеше сезіммен ұшырасатын жан күйім деп бүкіл ішкі құрылысы тебірене тербелетін қалыпта қабылдайды. Сірә, қайта түлетіп, қайта жаңара жаңғыртатын құбылыс деп еміренеді. Екеуінен ажыраса қалған сәтте-ақ лезде күйреді де қалды. Тек, саналық жүйесі ғана жол бастап бара жатқаны анық.

	Анда-санда артына бұрылып, ауылдың қарасынын шолып өтеді. Ауылға іші езілгені ме, әлде іші-бауыры қолқылдап көксеп келе жатса да, «апасының», әйтеуір, арт жағында екенін сыртынан дәтке қуат қылғаны ма? Әлдебірдеңені сезінбесе, көңіліне кептелген күдік ауқымы беймаза қалыппен жандүниесін торламаса, артына жалтақжалтақ қарағыштай берудің мәні не? Қандай сезік? Нендей мазасыздану? Және осы бағдарға бірге ақылдасып, бірігіп келіскендей құптаушылық білдірген сияқтанды. Тек, әлі де қимастығы, ішөкінішті қобалжуы бар сықылды.

	Ауыл мен қыстақтың орта тұсындағы шилеуітті, тобылғытораңды жыңғылдау мүйісті айналып өтті. Бұдан арғы жерде ауыл қарасыны көрінбейтіндігі үшеуіне де аян еді. Иесіне де, сиырға да, итке де аян еді.

	Сиыр мойнын көтеріп өңменін созды. Екі-үш күннің ішіндеақ сал-салы шыққан арса-арса денесін ширатып шиырғандай болды. Әлденеге бекем бел буып, соған біржолата берілген-сынды. Ал Мерейдің атасының санасына алдағы жағдай да, айналадағы көріністің қай тұсында қандай бүгесі мен шігесі бар екендігі де ежелден-ақ беп-белгілі. Ал ит... мына сапардың мән-мағынасын оншалық ұға қоймаса керек.

	Иә, ендігі қалған жол ұзақ емес. Онсыз да қысқа жолды үшеуі ұзаққа созды. Барлық тауқымет те, уақыт пен жүрістің ұзын-ырғасы да тек сиыр әуеніне бағынышты. Жүріс ырғағы да, екпін әсері де сиырға тәуелді. Ал сиырдың ауқымы қал-жағдайына бағынышты. Әл-қуаты да, көңіл әсері де осы жүрістің ырғағына тәуелді. Жоқ, жүріс ырғағы сиырдың әл-қуатына тәуелді. Әншейінде орғып, өңкілдеп жүретін сиырды аяқ астынан дерт торлады. Дерттің мәнмағынасын сиырдың иесі де жақсы біледі, сиырдың өзіне де аян. Соқпа дерт. Айықпайтын, ұзаққа созылмайтын бітеу құбылыс. Қайта сауықпайды. Қатарға қайта қосылмайды. Жарық дүниеден көз жұму. Жер үсті тіршілігінен үзіліп түсу. Жануардың жануарлық жаратылысы соны сезінді. Жануарлық түйсігі соны әбден-ақ қабылдады.

	Мерейдің атасының сезім күйлері жандүниесін шағып-шағып алды. Жануардың жан арпалысы үшін саналы азаматтың жүрегі ауырды. Жасай алар көмегі жоқ. Қолдана алар шарасы және жоқ. Адамның дәрігерлік емінен көмек күтіп еді, ешқандай әсері қонбады. Бір Алладан пәрмен тілеу – артық тілек сияқты. Жаны қысылған адам жаратушы иесінен пәрменді алдымен бала-шағасына тілейді, сонсоң өзін тапсырады. Мал амандығын сырттай ғана топшылай тілейді. Малы үшін Құдайға жалбарыну – асылық, әрине.

	Қырындап барып сиырының бет әлпетіне тағы да барлай қарады. Анда-санда бір жылт еткен жалын мүлдем сөнген сияқты. Көрінбей қалған ауыл қарасынымен қоса күдері үзіліп, мөлиген мүләйім жанары жер сүзе кілгіреді. Әлдебір аулақта оқта-текте кідіріп қалатыны болатын. Ондайда не атасы, не апасы артынан іздеп барушы еді. Бұларды көрген бетте-ақ жалма-жан өңкеңдей ұмтылатын. Алдымен тамақ астынан қыр еткен дыбысы шығады, кешірім сұрағаны іспетті. Сонсоң, кәдуелгідей, арсалаңдап мойнын созып, апасының кеудесіне тұмсығын сүйейді. Сондай-сондай аңсарлы шақтарға әрі аңсары ауып, әрі көксеп, көзінен де, көңілінен де бұл-бұл ұшқан мерейлі күндері жандүниесін елжіретіп келе жатса керек.

	Мерейдің атасы Қаракөз бұзауқанның алдын орап өтіп, екінші жақ жанына шықты. Сиыры селк етіп, елең етпеді. Басы салбырап, тұмсығы жер тірегендей бір тиіп-бір көтеріліп, әйтеуір, қыбырлап бара жатқан қозғалыстың нышанын білдірді. Жанары көрінбейді. Қабақ терісі мүлдем жабыңқы. Әншейінде көзі ежірейіп, бал-бұл жанып тұрар еді. Жас кезіндегі қап-қара болып мөлдіреп жүретін жанары кейін қоңыр тартқан. Бірақ «Қаракөз» атауы сол қалпында қалды. «Қаракөз» атауы да, «бұзауқан» деген қосымшасы да сол еркелік атауынан бұзылған жоқ. Айтпақшы...

	– «Қаракөз бұзауқан»... – Атасы дауыстап қалды. Естімеді, естілмеді. Қаттырақ дабыстады. Ешқандай әсері білінбеді. Демек, сыртқы құбылысты ешқандай қабылдауы жоқ, әсер алмайды, селт етпейді. Дыбыс есту қабылеті мүлдем жойылған. Сірә, дыбыс есту қабылеті де, басқа да дүн-дүниені сезінуі де өліп қалған. Құр аңқасы ғана қалған. Қалай жүріп келеді? Қайда бара жатқанын қалай бағамдайды? Неғып омақаса түспей келе жатыр?

	Мерейдің атасы өз ойынан өзі қорықты. Бағанағы бір әзірде бойын торлаған қорқынышты ой көкірегіне қайта кептелді. Әне-міне, Қаракөз бұзауқан омақаса түсетіндей үрейленді. Мүлгулі қалпынан оятуға тырысты.

	– «Қаракөз бұзауқан, мүлгіген қалпыңнан оян. Бойыңды жи. Сергі. Мүмкін, қайтадан қалпыңа келіп, сайранды тіршілікке ораларсың. Алдыда әлі төрт-бес жыл ғұмырың бар. Мал атаулыға ол да өмір. Сөзді түсініп, атаң мен апаңның қалау тілектерін бағалаушы едің ғой. Бағалайтын тұғынсың. Пайымдайтын тұғынсың. Келер жазда, Арай мен Мерей келгенде, екеуі де іздейді ғой сені. Іздейді, көңілдері жабырқап қалады. Көңілдері жабырқап, бойлары құлазиды ғой. Сөйт, жарқыным. Бойыңды жинай ғой... – Мерейдің атасы өз сөзіне өзі толқыды. Сөз толқыны көңілін босатты. «Мал ғой, жануар ғой» деп, мән бермеуге тырысып жүрген. Мерейдің апасына дем беріп, бойын да, ойын да қуаттандырып баққан. Иә, апасының да жандүниесіне әжептәуір-ақ батты. Еркелеп жүрген, еркелетіп жүрген көңілбасары сияқты қабылдайтын. Жоқ, көңілбасарлық деген ұғым жетімсіздеу. Көңілдерін басатыны рас. Бірақ ол аздық етеді. Сірә, «жұбаныш» дегеннің қисыны келетін шығар. Жоқ, ол да келмейді. Жұбаныш болатындай соншалық зарығып, тарығып отырған жоқ қой. Алыста жүрсе де балалардың сыртқы дақпырттарының өзі күнде қуаныш, күнде мерей емес пе?!

	Мейлі ғой енді. әйтеуір, осы малға деген ықылас ынталары ерекше болды. Оған бұзау күнінідегі тағдырының өзі ықпал жасады. Сонсоң, Арай мен Мерейдің ықыластары ерекше ауды. Бұлар да солардың әуендерін әуендеді.

	Мерейдің атасының Қаракөз бұзауқанға арнаған жұбатынды сөздері өзінің ішкі толғаныстарымен астасты. Үшеуінің де жүріс ырғақтарын ұмытып кетіпті. Сол ілбіген мимырт жүрістерінен жаңылмапты. Жолдыаяқ – алда, алдыны бастап барады. Қаракөз бұзауқан оның соңында. Иттің қарасыны анадайдан межелеп, әйтеуір, соған ілескен сыңайлы. Селт етпейді, ешқандай секем алмайды. Тіпті, жүріп келе жатқандығы да білінбейді. Екі жануардың соңында – иелері. Екеуінің бағытын, бағдарын анда-санда бір бақылап қояды.

	Жол бойында не көп – адастыратын бағыт көп. Бүйірден жанасалап бұрыла жөнелетін тарам жол көп. Әрқайсысының өзінің бағдары бар. Созыла тартып барады да әлдебір қыстаққа тіреледі. Баратын жеріңді анық білмесең – соның біреуіне қарай ауыт кетуің оп-оңай. Сондай жаңылысып жаза басудан Жолдыаяқ та сақтанады. Көлденеңдеп кесіп өткен өкпе жол мен тармақтанып шыға жөнелген қосымша жол ұшыраса қалса, мойның бұрып иесіне қарайды. Иесі иегімен нұсқап қолын сілтейді, алдыға қарай тура бағытты межелегені. Иті соны қапысыз аңғарады. Қайта бұрылып, жолын жалғастырады.

	Мерейдің атасы осындай сәттің бәрінде Қаракөз бұзауқанды тағы да барлап қояды. Жоқ, селт еткен, секем алған ешқандай құбылыстың сыңайы жоқ. Сол баяғы, ауылдан шыққаннан бергі қалпы. Мүлгіген күйі. Мүлгіген, мүсәпір шыпасы әбден біткен тірі аруақ. Егер «аруақ» сөзі жануарға қолдануға жүретін болса, тірі әруақтың өзі. Туғаннан бастап бөлекше күтімде өсті. Ала сиыр мен оның торпағына малға ғана тиесілі жемшөппен қанағаттандырса, Қаракөз бұзауқанның бір тамағы бөлекше арналушы еді: шөптің көгі, жемнің құнарлысы, судың жылысы. Жатын орны әрі жұмсақ, әрі құрғақ қалпынан ауған емес. Жұнттай болып, жүні жылтырап тұрушы еді. Қылшығы жығылмайтын. Үсті-басы таза қалпынан айни қойған емес. Кірпігі ғана қимылдап жатса да, астын сулаған да, былғаған да емес. Осы екі-үш күннің ішінде екі рет қана іші жүрді: қоймалжың жапалады, соған араласа зәрі жүрді. Екі ретінде де сыртқа шықты. Өзінің үйреншік дәретханасы – күресіннің арғы қалқасына барды. Тәлтіректеп барды да, тәлтіректеп қайта оралды. Не омақаса гүрс етер, не қиралаңдап шоңқиа кетер-ақ деп қауіпсініп тұрған. Жоқ, жығылмады, қалқайып қайта оралды. Сонсоң қораның аласа табалдырығынан аттап қайтадан ішке енуіне әлдәрмені жетіңкіремей кібіртіктеп қалды. Онсыз да кібіртіктеп қана әрең жылжыған жүріске басқаша лаж қажет еді. Сол лаждың қисынын келтіре алмай, басқаша амал іздеген сияқтанды. Алдыңғы бір аяғын көтермекке (жалғыз-ақ лаж осы еді) талпыныс жасады. Бірақ соған шамасы жете қоймады. Екі тізесі де қалтырай дірілдеп әлсізденіп бара жатты. Тізесін қайта бекемдеуге тырысқан. Әне-міне, шөкелеп құлай түсуге өзі де ыңғайлана бастап еді, атасы жалма-жан еңкейіп, тізесін ұстай алды. Дәл буын тұсынан қармады. Қаракөз бұзауқан селт етіп бойын жинай қойған. Сөйтіп, атасының көмегімен ішке кіріп еді...

	Тіршілікке қарай ұмтылыс жасағанынан атасы дәмеленіп-ақ қалып еді. Онысы жандәрмен тырысушылықтан аспады. Дәрігердің салған өкілі мен аузынан құйған дәрісі де жәрдем жасай қоймады. Әйтеуір, орнынан тұрып, мына сапарға өздігінен мойын ұсынды. Сонда оның саналық жүйесі қалай сезінді? Өлімге біржолата берілді. Жанталаспады. Жаны қиналғанын білдірмеді. Ішкі көксеуі жандүниесін елжіретті. Соған жүрегі езілді де жатты. Тілегі де, аңсары да сол екі бала еді. Қалауы да сол екеуі. Жайылымнан оралғанында, ол екеуі кетіп қалыпты. Сірә, қоштасулары, сыласыпсипасулары жөн бе еді? Шынымен-ақ, соны көкседі ме? Иә, өрістен келген бетінде сол екеуін іздеді. Күні бойғы сағынышы, жан жүйесі аңсап келген аңсары, екеуінің майда алақандары әукесінен сипаған сәтте-ақ өне бойы елтіп, елжіреп жүре беретін. Маңқиып, манаурап тұрушы еді. Тұмсығын төсеп, маңдайын сүйкелеп өзінің де ынтызарлы күйін білдіруге тырысушы еді. Жоқ, тырысқаны емес, құштарлық күйінің елжіреген ынтызарлығын білдіруге құмарлығы еді. Көңілі көншіп, жандүниесі жадырап-ақ қалар еді. Жануарлық көңілі, сезім күйі, жандүниесі... Бұрын-соңды қолданылмаған-ақ ұйғарым шығар. Жануарға арналып бағытталмаған арнау. Бірақ сол жануардың табиғатына да, жаратылысына да тіпті де айтылуға тиісті емес ұғымдар. Басқалар күлер еді, мазақтар еді. Ал Қаракөз сияқты жануарды бұзау күнінен-ақ бағынға емес, ерекше күтімге алса, әлгіндей арнауларды именбей-ақ қолдануға болар еді. Бәлкім, күтім дегеннен көрі «тәрбие» деу орынды шығар. Иә, жануарға да өзгеше тәрбие арқылы басқа қандастарынан бөлекше қалыпта өсіруге болады екен.

	Мерейдің атасы соның бәрін енді саралап келеді. Кезінде ой жүгіртіп, қорытынды жасамапты. Қаракөз бұзауқанның қылықтарының бәрі жануарға тән көріністер емес екен. Ауырғаннан бергі істерінің өзі – ерекшелікке толы. Ішін босатуға сыртқа шыққаны, су ішуі, онан кейінгі мына жол... Жол бойғы қылықтары...

	– «Қап, Қаракөз бұзауқаным-ай, сені, бәрібір, «жануар» деп қана есептедік қой... Бірақ сонда қайте қояр едік? Адамзаттың қатарына қоса алмаймыз. Атың мен қылығыңды дәріптеп жер-көкке жая алмаймыз. Бәлкім, атың мен іс-қылығыңды ерекше бейне есебінде көркемдік жазбаға түсіру қажет шығар. Біреулер қабылдайды, біреулер қабылдамайды. Біреулер сенеді, біреулер сенбейді. Біреулер мысқыл, кекесінге айналдырады, енді біреулер көркем бейнелеуге, өзгеше кестелеуге тырысқан дәріптеу деп есептейді. Мейілдері. Әйтеуір, өмірде болған, тіршілікте кездескен жағдайлар есебінде өз көңілінің анығы. Сол анықтың аяқталуына біраз сағаттар ғана қалды...

	Үшеуі иен қыстақтың (қыс қыстау жаз кезінде иен тұрады) тұсына жетіпті. Жолдыаяқ кідірістей аңтарылып қыстақты жанарымен сүзіп өтті. Әлдебірдеңелер көзіне түсер ме екен дегендей, тіміскілей қарады. Көзімен алыстан тіміскіледі. «Ештеңе жоқ» деген сыңайды иесіне білдірді. «Мұнан арғы әрекет нешік?» деген жөннің жобасын иесінің алдына тосты. Осы бағдарға Қаракөз бұзауқан да қорғалақтай тосылды. Оның мимырт жүріспен келе жатып кідіре қалуы да өзіне бір жүк. Ал сол кідірістен кейін әлгі мимырт қозғалысқа қайта түсуі өзгеше бір дүкерт жұмыс. «Қай аяғыммен қалай басушы едім?» деген толғанысқа тосылып, алдыңғы екі аяқтың екі тізесін кезек дірілдетіп, жөн-жосығының қисынын келтіре алмай, кәдуелгідей, толғанып тұрады. Әлдебіреуін көтерсе-ақ екіншісін тірей алмай, жалп ете түсермін деп жасқанатыны анық. Кешеден бері осындай дағды қалыптасты. Дағды емес, қорқыныштың нышандары шығар. Өне бойын әлсіздік торлаған: жүйе жүйкесі, буын-буыны, тыныс беретін ішкі құрылыстары – бәр-бәрі әлсіздік күйге ұшыраса керек. Жан-күйіне бататын құбылыс та сол әлсіздікте...

	Атасы Қаракөз бұзауқанның қасына келіп, демеу білдірді. Кәдуелгідей қозғалудың нышандарын жасады. Қаракөз бұзауқан соны түйсінді. Қозғалуы керек екенін, әлгінде ғана қозғалып келе жатқанын бағамдады. Жан күйіне дем беріп, күш-қайратқа сүйемел жасайтындай сүйеушісі қасында тұрғанын әл-қуат сезінді.

	«Әуп!..» – Атасы даусын көтеріп, қозғау салды. Әрі қозғау салды, әрі жігер берді.

	Қаракөз бұзауқан оң жақ кеудесін алдыға қарай икемдеп, оң жақ алдыңғы аяғын қозғады. Әжептеуір қозғалысқа түсті. Соншалық ұзамаса да алдыға бір табандай жылжыды. Енді оң жақ артқы аяғы... Ол да жарты қадам басты. Оң жақ екі аяқ орныққаннан кейін сол жақ екі аяқ қимылға көшті. Олар да өз кезектерімен қозғалды: алдыңғы сол аяқ, сонсоң артқы аяқ. Сөйтіп, бүкіл дене қозғалысқа түсті.

	Мерейдің атасы Жолдыаяққа қол сілтеп, алдыны нұсқады. Жолдыаяқ та құйрығын бір-екі бұлғады да, бел орта тұсынан бұралаңдай қозғалды. Иттердің жай жүрістерінің сыңайы сондай.

	Құр құдықтың тұсына жеткеде атасы Жолдыаяққа белгі берді

	– «Жолдыаяқ, тоқта!» – Иті иесіне бұрылды да, шоңқия шоқиып, иесінің әузелін бақты. Мерейдің атасы жіті қимылдап барып сиырдың мойынтұрқы тұсынан алақанымен ымбалап құр құдыққа қарай бұрды. Қаракөз бұзауқан қарсылықсыз икемделді. Атасы сиырдың мойнындағы алақанын қайта көтермеді. Құдықтың ернеуіне таман жетіп, Қаракөз бұзауқан өңмеңдей тоқтады. Ауыл қарасыны көрінбей қалғаннан бері бір көтермеген қабағын сығырайта ашты. Жанары құдықтың түп жағына тесірейді. Мөлшерлейтін, бағамдайтын сықыл ды. Сонсоң, құдыққа төне артқа қарай шоңқиып жамбастай кетті.

	Өзі жатты ма? Әл-қауқарының жеткен жері осы болды ма? Әлде, иесінің арнайы айдап әкеліп тіреген жерін түйсінді ме? Ыңқ етіп жата кетпеді, терең күрсінген лебі енді ғана шықты. Күрсінісі ме? Уһлегені ме? Екі дыбыстың ортасындағы басқа бір дыбысқа ұқсайды. Шаршаған, қажыған, жалыққан уһіл. Кеуде тұсын құдыққа қарай итінте берді де, тұмсығын жерге тіреді. Иегінің дәл астына үлкендеу бір кеспелтек тірелді. Соны әдейі сүйеніш қылып, демалыс жүйесіне демеу жасады. Құдықты жиектей өскен айнала шилеуіттен быж етіп шыбын-шіркей құжынады. Қаракөз бұзауқанның бет-жүзіне қаптады. Құлақ ұшының тықыр жерін, танаудың тыныс жолынан бастап айналасын түгел торлады. Көздің іші-сыртына қаптады.

	Қол-аяғы, көз-құлағы өз икеміндегі кезінде сонау құйымшақтан мойнына шейін сабалайтын шашақты құйрық шұбатылып қимылсыз жатыр. Тірі тіршілікте құрт-құмырсқаға тірідей таланған деген – осы. Талпынар дәрмен жоқ. Қолданар шара және жоқ. Қайдан ғана таба қойды – көк бас қан сорғыш бүгелектер арқа-басына қаптады. Шаққан жерлерінен қарақошқыл қан бұртиып-бұртиып шып-шып етіп шыға келді. Қаракөз бұзауқан соны елең қылмады. Елең қылмады ма, әлде жан күйінің қиналғаны сонша, сыртқы денесіне ғана бататын шыбын-шіркейлердің шаққанын шыбын құрлы көрмеді ме? Жоқ, шыбын-шіркейлердің шаққандары адамның да, жануардың да зықысын шығаратын, ешқандай шыдамға төздірмейтін мазасыз ауру. Әсіресе, сиыр жарықтықтар сайдан-сайға өңкілдеп, бұта біткенді пана қылып қорғалап, ақыры суды сағалап барып тыншығандай болатын. Оның өзінде де береке тауып пайыздай алмай, құйрығы жететін дене тұсының бәрін қайта-қайта құйрығымен шапақтап, басымен жасқап, артқы аяғымен санын шапақтап, мазасызданып бітуші еді. Енді мынадай жағдайда ештеңені де елеуге шамасы жетпеді. Жоқ, еншелла, Алла, шамасы жетті. Зықысын шығарған шыбын-шіркейге шыдам таба алмады, басын сәл көтеріп, сәл ғана шайқау жасады. Көзін жыпылықтатып, қалқаң еткізіп құлағын қақты. Бас жағының бәріне үймелеген ірілі-уақты шыбын-шіркейлер быж етіп дүркірей ұшты. Қаракөз бұзауқанның жаны жайланғандай болып аз-кем тыншу тапты. Бірақ ұзаққа бармады, төңірегін торлап алып, быж-быж ызыңдаған жәндіктер қайта кеуледі. Алдымен тақыр тұмсықтың айналасын, құлағын, көзін іп-ілезде торлап алды. Бас жағын түгелдей кеулей жөнелді. Өне бойының да сау жерін қалдырмапты. Әсіресе, құйымшақтан төмен қарайғы мүшеліктерінің бәрін үймелеп үлгеріпті. Емшегін, тақыр шабын түгелімен солар иемденген. Гу-гу етіп, солардың айналасында бұлтша үйріледі.

	Мерейдің атасы шыдай алмады, шилеуіттің қатаң бастарын сындырып, топ құрастырды да, сонымен желпіді. Өзінің де бет-аузында саутамдығы қалған жері шамалы. Жолдыаяқты барлап еді, оның да шыпасы бітіп тұр екен. Құйрығын жалпалақтатып маңайын желпиді, басын сілкілейді, екі құлағы салп-салп желпілдеп бетінің айналасын қорғайды. Әйтеуір, дене мүшелерінің бәрі аман, шыбын-шіркейден қорғанудың барлық амалдарын жасап-ақ бағады. Миллиардтаған шыбын-шіркейлер бой бермейді: аузың, мұрның, көзің, ашық-тесік жеріңнің бәрін кеулейді. Жан-жануарлардың жандарына сая бермей, бүріп бара жатады. Нешебір амалдың бәрін қолдана білетін адамзаттың өзін қолды-аяққа қоймай безек қақтырады. Әл үстінде жатқан Қаракөз бұзауқанда еш дәрмен жоқ, әрине. Ал ана Жолдыаяқ иесінің қалауына көніп, шыбын-шіркейдің талауына түскенін айтсаңшы. Лажы бола тұра лажсыз көндігулі.

	Айтпақшы, «лаж» демекші, адамның жасайтын лажы бар еді-ау...

	Мерейдің атасы жүгіріп қыстақ басына барды. Айнала шашылған қиынды-жиынды ағаштарды терді. Іп-ілезде-ақ бір құшақ қылып жинады. Жүгіріп құр құдықтың басына әкеліп тастады да, қыстаққа қарай тағы жүгірді. Қой қыстаған қыстақ. Қиы қалаулы тұр. Екі-үш кесегін алып құдыққа қайта барды.

	– «Шыбын-шіркей, тағы басқа қанатты шаққыштардың емі енді табылды.» – Өзіне-өзі күңкілдеді. Мойнын бұрып Қаракөз бұзауқанды бағамдады. Сұлқ жатыр. Хал-ахуалы ары-берінің төңірегінде ғана. Әне-міне жүріп кетудің аз-ақ алдында. Ішке қарай терең тартылып, қайтадан сыртқа жартылай ғана шығады. Терең дем ала алмайды, өкпесі керілмейді, көк ет керілмейді, көмектесе алмайды. Сырттан барған дем өкпесіне жетпей қайта қайтады. Жолдыаяқ бағанағы шоқиған қалпында отыр. Мына құр құдықты алғаш қазған кездегі шыққан топырақ. Үйінді болып үйіліп, жалтыраған тақыр қалпынан шөп шықпаған күйі. Асыр салған қозы-лақтың ойнағының өзі-ақ топырақтың бетіндегі қылтанақ біткеннің бәрін түбірімен қазып тастайтын шығар.

	Қураған ағаштардан ұсақтап сындырып шошайтып үйіп, от тұтатты. Баяу ескен самал желдің лебі бар. Лап етіп жанған отты бері қарай бірден шалқытты. Енді ағаштардың жуантықтарын салып, шала жанғанша маздатып қойды. Шала болып жанып, әжептеуір қызу алды.Оңайшылықпен сөне қоймасы анық. Су құю, әйтпесе, ана топырақпен тұйықтап көміп тастау қажет. Енді ғана қиды қиыршықтай кесектеп, біраз бөлігін оттың үстіне тастай салды. Тастай салған жоқ, лаулап жатқан оттың бетін қи кесектерімен жалп еткізіп жаба салды. От лапылы жалп етіп бірден сөніп, жалынның шорт кесілген кесінділері жан-жаққа қарай бытырады да, шалқи ұйытқыған түтінге айналды. Майда леп майда түтінді бір бағытқа қарай бірден шалқыта алмай, от төңірегінің бәріне жайылды. Сонсоң ғана жұмсақ самалдың майда лебі, бәрібір, басымдық танытып, торғын түтінді өзінің ығына қарай шалқытты. Дүниедегі ең жеңіл мап-майда түтін тек көзге ғана көрінеді. Бетке тиер ешқандай лебі жоқ. Қағаз ұстасаң сонан ғана сәл-сәл діріл білінеді. Түтіннің лебі ме, әлде жел лебінің лүпілі ме, аз-кем шалқыған сияқтанады. Бұралаңдап, бунақтанып көбіне-көп тіктеп ұшып жатыр. Шыбыншіркей, құрт-құмырсқаның жемі болып тірідей таланған дәрменсіз мүскінге қарай шалқи қоймады.

	– «Апырай, лүп еткен самалдың қауқар көрсетер лебінің болмағаны-ай!» – Мерейдің атасы өкінішті кейістік білдірді. Жоқ, самалдың лебі ара-арасында лап етіп бір шалқып өтеді екен. Сол бір шалқығанының өзі жуас түтінді үйіріп-үйіріп ары қарай безектете жөнеледі. Майда жел бұраң бел бунағынан лезде айрылып, будақтаған бұлтқа ұқсап ары қарай бұлқына желпінеді. Жолындағы жалғыз бөгесін – көлденең жатқан сиырдың бүкіл денесін қаумалап, өне бойының бәрін тінткілейді. Шыбын-шіркейлер бұрқ етіп көтеріле жөнеліп, пана іздеп жан-жаққа бытырайды. Қаншасы тоз-тоз болып қашса, соншасы әлдеқайдан қайта қаптайды. Бірақ әлі сейіле қоймаған түтін бұрқағына тұншығып, кері жапырылады. Быж-быж, құж-құж... Арандары ашылып, соны басуға анталағандары сияқты. «Әншейінде қалай жүрген? Неғып аштан қырылып қалмаған? Неткен аяусыз жәндіктер?» Мерейдің атасы басын шайқады. Өзі қайран болған толғанысына іштей жымиды. Көкірегіне белгілі күйді аңғал балаша жұмбақ толғағанына қайран қалды. Қаракөз бұзауқанның жан жүйесі аз-кем тыным тапқан сияқтанды. Құлағы, көзі, танауына шейін ары қарай бойлап кіріп жатқан майда түтін (майда ма, майса ма?) көзін ашытты, тамағын тұншықтарды, әрине. Бірақ ащы қидың ащы түтіні қаншалықты майда болғанымен көзді ашытып, қолқаны қабар еді. Алайда, Қаракөз бұзауқанның жан-жүйесі жайлана қалғаны беп-белгілі еді. Ана миллиардтаған шыбын-шіркейдің ызыңы мен талауына түскеннен көрі ащы түтіннің әлегі әлдеқайда жан жүйесіне жағымды еді.

	Мерейдің атасы тыпыршып Жолдыаяқты да сиырдың қасына шақырды. Жолдыаяқ үйден шыққаннан бері жетімсіреңкіреп қалған. Арсалаңдап құйрығын бұлаңдатып, бөксе тұсын бұраңдатты. Рұқсат сұрағандай келіп, иесінің аяғына оралды. Иесі жай ғана төбесінен сипады да, сиырдың жанын нұсқады.

	– «Бар, жат!»

	Жолдыаяқ нұсқаманы мүлтіксіз орындады. Сиырдың мойын жағын ала барып арқасын төсей жатты. Быжынаған шыбыншіркейден құтылғанына оның да көңілі тынды.

	Мерейдің атасы өзі де сиыры мен итін төңіректей жайғасты. Анда-санда барып, оттың түтінін жаңғыртады.

	Сонда... бұл лаждың амалы қаншаға созылады? Ажалын тосып отырған Қаракөз бұзауқанның әл-дәрмені қашан үзіледі? Күйліқуатты өскен тың мал еді, тез алдыра қоймауы анық. Сүзіліп ұзақ жатады-ау, жануар. Өзі де соны сезініп, жанын қинамай тезрек үзіліп кетуге талпынғаны анық. Атасы мен апасын да күнде қинамай, бір-ақ рет өкіндіріп тынбақшы сияқты. Бірақ рет өкіндіреді, мәңгіге үзіледі.

	Үзіліп-ақ кетудің барлық шараларын жасады, бірақ пәрмені жетіңкіремей тұр. Өздігінен, өз қалауымен жантапсыра қою оңайлықтың олжасы емес қой. Жантапсыру – жан иесінің олжасына жатпайды, әрине. Қанша қалағанымен, жалынып-жалпайып Алладан сұрағанымен, көрген михнатынан құтылуға белін біржолата байлап тырысқанымен, меңдеп келген ажалға кім қуана алар дейсің. Сананың шегіне жеткен адамзат та қуанбайды, жан жүйесімен түйсініс қылған жануар да қуанбайды. Тіршілік сағатының ең соңғы санаулы минуттары қалғанын жан күйімен сезініп жатса да, күдерін үзе алмайды. Күдерін үзетін-ақ шығар-ау, қия алмайтыны анық. Тіршілікті, жарық дүниені қия алмайды. Қаракөз бұзауқан да сол қимастықтың шырайында жатуы анық.

	Мерейдің атасы Қаракөз бұзауқанның бас жағына барды. Көзі сол жұмулы қалпы. Көкірегінен көмейіне қарай өрлеген дем болар-болмас қана тыныс білдіреді. Жол жөнекей кеуде тұсында, жұтқыншақ айналасында тынысы үзіліп-үзіліп тоқтап қалатын сықылды. Көмейіне жете алмай, тынысы сыртқа шыға алмай, осы үзілген бетінде үзіліп, қайта жалғаспайтын-ақ сияқты. Жоқ, қайта жалғасады. Түйіншектүйіншек қатқыл зат сияқтанып, өңешінен түйіліп-түйіліп бері шығады. Ішкі тыныс жолының әлдебір тұсында үзілген дем қайта жалғасқанынша Мерейдің атасының демі де қоса үзіліп кете жаздайды. Сиырдың демі үздігіп барып қайта жалғасқанда бұл да демін қоса жалғайды. Бұл да демігіп қалады. «Уһ» деп тынысын кеңейтеді. Сиырымен қоса өзінің де демі қайта жалғанғаннан кейін барып, көңілі де жай таба қалады. Қызық, негізгі арнап келген жұмысы да, сарғайып күтіп отырған, әлі де қанша күте берері белгісіз уақыттың кілті де осы сиырдың деміне тәуелді. Анығы, сиырдың демінің үзілуіне байланысты. Демі үзілгеннен кейін де біраз жұмыс бар. Жалғыз өзі сиырдың денесін құдыққа түсіруі («құлату» деуге аузы бармайды) керек. Осы етпеттей жатқан қалпымен құласа жақсы-ақ болар еді. Себебі... Қандай себеп бар? Қалай құласа да осы дене, осы көлем... Құдықтың беті әбден толғанша топырақпен жабады. Қатып тоң болып қалған топырақ емес. Борпылдаған бос та емес. Әйтеуір, күрек батыруы керек. Біраз шаршайды. Біршама уақыты кетеді. Істі тәмамдап ертерек қайтқаны-ақ жөн. Ауыл маңайы болғанымен, торуылдап жүретін итқұстар бар. Әрине, бірлі-жарымын Жолдыаяқ екеуі-ақ ұрып алады. Үйірімен жүрсе ... Түн ішінде... Рас, ауыл қашық емес. Айқайласа дауысы да жетеді, үрген итті де естиді. Бірақ соған кімі құлақ түріп, мән бере қояды. Ауыл иттері үріп жатады, шабаланып жатады... Үрген итке иесі кей-кейде басу айтады да қояды. Ауыл төңірегіне ешкім де барлау жасамайды.

	Мерейдің атасы әлдебір сөздерді күбірлеп жүріп, Қаракөз бұзауқанның маңдайынан сипады. Маңдайынан сипады, желке тұсын уыстап қысып-қысып көрді. Қаракөз бұзауқан әлдеқандай қимыл білдіргендей болды. Атасы сиырдың бет құбылысын барлаған. Көзін шақшитып ашып алыпты. Мүләйім де емес, өлеусірегені де жоқ, жанжағына төңкеріліп шақшыраң-шақшыраң етеді. Ендігі сәтте жанары иесіне тіреліп, қимылсыз тесірейді.

	Мерейдің атасы тіксініп қалды. Шақшиған жанары өңменінен өтіп, ішіп-жеп бара жатыр.

	– «Жануарым-ау, мұның нең?» – Мерейдің атасы абды-рай сөйледі. Сиырға емес, әлдебір сыралғы адамына түсінбестік білдіргені сияқты.

	Қаракөз бұзауқан жанарын енді қасында жатқан Жолдыаяққа аударды. Ежірейген ала көздің уытынан ит те жасқаныс білдірді. Орнынан тұрып кетіп, түтін қуалап артаман барып жатты. Атасы тағы да сиырдың көз жанарын барлады. Сиыр енді төңірегіне көз төңкеріпті. Бір жерде орнығып тұрмайды, айнала көз жетер тұсты кезбелей береді.

	Әне-міне, тұрып кетуге дәме қылған сияқты. Атасы да үміт жалғаған.

	«Тұрса тұрып та кетер. Шорт үзіле қалды. Сол бетінде бүкіл әлдәрменінен айрылды. Әл-дәрменінен де, түйсіну, сезіну қабылетінен де айрылды. Шорт үзілген жүйке кенеттен қайта жалғасып, тіршілікке ұласып шыға келер»...

	– «Жануарым, Қаракөз бұзауқаным-ау, Арайың мен Мерейің сені іздейді ғой енді... Әуп!.. Тұршы! Көтерілші! Апаңа қайтайық...» – Атасы ішкі үмітін сыртына наз қылып шығарды.

	Аттары аталған адамдардың бәрі жаңғырық болып көкірегіне бойлады. Тамағынан шығатын өзіне ғана белгілі қырылдақ үн қыр етіп дыбыс білдірді. Кеудесін еңсеріп алға қарай өңмеңдеді. Екі-үш ұмтылса ана құр құдықтың түбіне кетеді. Сол бетінде жұрмы үзіледі.

	– «Өй, Қаракөз бұзауқан!..» – Атасы оқыс ұмтылып қолын созған. Сөзді ұға ма әлде кеуде тұсынан қармауға тырысқан қос қолы дәрмен қыла ма деп әлдебір жерінен жармаса кетпекке тырысты.

	Қай... да... Алпамсадай сиырдың алпауыт денесі тіпті одан сайын абажадай болып, төңкеріліп бара жатты. Енді үш қадам басса, құдыққа төңкеріліп түседі...

	«Қаракөз тоқта!» – Атасы кеуде тұсынан кері итерді. Сиыр оны бір жағына қарай мүйізімен жасқап жіберді. Сиырды кері итермелеуге тырысқан қағлез денесі құдықтың екінші бір шетіне қарай ысырылып түсті. Иә, денесі де қағлез, өзі де жүрген-тұрғанға икемді дене құдықтың сыртын ала бір шетке қарай секіріп үлгерді. Әйтпегенде ... «Әйпегенденің» арғы толғамы ішінде қалды. Соның артынша-ақ, Қаракөз бұзауқан құр құдықтың түбіне барып гүрс ете түсті. Гүрс етті ме, ыңқ етті ме? Морт ете қалған дыбыс та естілген.

	– «Үзілді. Сынды!» – Мерейдің атасы құдықтың түбіне үңіле қарауға дәті бармады. «Қабырғалықты басымен сүзе құлады» деп түйді. Әйтеуір, шейіт болғаны анық.

	Иесінен бұрын құдыққа Жолдыаяқ төнді. Құдықты тықырши айналып, қыңсылай жүгірді. Он шақты жылдан бері бір ұяда бірге жүрген, біріне-бірі бауыр басқан жануарлар еді. «Жануар» деген сөз екеуі үшін жат естілді. Бірі – Қаракөз бұзауқан, екіншісі – Жолдыаяғы. Біріне-бірі сүйкеніп, сүйініп еркелік көрсетпесе де, әбден үйірсек болғандары, қарауылшы, қамқоршысына айналғандары, бірін-бірі іздеп, керексініп тұратындары бір басылған емес. Жолдыаяқтың кей-кейде Қаракөз бұзауқанның соңынан еріп, өріске қоса баратыны бар. Күнсіп, шөліркеп күні бойы соны төңіректеп жүреді де, шаршап-шалдығып кешке қарай сиырмен бірге қайтады. Кейде үй көлеңкесінде тынымдап жатқан сиырдың әукесіне тұмсығын тығып тыныстап дамылдайтыны бар.

	Бірінің біріне деген көңіл бірліктері, тіпті, әлей еді...

	Көңілінде де, тіршілігінде де бір-біріне өзара тиянақ болып жүрген екеудің біреуі опатқа ұшырап жатқанда екіншісі неғып сая таба алсын-ау. Жолдыаяқ сая таба алмай кетті. Сая таба алмай, тыныштық көрмей кетті...

	Атасы да еріксіз құдыққа үңілген. Сиыр кептеліп жатыр. Басы қайрылып түсіпті. Басы қайрылып, мойны үстіне қарай бүктетіліп түсіпті. Тіршіліктің ешқандай белгісі жоқ. Әлгіндегі гүрс етіп құлаған добал дыбыспен бірге шарт ете қалған морт сынық қоса естілген. «Жілігі сынды» деп ойлап еді, мойны екен. Үзіліп кетіпті. Сол бетінде жантапсырыпты.

	«Жануар, мұншалық оқыстыққа қалай барды? Адамнан басқа ешқандай тіршілік иесінің тіршіліктік жүйесіне даритын құбылыс емес қой. Сананың ғана бара алатын құбылысы. Сұлқ жатқан шала жансар күйінен оқыс көтеріліп, терең апанның ернеуіне қарай өңмеңдей ұмтылысында нендей гәп бар? Әншейінде жыра, шұқанақтың өзін сақтықпен аңғарып, тайқап кетіп, айналып өтетін жануар мұндай тәуекелге (тәуекелге емес-ау, көпе-көрнеу ажал алқымына әдейі түскен әрекет) неге ұмтылды? Иесінің арашаға жүгірген ұмтылысын кейін қарай серпіп тастап, онан сайын өршеленді. Хал үстіндегі жануардың мұншалық әрекетінде не гәп бар? Кеще мақұлықтың жасай алатын құбылысы емес қой бұл. Тіпті, саналы адамның тәуекелі жете бермейтін әрекет. Көңілін елірткен басқадай құбылыс емес...

	Жолдыаяқ жаны күйзеле қыңсылап иесінің аяғына оралды. Басқадай амал іздегені емес, амалсыздыққа жан ұшырып, жанашырлық білдірген жан шырылы.

	Иесі итінің басынан сипап, жаурынынан қақты. Әрі жұбатқаны, әрі уатқаны.

	Иті саябыр тапқан сияқтанды.

	– «Ал Жолдыаяғым, жануардың да өз тағдыры бар. Сол тағдырдың жазуы – осы. Еркелігі – мол, тағдыры – өршіл, ерекше өмір өткерді. Әрине, жануардың өмірі. Әл үстінде кірпігі ғана қыбырлап жатқанында да сол өршілдігінен таймады. Көптеген істері саналы адамның түсінігіне келе қоймаушы еді. Мынасы тіпті жұмбақ болды. Қалай жырлаймын? Қалай дәріптеймін? Кімді сендіре аламын? Басын шайқап, таңдайын қағатын ешкім бола қояр ма екен? Сенбейді ғой ешкім. Сенбейді. Куәсі екеуміз ғана. Біріміз айтып сендіре алмаймыз. Біріміздің сөйлеуге де, ұқтыруға да дәрменіміз жоқ яғни мақұлық. Тіршілік дүниесінде бұрын-соңды болмаған құбылыс шығар. Бұрын-соңды болмаған, енді болмайтын құбылыс». – Мерейдің атасы сөз жүйесін мығымдай аяқтады. Сонсоң, қасындағы Жолдыаяғына қарады.

	Жолдыаяқтың екі көзі тесірейіп иесіне бағжиды. Өзімен-өзі қаңғыр-күңгір сөйлеп, соншалық дабыстағанына таңырқағандай кейпі бар. Таңырқағаны ма, түсінбеген соң екіойлы күйге түскені ме? Осы екіұдай күйдің де нышаны анық байқалады. Ара-тұра соңынан еріп қоса өрістеп қайтатын абажадай серігі сонау апан түбінде мойны қайрылып бүктеліп жатыр. Ешқандай дыбыс жоқ, қимыл-қозғалыс жоқ. Атасы («атасы» деген сөз – Жолдыаяққа да әбден үйреншіктіге айналып, құлағына соншалық сіңісті болып кеткен сөз) қолындағы күрекпен көміп тастауға айналды.

	Жолдыаяқ жанұшырып жаны шырқырап-ақ барады. Ешқандай лаж жасауға дәрмені де жоқ, амалы да жоқ. Топырақтың астында көмілген дененің қайта тұрмайтынын, тіршілік иелерінің қатарына қайта қосылмайтынын түйсігі анық аңғарады. Өзегі өртеніп, ішібауыры удай ашып барады. Арай мен Мерей әукесін қасып, жотасын сипалағанда, бұл да барып артқы аяғына оралушы еді. Өрістен қайтып, қорасының жанына саялаған Қаракөз бұзауқанның алдына барып құйрығын бұлаңдатып еркелік білдіретін. Қаракөз бұзауқан, кәдуелгідей, емірене иіскеп, жан-дүниесі тұшынғандай мейірленіп қалатын. Адамның иісі бір бөлек, жануардың иісі – басқа. Бұған да өзіңше тұшынасың. Күннің иісі, күнсіген жүн мен терінің иісі, сонсоң, әр жануардың өзіндік иісі бар. Сиырдың иісі оншалық жағымды емес, бірақ төзуге болады. Жылқы малының иісіне оншалық тұшына қоймады. Өздері соншалық үркек мал. Маңайына тым тақау жуыта қоймайды. Секем алып, секеңдеп тұрады. Негізінде, бір-біріне үйірсек жануар екеулері болулары керек еді. Біріне-бірінің мұқтаждықтары басым. Бірінсіз бірі сапар шеге қоймайды. Бірақ сонда да бауырластықтары тым аз...

	Иә, Қаракөз бұзауқанның орны бөлекше еді... Орны бөлекше, қылықтары мүлдем басқаша еді... Енді...

	Жолдыаяқ иесінің қолындағы күректі жек көрді, иесін де ұната қоймады... Бірақ соның арасынша бір күрек топырақ жалп етіп апанға түсті. Жоқ, апанға емес, апанның ішінде жатқан сиырдың бетіне тура түсті. Бет-жүзінің бәріне шашырады. Әсіресе, көз аясын бүркеді.

	– «Саған да ауыр, Жолдыаяғым, бірақ Қаракөз бұзауқанға көрсететін ең соңғы қызметіміз – осы. – Мерейдің атасы тағы да бір күрек топырақ алып сиырдың өлі денесіне тастады. Сәл үңіліп апанға қарады. Сиырдың қабысқан бүйірінің шұңқыр жеріне дәл түсіпті. Мерейдің атасы тағы да күрегін ыңғайлады...





