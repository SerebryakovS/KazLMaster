	Арғынбай Бекбосын

	Аман бол, Гүлсара!..





Аман бол, Гүлсара!..


	Дүние кең де ғажайып әрі тылсым сырға толы дейтін айтыла-айтыла әбден жауыр болуға жақындаған сөздерді кейде лажсыздан қайталауға тура келетіні бар. Маған ара-тұра бүгінде өздерін бір ауыздан, бірақ алуан тілде адамзатпыз деп шуласатын пенде атаулының алыс, өте алыс бабалары бағзы замандарда ойлап тапқан сандық таңбаларда да ашылусыз бір құпия бұғып жатқандай көрінеді. Мәселен, мына жиырма бірінші ғасырдың аяқталуға жақындап қалған жылын бейнелейтін «11» дейтін цифрды алып қараңыз. Сызы- ғының өзі-ақ теміржолдың немесе жадағай далалық жолдың қос тармағын көзге елестетпей ме?..

	Қалай болғанда да, осы 11-ші жыл зейнетке шыққалы бері үйкүшіктеу болып алған мені тым сапаршыл, жолқұмар етіп жіберді. Өзіңіз-ақ бажайлап көріңіз: екі рет Алматыға, алты рет Астанаға барыппын және тіпті... сонау Мәскеуге ұшыппын. Әрине, беталбатты емес, әр сапардың себебі, жөн-жосығы болған. Алматыға алғашқы сапарымда досым Рахмет Есеновпен бірге кардиолог-профессорға көрінсем, екіншісінде қазақтың XX ғасырдағы ұлы ақыны, бақытыма қарай, жас кезімде танысып қалған Мұқағали Мақатаевтың мерейтойлық салтанатына барыппын. Ал Астанада Азиада қысқы олимпиадасының ашылуына, Жамбыл облысының Елордадағы күндеріне, «Нұр Отан» партиясының кезектен тыс екі сьезіне, әлем қазақтарының құрылтайына, аталас атам атақты Балуан Шолақтың келіні Ғазиза жеңгеміздің тоқсан жылдық торқалы тойына қатыстым...

	Осы сапырылысқан сапарлар арасында айырықша әсерлі, сонысымен ұмытылмастай болғаны, қазірде ойлап қарасам, Мәскеуге түскен жол екен. Әсерлі болғаны бұрынғы кеңестік елдің дүрілдеген астанасына көп жылдан соң келіп, оның осы заманғы көркін көруден емес, талай заман бұрын, өткен ғасырдың сонау отызыншы жылдары Тұрар Рысқұлов тұрған Покров бульварындағы 14-ші үйге ескерткіш тақта орнатуға арналған салтанатты да қасіретті рәсімге қатысуымнан еді. Ұмытылмайтындығы да содан. Иә, енді сірә бәрін де жүйе-жүйесімен баяндағаным жөн шығар...

	Жаз бен күздің тоғысында тынымсыз көшіп жүретін аласа да ауыр бұлттармен тұмшаланатын Мәскеу аспаны кейінгі оншақты жылдарда әлемнің әр шалғайында климаттық тосын жағдайлар кездесіп жатқанына қарамастан сол баяғы ескі әдетінен айнымаса керек. Таңертеңнен-ақ әлгі бұлттар құрсағы бос еместігі де сезілді. Майда, жып-жылы әрі сирек тамшылардың әрекеті де қызық: тар тротуарлар мен ақшыл сары ескілікті үйлердің қызыл қаңылтыр төбелерін жылтырата салысымен кілт қоя қояды, Сәлден соң қайтадан әл жиып алғандай әлгісін қайталайды. Тура бір иесіне өзінің әлі де қауқарлы, күзетшілік қызметін атқаруға қабілетті екенін дәлелдегісі келгендей үріп-үріп алып, ұясына зып беретін қажыған кәрі төбет секілді. Осындай өзгеше, тұрлаусыз мінезді жаңбыр негізінен Қазақстандықтар мен мәскеулік чиновниктерден құралған көп жиынды түрлі түсті қолшатырларын бір ашып, бір жиыстыруға мәжбүрлеп әуреге түсірді.

	Рәсім селкеу-селкеу жаңбырдай емес, дағдылы, дәстүрлі жолмен жүрді. Қазақстанның Ресейдегі елшісі - орта жастардағы ірі тұлғалы, келбеті кескінді ер азамат – Зауытбек Тұрысбеков сөз бастады. Тұрар Рысқұлов туралы айтты. Тұрар.... Әділетсіз, екіжүзді болысты атып өлтіріп, сонысы үшін Сібірге айдалған жалшының жалғыз ұлы... Қазақ халқының 1916 жылғы ұлт-азаттық көтерілісіне қатысушы, төңкерістен кейін Әулиеата совдепінің төрағасы. Ташкентте әуелі ТурЦИК-тің, одан соң Түркістан Республикасы үкіметінің төрағасы... Ленинмен кездесу... Ұлт комиссариатында Сталиннің орынбасары ... Коминтерн, Монголия, Қазақ АССР... 1927 жыл, Мәскеуге РСФСР үкіметі төрағасының орынбасары болып оралу... 1937 жыл, Кисловодск тұтқындалу және «халық жауы» ретінде атылу...

	-Он жыл осы үйде тұрып, Кремльде қызмет істегенінде Балтық теңізінен Қара теңізге, бір жағы Тынық мұхитқа дейін созылып жатқан алып елді аралап, мемлекеттің ең өткір деген мыңдаған мәселелері талқыланған үкімет пен үкіметтік комиссиялардың мыңға жуық отырысын өткізіпті. Осы үшін де Ресей халқы оның рухы алдында борышты. Ал, біз, қазақтар, біздің әкелеріміз бен шешелеріміз, балаларымыз бен болашақ ұрпақтарымыз екі-үш есе борыштымыз! Өйткені, ол Сталиннің өзінен талап етіп, ойдан шығарылған емес, нағыз халық жауы Голощекин ұйымдастырып, қазақ халқының жартысындайы аштықтан қырылған 32-ші жылғы нәубетті тоқтатты. Егер де ашаршылық тағы да екі-үш айға созылғанда қазақ, ұлт ретінде жер бетінен жойылып, қазіргі тәуелсіз мемлекет – Қазақстан да болмайтын еді! Тұтас халық пен жеке тұлға тағдырларының бір Құдайға ұнамды түрде ұштасуы осындай болар, шамасы...

	Ұйып тыңдап қалған жұрттың бет-жүздерінен елші сөзінің, әсіресе аяқ жағы әсерлі болған секілді. Менің өзім де электрленгендей тұла бойдан бір діріл жүріп өтті.

	«Бұл неден? Бәрімізді құтқарып қалған ұлы адамның аруағы алдындағы өз борышымның да аз ғана бөлігі өтелгендігін сезінуден бе? Борыш... Сірә, Алла тағала құлдарын жаратқан әу баста-ақ оларды борышкер ғып қояды-ау. Жер, көк, қысқасы, күллі жарық дүние алдында. Ал, Тұрар аға тұтас халықтардың өмір тіршілігін сол дәуірдің пайым-түсінігі бойынша болса да жақсарту жолындағы өзінің тынымсыз, буырқанған асау күресі арқылы фәнилік борышын өтеп кетті деп ойламадым ба? Егер бұл, шынымен-ақ солай болса, онда ол бақытты да шығар. Қаралы, қазалы қасіретпен әдіптелген бақыт... Мүмкін оның мәңгілік бақыты өзі ондайды тілеместен-ақ, тіпті, ешқашан ойлап та көрместен-ақ сан миллион замандастарын, олардың бірін-бірі алмастырып жатар толқын-толқын ұрпақтарын өзіне қарыздар еткендігінде болар...»

	Міне, Ол! Ақ полатнай алынысымен алдымызда тұрды. Барельефтен бізге сағынышпен қарағандай өте ыстық та әбден таныс бейне көрінді: толқынды қою шаш, ашық маңдай, көзілдірік көмкерген ойлы көз, дөңестеу біткен мұрын астындағы төртбұрышты кішкене мұрт, толықтау ерін. Көйлек жеңінен созыла шыққан алақан бәрімізбен амандасуға ыңғайланған сияқты... О, керемет! Кенет, маған суық металдан жұмбақ бір жылу шыққандай сезілді. Өмірден баяғыда өтіп кеткен кісінің жан жылуы!...

	Осы секілді көңіл күймен, осыған ұқсас ой-сезіммен жиылған көпшілік - негізінен Қазақстанның әр тарапынан келген қазақтар мен мәскеуліктер жайлап тараса бастады. Мен де жерлес інім Оңласын Есіркеповпен бірге өзіміздің елшілік жаққа беттей бергенімде оқыс өзіме қарай құшағын жая, күлімсірей ентелеп келе жатқан ақ көйлек, қара костюмді егделеу ер азаматты көріп қалып кілт кідірдім. Бет-жүзінен алдымен көзге шалынғаны - маржандай тізілген әппақ тістері мен жағының жартысын жапқан бурыл самай шаш-бакен-барды...

	-Ілияс! - деп дауыстап жібергенімді байқамай да қалдым. Иә, бұл сол, ескі дос, бүгінде алыста, бір қиянда қалған жас дәурендегі дос еді. Көпке дейін жазылмаған ыстық қапсырма құшақтан соң қуаныш толқытқан күйде бір-біріміздің бетімізге ұзақ қарадық. Бұдан талай жыл бұрын Шымкентте соңғы рет кездескелі бергі уақыт Ілияс бейнесіне де айтарлықтай өзгеріс жасап тастапты. Толқынды, қою, мөлдір қара шаш сұйылыңқырап, буырылданған. Сопақшалау, қазақтан гөрі француз корольдеріне ұқсаңқырайтын бетіндегі, әсіресе, онша шығыңқы емес екі ұршықтан езуге қарай тік түскен екі әжім сызығы тереңдеу көрінді. Ал бой бітімі сол қалпы: биік, тіп-тік, бекзаттық сылыңғыр, артық олпы-солпы ештеңе жоқ.

	-Жарайсың, азаматым!- дедім мен риза болып. - Ертеңді-кеш жүгіресің-ау, шамасы?

	-Жоқ, жүгірмеймін, -деді Ілияс күле сөйлеп. -Сол жүгіруіңнен пайда бар ма өзі? Мәселен итті алып қара. Байғұс өмір бойы жүгіріп шапқылаумен болады. Бірақ көп жасамайды ғой!

	- Ау, сен ит емес, прокурорсың ғой!

	- Мен қазір екеуі де емеспін.

	- Онда «Сіз кімсіз, доктор Зорге?» Жәй ғана зейнеткермісің?

	- Дәл анау айтқандай емес. Өз кеңсемде адвокаттық жасаймын.

	- О-һо! Айыптаушы едің, қорғаушы болыпсың ғой.

	- Солай енді. Заман өзгерді ғой, бауырым. Біз де өзгердік.

	- Мүның дұрыс енді, Ілеке. Өзгереді, өзгереміз... Келешекте мына жарық дүниені де басқасына алмастырып кете барармыз.

	- Иә-ә, бұл да ақиқат...

	Екеуіміз жәйімен Тұрар аға рухына бағышталып ас берілетін елшілік мейманханасына қарай беттедік.

	- Сенің Жоғарғы Кеңесте, одан соң алғашқы Парламентте танымал депутат болып жүргеніңді сырттай да болса біліп, әжептеуір мақтан ғып та қоятынмын, - деді Ілияс қолымды қысып. - Одан соң өзіңнің Таразыңа қайтып оралғаныңды да естігем. Дұрыс істегенсің. О-о, туған жердің аты туған жер ғой. Ал енді сол Таразыңда не бітіріп жүрсің?

	- Не бітірем... Бәйбішені әрі-бері тасимын. Анда-санда бильярдқа барам. Тағы не... Ә-ә, аздап бірдеңелер жазам...

	- О, енді тоқтай қал! – Ілияс кенет біржоғы табылғандай екпіндей сөйледі. - Айтпақшы, жақында қолыма кездейсоқ түскен сендердің Жамбылдың «Знамя труда» дейтін газеттеріңнен сенің... аты қалай еді.. ә-ә... есіме түсті... «Купейная исповедь, или Неспетая песня любви» дейтін повесіңді.. солай емес пе, оқыдым ғой. Маған ұнады!

	- Рахмет. Ол Астанада шығатын «Нива» журналында да басылуы тиіс, он бірінші нөмірінде. Бас редактор Владимир Гундарев уәде еткен.

	- Тамаша, тамаша... Айтпақшы негізгі геройың Есенов Рахмет те КазГУ-лік еді ғой. Ол – философия, сен – ф илология, мен – заң факультетінде бір жылдарда оқымадық па. Рахметтің Мәскеуде оқығанын да, обком хатшысы - үлкен бастық болғанын да білемін. Мен оның есінде бармын ба, жоқпын ба, мейлі, менен сәлем айтарсың.

	- Мақұл, айтам, міндетті түрде... Ал енді өзіңді Мәскеуге қай құдай айдап келді? Шынымен-ақ орыстың Ходарковский тақылетті бір олигархын қорғау үшін бе?- дедім мен әзілдеп.

	- Байқаймын, сенің журналистік тіл тікенегің әлі де орнында секілді ғой, - деп күлді Ілияс.

	- Иә, өзім де кейде аңғармай қалам соны. Мүмкін сенің де прокурорлық ызғарың жыли қоймаған шығар?

	- Ызғар жылуға ауысып кеткен. Айттым ғой саған адвокатпын деп. Адвокатпын мен. Бірақ мұнда қайдағы бір олигарх дейтіндерді қорғауға келгем жоқ сен ойлағандай. Олардың адвокаттары менсіз де жетіп артылады. Және де керемет табыскер. Біздегідей емес...

	- О, онда бізде сондай алпауыттардың біреуінің құйрығы бұралуын тіле Құдайдан!

	- Әй, қойшы соларды, құрысын! Ал, сен әуелі өз сұрағыңа жауап қатуға мұрша берсеңші: мен мұнда неғып жүрмін? Мәскеу түбіндегі бір санаторийге демалуға келгем. Содан бүгін мына жағдайды естіп, ертелеп жеттім. Тұрар көкемізге мынадай құрмет көрсетіліп жатса қалайша келмеске! Демалыс та бітті. Ертең, құдай қаласа, пойызбен Шымкентке тартамын. Билет қалтада.

	- Мен де ертең қайтамын, бүкіл делегациямызбен ұшамыз.

	- Со-о-лай ма... - Ілияс әлденені ойланғандай үнсіз қалды. Тек біраз уақыттан кейін ғана маған оқыс бұрылып, өз айтарының дұрыстығына әбден сенімді адамша сөйлеп кетті.

	- Тыңда мені. Былай етейік: сен билетіңді өткізесің, пойызбен бірге кетеміз. Самолетпен ұшқанда не қызық бар: міндің, ұштың, қондың. Жол-жөнекей не көресің: төбеде - шақырайған күн, төменде - тұтасқан бұлт, тұтаспай жұлым-жұлым болып жатса, солардың арасынан әрең-әрең бұлдырайтын жер пұшпағы. Бар болғаны осы-ақ.. Ал Ресей табиғаты зер салуға арзиды... Мұнда пойызбен соңғы рет қашан келіп едің?

	- Шамада.. қырық жыл бұрын шығар...

	- Міне, көрдің бе, баяғыда келгенсің. Мүмкіндік барда табиғатты қызықтаған дұрыс. Ә-ә, жаңа өзің де келешекте мына дүниеден де өтерміз демедің бе. Бұл бір жағы. Екіншіден, үш тәуліктік ұзақ жолда әбден әңгімеге қанбаймыз ба. Әбден айтылар талай-талай жайлар да толқытатын қазіргі кәрі жүректі!

	- Е-е, жүрекке тиіспегін! Ол дегенің соңғы рет соққанша жастықпен қоштаспайды.

	- Со-о-лай ма?.. Ләйім, солай болсын. Сенікі жөн - берілдім.

	- Мен де берілдім. Иландырдың - сенің ұсынысың қабылданды!

	Екеуіміз күлген бойда қол алыстық.

	- Онда түстен кейін Қазан вокзалына барайық та екі орындық люкс-купеге билет алайық, мен өзімдікін өткізермін, - деп Ілияс келісімімізді «ратификациялап» тастады.

	Бәрі Ілияс айтқандай болды. Қазан вокзалында еш қиындықсыз пойызға билет алдық. Тек одан шыға берісте Ілияс кенеттен үлкен есікті айналсоқтап бөгеліп қалды.

	- Не, бірдеңеңді түсіріп алдың ба?- деп сұрадым мен.

	- Жо-ғә, ... мен... мен жарты ғасырдай бұрын дәл осы жерде.. бір оңбағанды жақтан тартқан едім оңдырмай, оңдырмағаным сонша шартылы әлі құлағымнан кетпейді, - деді Ілияс жирене жымиып.

	- Оп-поо!.. Жап-жас прокурор қоғамдық орында, онда да Совет Одағының астанасында төбелеседі! Мәссаған керек болса!-деп таңдана күліп жібердім. - Ал ұрғаның шпана біреу ме еді?

	- Жоқ, шпана емес. Айттым ғой - бір оңбаған.

	- Қандай оңбаған, түрі көп қой олардың? Не үшін?

	- О-о, бұл ұзақ, өте ұзақ әңгіме.

	- Қы... қызық екен...

	- Ертеңнен бастап екеуіміздің уақытымыз көбейеді. Егер қаласаң, сонда айтармын... Осы кезге дейін ешкімге тіс жарып айтпаған жан сырым болса да.. Ал қазір асығайық, мен қараңғы түскенше санаторийге жетіп үлгіруім керек..

	- Қош бол, Москва!- деді Ілияс пойыз алып қаланы артқа тастап, жап-жасыл қарағайлы, қайыңды орманды көк жебедей қақ жара бастағанда. Осылай деді де зуылдап қалып жатқан бағаналарды санайтындай терезеге үңілді. Бағаналар ғана емес, орман арасындағы алаңқайлардан қылаң беріп әртүрлі пішіндегі - кейбірі ортағасырлық рыцарьлар замогына ұқсас биік те мұнаралы алыптар мен осы заманғы архитектура мен құрылыс индустриясының стандарттарына сай келетін үй-ғимараттар да қалып барады. Және кейде қайдан шыға қалатыны белгісіз, оларға қарағай қабырғалары қисайып кеткен, шарбақтары шалжайған аласа ағаш үйлер үсті-басы алым-жұлым жетім баладай жанаса кетеді. Өздері ғана болса бірсәрі, бытырап жүрген тауықтарымен, әлденені жақтырмағандай бастарын біржағына сілкіп тастап маңып бара жатқан бірен-саран сиырларымен қоса....

	- Астам байлық пен сіңірі шыққан кедейлік ың-шыңсыз, қалай-қалай жымдасқан!- Ілияс таңдайын қақты.

	-Сен мұншалықты таңқалатындай ештеме жоқ. Мұндағы астамдарды жайына қойсаң да болады. Бізде аз ба ондайлар, өз Шымкентіңді қара әуелі... Сен одан да маған берген уәдеңді есіңе ал.

	- Уәде?.. Ә, иә, иә... Қазан вокзалындағы ғой.. О-о, оны орындау, сірә, Еділ-Жайыққа дейін созылатын шығар!

	-Мейлі, Сырдарияға дейін созылса да....

	Ілияс ойланып тұрды да:

	-Жүр, темекі тартайықшы, - деді.

	Тамбурда армансыз-ақ бұрқыраттық. Екеумізде де үн жоқ. Ілияс жүзі әлгіндей емес, салқын тартыпты. Бетіндегі тік екі әжім де тереңдегендей. Шарасы кең қара көздерге де мұң ұялап қалыпты.

	-Былай етейік. Мен қазір саған бәрін баяндаймын. Сен тек сөзімді бөле көрме. Өйтсең онсыз да шатқалаң хикаядан шатасуым мүмкін. Әрі десең одан бері Еділде де, Сырдарияда да қаншама су ақты. Түсінікті ме?-деді Ілияс вагон есігінің тұтқасын ұстап.

	- Түсіндім, жолдас... ымм... жоғары мәртебелі Генрих Наваррский!...

	Студенттік жатақхананың коридорларында оны осылай атаушы едік, қалжыңдап, әрине...

	-ҚазГУ-ден кейін мені өзіміздің Оңтүстік Қазақстанға, бүгінде кейбір қылжақтар Техас дейтін облысқа жіберді ғой, - деп бастады Ілияс сәл жымиып, купемізге жайласқан соң.

	- Қызыл дипломымды да ескерген шығар, мені бірден облыстық прокуратураға тер- геушілікке қабылдады. Пәтер берген жоқ, бірер жылдан соң болады деді. Нариманов көшесіндегі бір саудагер өзбектің кішкентай асханасы бар екі бөлмелі тамын жалдауға тура келді. Көп кешікпей Түлкібастан әке-шешемді ол-пұлмен қоса көшіріп әкелдім. Ауылдағы үйді сатып, азын-аулақ малды туысқандарға табыстадық.

	Әкем соғысқа дейін тракторист, ал майданда танкист болып, Прохоровкадағы сұмдық танк шайқасынан дін аман шықса да Будапешт түбінде ме екен, сол аяғының тізесін оқ опырып, сылти басатын ақсақ боп қалған. Ауылдағы басқа Айдармен шатастырмау үшін менің әкемді жұрттың бәрі Ақсақ Айдар деп кетіпті. Оған әкем еш намыстанбайтын, қайта, бала кезімде байқағандай, ептеп мақтанатын да сияқтанатын. «Ештеңе етпейді, Әмір Темір де ақсақ болған, - деп еді өз тұрғыластарына күле сөйлеп. - Тек, әттең, ол үлкен мемлекетке қожалық қылса, мен бар болғаны бригаданы ғана басқарамын!». Иә, ол үзақ жыл егіс бригадирі болып, әжептеуір абыройға жетті, аты шықты. Майдандағы наградаларына Еңбек Қызыл ту ордені қосылды. Тек бертінде, пенсияға шыққаннан кейін ғана жиі ауыратын болды, тіпті, шегіп те кетті. Ал өмір бойы колхоз егістігінде жұмыс істеген шешем әйтеуір тырмысып көпке дейін бой бермей келді. Үйдің бар тірлігі сол кісінің мойнында болды. Үлкен әпкем Айжан ЖенПИ-ді бітірісімен Алматы зооветинститутын тауысқан біржігітке күйеуге шығып, Көкшетаудың Уәлиханов ауданына жөнеп кетті. Балалы-шағалы болды. Күйеуі екеуі анда-санда ғана келеді. Көбінесе хат жазып тұрады. Міне, қыз тағдыры деген...

	Мен қызметке тұрып, ауылға келгенімде ата-анам қатты қуанды, әрине. Бір қойды сойып тастап, ауыл адамдарын шақырды. Келгендердің бәрі мәре-сәре боп, құттықтап жатты.

	Ертесіне Шымкентке жүрерімде әкем оңаша шақырып алып, көп сөйлемейтін кісі еді ғой, қысқа ғана ақыл айтты.

	-Былай, балам... Мен сенің прокурорлық жұмысыңнан еш хабарым жоқ., өмірі прокурор дейтіндерге ісім түскен емес. Жалғыз ғана сұрарым: жазықсызды ешқашан жазалаушы болма. Өйтсең кісінің жанына менің аяғымның жарақатынан да ауыр, жазылмайтын жара саласың. Құдайдың алдында күнәһар бола көрме...

	Әкем осылай деді. Десе де көп кешікпей алдыма қаптап келген қылмысты-қылмыссыз істерде шындық қайсы, өтірік қайсы айырып алу нағыз ақирет екен. Неше түрлі жемқорлардың, ұры-қары, қарақшылардың, алаяқтардың, тіпті, адам өлтірушілердің істерін қазбалай зерттеуге, кейде жайғана жала жабылғандармен де ұзақ-ұзақ сөйлесіп, тергеуге тура келді.

	Мұның бәрі, қоғамның адам ойына келмейтіндей де алуан-түрлі былғаныш жәйттерімен айналысу кісінің жанына өзім әлі оншалықты танып білмеген ауыр жүк түсіреді екен. Ол жүк көңіл күйге де әсер етіп, үйге салым суға кеткендей көңілсіз, шаршап келетінмін. Ондайда қас-қабақты тез танығыш анам ғана әлек-шәлек, жік жапар боп жатады.

	-Әбден шаршапсың-ау, айналайын! Ештеңе етпейді, қазір-ақ кетеді бәрі. Өзің жақсы көретін жылқының етін асып қойдым. Әкең базарға барып бір сетке ғып өзіміздің Түлкібастың әдемі алмасын әкеп қойды...

	Мен де өз тарапымнан дос-жаран, ағайын-туыстармен араласуды аңсайтын, ию-қию қала өміріне жөнді бейімделе, үйрене алмай жүрген ата-анамның көңілдерін немен де болса сергітіп, көтеруге тырысып бақтым. Жиі-жиі театрға, концерттерге апарып тұрдым. Сөйтсем де, әсіресе, әке көзінен ұялап қалған белгісіз бір мұң байқалғандай еді. Бүл кісіге не боп жүр?

	Бір жолы кешке екеуміз аулада отындық ағаш жарып жатқанда неде болса сұрауға бекіндім.

	-Көке, немене, сырқаттанып жүрсіз бе? Онда докторларға апарайын.

	Әкем маған біраз уақыт тесіле қарап тұрды да, баяу үн қатты:

	-Жо-ғә... ауырып жүргем жоқ, балам. Саумын... Құдайға шүкір... Жә, жарып тастайық мынаның бәрін....

	Оның бұл жауабы мені қанағаттандырған жоқ. «Шынын бүгіп қалды-ау» деп ойладым да анам арқылы анықтауды ұйғардым.

	-Әи-й, балам-ай, айналайын, соны да білмейсің бе, біздің шалға немере керек боп жүрген жоқ па?!

	-Немерелері бар ғой.

	-Айжанның балаларын айтамысың? Олар қайда, біреу қайда. Біздің бұйақтан ол алтындарымыз түгілі Көкшетаудың тауы да көрінбейді ғой... Одан соң олар құда мен құдағиға тән, ал біз... біз... Біздің қазақта баяғыдан-ақ ұлдың баласы ғана немере саналған!

	-Солай ма еді... Бірақ немере болуы үшін әуелі келін болуы керек шығар!-деп күлдім мен.

	-Әрине, әрине... Бір әдемі, көргенді қызды тап та алып кел. Енді қанша күтеміз, жүдө... Әлде біз әкең екеуміз Уәннүпкеге барайық па, сонда менің діттеп жүргенім бар... - Анам менен шындап-ақ жауап күтті.

	-Жо-оқ, апа, өйтудің керегі жоқ..

	Жалпы, менің ардақтыларымның айтып жүргендері теріс емес қой, деп ойланып қалдым. Өз отбасымды құратын уақыт жетті. Кейбір курстастарым студент болып жүріп-ақ үйленіп, университет асханасында немесе туған-туыстарының пәтерлерінде той-томалағын өткізіп те тастаған. Шамасы, оларды махаббаттың өзі асықтырған болуы керек. Ал мені ол ылғиында айналып өте беріпті. Рас, өздері емеурін білдірген қыздар болды, тіпті, кейбірі соқыр-мылқау болмасаң түсінерліктей ашықтан-ашық ыңғай да танытқан. Мен, әрине, соқыр да, мылқау да емес едім. Бірақ, есесіне жүрегім селт етпеді, үнсіз қала берді. Әлбетте, қиын пәндерден емтихан тапсырардағы яки тіршілікте кездескен кейбір қиын түйіндерді шешердегі толқуларды есептемегенде... Есімде, бір жолы талай жігіттер таңдай қағатын физматтағы Нұржамал сұлу бір би кешінде ақ вальске шақырғанда неге екенін білмеймін, аяғым ауырып тұр дегенді сылтауратып билеуден бас тарттым. Ал аяғым ешқашан ауырған емес, құдайға шүкір, қазір де ауырмайды! Нұржамал жүзі құбылып, реніш, арлану көлеңкесі жүріп өткендей болды. Аяп кеттім. «Аһ, нақұрыс Онегин-ай!». Осылай іштей кейідім өзіме. Бірақ, кеш еді.

	Қыздардың қиқыл-сыңқыл күлкісімен қоса «Ілияс Антарктида да туған қар адамы ғой!» деген сөздері естілді. Өзім болсам кеш бойына «Кешір, кешір мені, ару Нұржамал!» деп қайталаумен болдым. Іштей тағы да қайталаған сайын бір түрлі жаным ауырып, көпке дейін тынши алмадым.

	Тегінде мен әртүрлі сауық кештерге сирек баратынмын. Сабақтан кейін Пушкин кітапханасының оқу залында сан сағаттар сарыла оқумен болатынмын. Лениндік стипендияны адал ақтауым керек қой. Оның үстіне криминалистика, қылмыстық, қылмыстық-процессуалдық кодекстерді зерделеп, жаттап қана қоймай оларды өз шамамша мейлінше тереңдей талдап түсінуге ұмтылдым. Мида жүретін мұндай тұрақты процесс, кейде байқап қалатынымдай, мінезіме, жалпы болмысыма да әсер еткен сияқты. Әрбір жас адамға тән бірер сәттік ұшпалы сезімдер де өз-өзінен ығыса-ығыса келе екінші кезекке, тасаға кетіп, байсалды ойға орын босататындай көрінді. Мені «қар адамы» еткен де осындай өзгерістер емес пе екен? Олай дейін десем, өзіммен сабақтастардың талайы-ақ ғашық бола кетіп, ғашықтықты үйлену тойымен қорытындылап жатпады ма?! Ал менің салқынқанды болуым неліктен?

	Мәселен, мына кадрлар бөлімінде істейтін Роза дейтін әп-әдемі қыз жоқ нәрсені сылтауратып маған келгіштеуді шығарды, кейде коридорда немесе мәжіліс залында ұшырасып қалсақ, әрнемені бір сөз етіп, мені көбірек бөгеуге тырысады. Ал, менде онымен әңгімелесуге ешқандай ықылас жоқ... Мүмкін, мен шынында да «қар адамы» болармын, жаратылыста не кездеспейді дейсің... Жо-оқ, бауырым, олай емес, мәселе басқада, тағдырда шығар. Ол сені, айтылып та, жазылып та жүргеніндей, түптің түбінде ертелі-кеш өзің бірден ұнатып сүйетін біреуге ойламаған жерде ұшырастырып, жандарың жараса бірігуі туады! Ал, мұндай жағдай менің басымда қашан болмақ? О-о, бұл енді үлкен сұрақ...

	Осы жауапсыз сұрақпен күз, қыс, көктем өтті. Көктемде бізге Гагарин проспектісіндегі жаңа салынған үйден үш бөлмелі пәтер берілді. Этажы да жақсы, екінші. Бәріміз мәз-мейрам болыстық. Әсіресе, анам. Тіпті, қуанғаннан жасаңғырып кеткендей.

	-Енді бізге жетпейтіні - жақсы келін ғана... – деп армандарын еске салуды да ұмытпады...

	Егер осы «жетіспейтінді» айтпасақ, бізде бәрі ойдағыдай еді. Өмір өз арнасымен ағып өтіп жатты. Көктемнің соңғы күндерінің бірінде ойламаған жерден мені прокурордың өзі шақырды. Байқауымша, етжеңді, жылы жүзді бұл кісінің мінезі де мейлінше байсалды көрінген. Сөзді де асықпай, баяу айтады екен.

	-Тұтастай алғанда жұмысың бізді қанағаттандырады, шырағым. Бұл... әрине, жалғыз менің ғана пікірім емес... Иә-ә, кемшіліктер де кездеседі... Онсыз болмайды, әсіресе, әуелгі әзірде... Дегенмен, Сізден өрескел қателіктер байқалған жоқ. Бұл енді жақсы!

	Үшінші класты мемлекеттік заң кеңесшісі осыны айта отырып маған тесіле сынай қарады. Мен міз бақпадым. Ол әңгімені енді тікелей жұмыс бабына ойыстырды.

	-Бізге ОБХСС-тен бір күрделі іс түсті... Ондайды білетін бе едіңіз? Иә, иә... социалистік меншікті талан-таражға түсірушілермен күрес бөлімі. Күрделі, бірақ неліктен екені қайдам, шала-пұла, үстірт зерттелген іс. Қысқасы, шіп-шикі... Мен осыны кімге тапсырсам екен деп көп ойландым... Әзірге сізге тоқтап отырмын. Мүмкін, қолға аларсыз? Мен, әрине, бұйыра да алам ғой. Бірақ, мәселе нәтижеде боп тұр ғой. Ал, нәтиже көп жағдайда әрекет етушінің қабілетімен қоса ынта-ықыласына да байланысты болады. Сіз мені түсіндіңіз ғой деймін... Иә, бұл енді жақсы... Онда мінеки сізге іс, мұқият танысыңыз. Сіздің пайымдауларыңызды екі күннен кейін күтем...

	Іспен танысу барысында білгенім - көктем сайын біздің Аян, Ұзақ, көршілес Жамбыл облысы бірсыпыра аудандарының жүздеген мың қойы Бетпақтың шөлін баса Қарағанды облысының аумағындағы Сарыарқа жайлауына шығарылады екен. Қырқын да сонда өткізіледі. Қылмыс та дәл сол қырқын кезінде жасалатын көрінеді. Биязы жүн тай-тайымен, тонна-тоннасымен ұрланып, мемлекетке ондаған, тіпті, кейде жүздеген мың сомның зияны келеді екен. Бір байқағаным - мұнда да бір қырқын пункттерінен басталып, Қарағанды теміржолының Киікті станциясын, ақыр соңында Жамбыл жүн өңдеу фабрикасын қамтитын мықты, кінәратсыз жүйе қалыптасқан сыңайлы.

	Осындай жорамалдарымды уәделі күні порокурорға баяндадым. Ол кісі сөзімді бөлместен мұқият тыңдап алды да:

	- Сіз дұрыс бағытта сияқтысыз... Солай-ау, сірә... Мүмкін кірісерсіз?

	- Бір шартым бар еді...

	- О-о, сіз маған шарт қоймақпысыз?! - Прокурор таңдана күлді.

	- Иә... ымм.. жо-жоқ, кешіріңіз... Өтініш қой... - Сасқалақтағаныммен мен де күліп жібердім.

	- Онда, қане, айтыңыз ө-өті-нішіңізді.

	- Мен диқанның семьясында өстім, мал шаруашылығын жөнді білмеймін. Содан соң Сарыарқа дейтін жақта ешқашан болмаған екем..

	- Сонымен, сондықтан...

	- Сондықтан ол жаққа алдымен тергеуші емес, бәлкім, мәдениет қызметкері ме, әлде мұғалім бе, әйтеуір басқа біреу болып елеусіздеу барып қайтсам...

	- Түсінікті! Түсіндім сізді. Келістік.

	- Онда мен ертең-ақ ұшып кете алам..

	- О-о, сіздің жеке самолетіңіз бар боп шықты ғой!- Прокурор тағы да күлді. Бүгін шынында да бұл кісінің көңілі көтеріңкі көрінді.

	- Кеше ауылшаруашылық басқармасындағы таныс зоотехник медиктермен бірге санавиацияның самолетімен Сарыарқаға ұшамыз деп еді, мен де соларға қосыла алармын..

	- Бәрекелді, жол болсын, шырағым. Мен нұсқау берермін.

	Ақ желеңді дәрігерлер мен медбикелер тола мінген қос қанатты «Ан-2» анда-санда ғана ұшырасатын алақандай жасыл оазистер болмаса негізінен қуқыл қу тақырлар, оқта-текте қарая шошаятын шоқылар үстімен әлденеше сағат бір қалыпты ұшқаннан кейін кілт қырындай төмендеді де іркіс-тіркіс тігілген екі ақ киіз үйдің алдына қона кетті. Бірден жусан иісі аңқып, тынысты әп-сәтте кеңейтіп жіберді. Айнала қандай кең, далиған дала!.. Ақбасты селеу, сұрғылт жусан, жасылдау баялыш бәрі тығыз, жіксіз, тұнып, жарыса өскен жазық түстен кейінгі ыстық аптап ойнатқан сағым құшағына еркін еніп, толқынды теңіз айдынына айналып кеткендей. Ал ол айдынның жал-жал ақбурыл толқындары бірінен бірі озып барып сонау буалдыр көкжиектің нақ жиегінде араларын алшақтау тастап, бөлек-бөлек қарауыта сорайып, кейде сағыммен тіптен зорайып, кейде алыстап, кейде жақындап тұрған үш тауға бір-ақ соғылып, тыным тауып жатқандай.

	- Бұл таулар Желтау, Қулы, Мұңлы деп аталады. - Зоотехник Әлнұр мені төңірекпен таныстыра бастады. - Ал ана-ау көрінген Бөріктал. Жөндеп қарашы, нағыз қазақы бөріктің өзі емес пе... Міне, әзірге осы бәрі.

	- Жоқ, бәрі емес, - дедім мен қарсыласып.

	- Онда тағы не? - деді таңданыспен Әлнур.

	- Мына біреу жібек орамалмен дамылсыз бет-жүзіңді желпіп сипалап, рахатқа бөлеп тұрған желді не дейтін еді?- деп күле сұрадым.

	- Ә, иә, иә... Ғафу етерсің, бұл- Сарыарқаның самалы ғой, иә, сол атақты самал!

	Үстерінде көбінесе әртүрлі түсті керегекөз көйлек, жүздері күн мен желден әбден тотыққан, сірә, шопандар болуы керек, сіріңкі қара жігіттер мен ақ шаршылы келіншектер бізді қадірлі қонақтарындай жылұшырай қарсы алып, бірден алты қанатты ақ үйге бастады. -Бүгін біздің бөлімше бастығы Ескендір ағаның елу жылдығын тойлап жатыр едік! Мейман боласыздар!- деді жігіттердің ішіндегі етжеңділеу біреуі дарылдап күле сөйлеп. Қызулау көрінді.

	Менің көзіме бірден шалынғаны қызыл ала гүлді кілем үстіне жайылған, бетін нағыз қыр дәмі - бауырсақ, ірімшік, құрт, туралған қазы-қарта, сырлы ағаш тостағандарға құюлы қымызбен қатар қоңырқай алтын түсті коньяк пен ақбас шампанның сұңғақтау шөлмектері сығылысып жайласқан, төбеден түскен күн сәулесіне көз қарықтырардай шағылыса ақ шаңқанданған көлдей дастархан болды. Оны жағалай отырысқан, негізінен, әр жастағы еркектер қаумаласа амандасып болған соң өздері сығылысыңқырап бізге орын босатысты.

	Байқауымша, бұл ортадағы басты кісі – қақ төрдегі топ-толық, дембелше, қырықтар шамасындағы термен жылтыраған қоңырқай беті қостамақпен аяқталып, бірден шалқақтау, көк көйлек көмкерген шойын төске ұласып кететін, тып-тығыз, ентеп қана бурылданған шашы қысқа қырқылғандықтан тікірейген біреу секілді. Солындағысына тағылған зілдей алтын браслетті алтын сағаты жарқ-жұрқ етіп қалатын, қып-қысқа екі қолын бірдей сермеп даңғырлап сөйлеуі соны аңғартқандай.

	- Ал енді... сонымен... ы-ым... қымбатты қалалық қонақтар... -Қырылдақтау төмен үнмен осылай деп бөгеліп, біздің бәрімізді асықпай көзбен шолып шықты. - Сіздер қадірлі Ес-ағаңның тойына аспаннан түсе қалдыңыздар!... Ііе-һеІ... - Кеңкілдей күлді де: - Міне, ол! - деп қасында отырған жүзінде балаға тән аңқаулық ойнап жымыңдап отырған зор денелі, қызылшырайлы кісіні арқасынан майға малшынған алақанымен қағып-қағып қойды. - Ал мен - «Көктөбе» совхозының директоры Асылхан Жапалбаевпын. Енді біздің управляющийді құттықтауларыңызға болады. Тек әуелі өздеріңізді таныстырыңыздар, юбиляр өзін кім құттықтағанын білуі тиіс, не так ли...

	Дәрігерлер қозғалақтап үндемегендіктен сөз тізгінін Әлнұр алды.

	- Мені, мені сіздер білсеңіздер керек... иә-иә.. Бірге келген серіктерімді таныстырайын, -деп ол келгендердің аты-жөндерін атай бастады. Кезек маған да жетті.

	- Ілияс Айдаров... і-і... мәдениет қызметкері...

	- О-һо, мәдениет қызметкері!... - Директор, неліктен екенін қайдам, Әлнұрды оқырана бөліп кетті. - Мә-де-ни-ет! Ол дегенің ең әуелі музыка, ән ғой... Тамаша!... А... а... қайда біз.. біздің.. - деп ол енді қымыз бен шай құйып отырған, шамасы той иесінің зайыбы болуы керек, етжеңді, қараторы жүзіндегі томпақтау біткен көзінің жанары біртүрлі ұшқындай қарайтын орта жастағы әйелге оқыс бұрылды. -Гүлсара, Гүлсара қайда, жеңеше?... Ойбай-ау, шақырсаңдаршы оны, келсін де!

	-О, Гүлсара... Біздің юбилярдың немере-шөбере қарындасы, болашақ Бибігүл Төлегенова!-деді енді директор бізге қарата тамсана сөйлеп. - Әзірге музыкалық училищенің студенткасы, көкесін құттықтау үшін ұшып келді. Әнді керемет айтады!... Даусы ғана емес, түр-түсі де Бибігүлден аумайды-ау, аумайды, өздерің де көресіңдер...

	Бұл сөздер мені бір түсініксіз, дегбірсіздеу күйге түсірді... Мүмкін, өз өнерінің, атақ-даңқының шырқау шыңында жарқырап тұрған ғажайып әншіні сырттай да болса шексіз құрметтеуден, талантына табынудан шығар. Менің түсінігімде ол алдына қара салмас үздік әнші ғана емес, әйел сұлулығының да эталоны болатын. Жұрттың оны қазақ Нефертитиі деп атай бастауы да жәйден жәй емес қой...

	Міне, ол... Гүлсара... Үйге ақжібек көйлекті, қолында домбырасы бар талшыбықтай бұралған, бойы ортадан сәл жоғары қыз еніп, отырғандарға баяу үнмен имене сәлемдесті. О, керемет! Мынау шынында да жас, балауса Бибігүл ғой! Тек азғантай айырмасы - оң жақ бетінің үшында кішкене ғана қара меңі бар, көздері атақты әншінікіндей жасылдау емес, мөлдір де тұнық қара. И-ә-ә... Мен мынадай ғажайып ұқсастыққа, бақытты үйлесімге қайран қалдым.

	- Міне, біздің Гүлсара!-деп даурыға жариялады директор. «Біздің» дегенді басыңқырай, мән бере айтқандай болғанынан мен тіксініңкіреп әрі жақтырмай қалдым. - Қане, қарындасым, бізге және мына қонақтарға өзіңнің бірнеше әніңді айтып жіберші. — Директор емінгендей еңсесімен ентелей берді.

	- Қысылма, еркеқыз, айта ғой... - Той иесінің әйелі де директор сөзін қоштап, қасына тізе бүккен қызға ептеп бұйыра да үн қатты.

	Гүлсара домбыраның құлақ күйін дұрыстап, жәйлап бір әннің алғашқы аккордын ойнағанда оның ол кезде әлі жас, соған қарамастан елге бірден танымал болған Шәмші Қалдаяқовтың «Қайықта» әні екенін жазбай таныдым. Туа салысымен баршаға ұнаған, барша жұрт әлі күнге дейін айтатын ән кетті. Бұл жолы сұлу қыздың тал жібектей ғажайып дауысымен, өте жағымды сопраномен қалықтады. Әрине, тек қана Бибігүлге тән естігенді естен тандыратындай үндік бояулар жетіңкіремей жатқанына қарамастан, оны дәл қазіргі сәтте байырқалайтындай хәлде емес жұртты еліктіріп, елтітіп барады..



	-Болсақтағы жаңа таныс,

	Жүзсек те алғаш қайықта,

	Ұшқыр қиял кетті-ау алыс,

	Бұйырмашы айыпқа....



	Бұған дейін де бұл сүйікті әнді талай кештерде, көбінесе сахнадан жиі естісем де жан-жүректі баурап алып барады. Неліктен.. Бәлкім, өзіме тым жақын отырған әдемі қыз жұмбақ бір діріл-толқыныспен, тіпті, арманын, өзінің мөп-мөлдір арман-сезімін қос- қандай сыршылдықпен айтуынан ба? Әлде... әлде...

	Гүлсара тағы да үш-төрт ән айтты. Жұрттың бәрі қол соғып, алғыс жаудырды... Көп кешікпей тостар кезегі басталды да гуілдеп, сан-сапалақ қолпашқа көшкен көпшілікке байқатпастан ақырын сытылып сыртқа шығып кеттім. Ақ үйдің босағасынан сәл аулақтап, айналаға көз жібердім. Жанарды алып қашқан алыс атыраптар... Құдай-ау, мынау да шалқар теңіз ғой! Ал, ал... Жаңағы Гүлсара алып келген Шәмшінің қайығы қайда? Соған отырып алып қиыр-қияндарға жүзіп, маңып кете барар ма еді, шіркін! Бірақ кіммен бірге, кіммен... Шынымен-ақ бірге жүзер серік іздегендей төңіректі айнала қарағанымды өзім де байқамай қалдым. О, ғажап! Гүлсара! Самауырға шырпы салып тұр. Мен әлдеқандай күш итермелегендей іркілместен жақындап бардым да бірден үн қаттым.

	- Сәлематсыз ба, тағы да.

	- Сәлематпысыз, -деді Гүлсара басын көтеріп, бойын түзеп.

	- Менің атым Ілияс, Шымкенттенмін, сонда жұмыс істеймін. Сіз туралы хабардармын: Гүлсара, музучилищенің студенті..

	- Үшінші курс, - деп сәл езутарта қосып қойды ол.

	- Әнді тамаша айтады екенсіз... тек, тек... - деп кідіріп қалдым.

	- Немене тек?-деді Гүлсара аңтарыла.

	- Тек сіздің әндеріңізді тағы да, көп, өте көп рет тыңдай алар ма екенмін? - дедім мен жылдамдата.

	- Ә-ә, со-ол ма еді! - Гүлсара күліп жіберді. - Мен... мен артистка емеспін ғой.

	- Сонда да...

	Кенет үйден юбилярдың бәйбішесі шықты да бірден Гүлсараға:

	-Мұнда неғып түрсың, еркеқыз?.. Анау үйдегі құрбыларыңа бара ғой, - деді.

	Сөздері бұйрықтай болып шықты да, Гүлсара көршілес үйге қарай жөнелді. Бәйбішенің томпақтау көздерінен ұшқан жағымсыз суық, жасын түсті ұшқын менің өңменіме бұйырды.

	Сол күні кешке таман бүкіл тобымызбен Аян ауданының осында тұрған жедел жәрдем машинасымен шаруашылықтарында өзім қолға алған істің обьектілері мен субьектілері болуға тиіс Ұзақ ауданының штабына қарай жол тарттық.

	Екі күн бойы елеусіздеу жүріп, абайлап сыр тарту арқасында ақыры ізге түскендей болдым. Ал іздер тым шым-шытырық көрінді. Амал не, соларды ажыратып қылмыс дегенің алтын секілді құнды бірдеме болмаса да ұзақ, терең қазбалауды, әбден бас қатыруды керек етеді. Қайтемін... қызмет, міндет соған мәжбүрлесе...

	Үшінші күні таңертең Әлнұрға бір тосын тілек айттым:

	- Бөрікталға барып қайтсақ қайтеді? Қымыздары керемет екен, әлі аузымнан дәмі...

	- Ә-ә, болды, болды, түсіндім!.. деп Әлнұр сөзімді бөліп жіберді. -Одан да турасын айтсаңшы: қымызы емес, қызға құмарттым деп! Білем, білем, біз де бойдақ болғанбыз..

	Әрі-бері жиырма шақырымдай жолды босқа шиырлаппыз: Гүлсара бір күн бұрын почта таситын самолетпен Шымкентке ұшып кетіпті. Дегенмен қымыз тіл үйірерліктей еді.

	Одан кейінгі үш күн мен үшін біртүрлі қызықсыз, марғаулау боп өтті. Көделі, селеулі дала да әуелгі кәркін жоғалтқандай тым сұрғылт, сұрықсыз сияқтанды. Дәл бір апта болған Сарыарқаны артқа тастап, кері қарай қайта ұшатын сәт те туды. Жол бойы, әсіресе, медик қыздар алған әсерлерін айтып, тамсанумен, таңғалумен болды. Самолеттің құйрық жағына жайғасқан мен тырс етпестен тыныш отырдым. Қанша дегенмен «қар адамы» емеспін бе...

	Келісімен прокурорға білген-түйгенімді баяндағаннан кейін оның бұйрығы бойынша іске кірісіп кеттім. Күндер мен түндер, апталар мен айлар біресе жол сапарда, біресе өзім талап етіп алдырған документтерді қадала зерттеп талдаумен өтіп жатты. Ақыр соңында босқа бейнеттенбеген боп шықтым: совхоздардың, станцияның, фабриканың алты қызметкері — қарапайым шопандар мен жұмысшылар емес - сот алдында тиісті жазаларын алды, қыруар қаржы қазынаға қайтарылды. Тергеуді дұрыс жүргізбеген ОБХСС қызметкеріне байланысты жеке қылмыстық іс қозғалды. Ал маған алғыс жарияланды.

	Жұмыс осылайша жап-жақсы жүріп, уақыт жылжып өтіп жатты.

	Ілияс кенет аты-жөні жоқ орысша әндетіп қоя берді:

	- «На Востоке, на Востоке, что за жизнь без чайханы?! Без чайханы..». Осындай әнді естіп пе ең?... Жоқ, деймісің... Өзбектер осылай әндетеді...

	- Ә-ә, түсіндім, түсіндім сені!-дедім мен оның нені меңзеп отырғанын аңдай қойып. - Жарайды. Қазір проводниктерге барып шай дайындап жіберейін.

	- Жо-жоқ, - деді Ілияс бірден қарсы боп. – Мен дайындаймын. Біз -шымкенттіктер, сендер - тараздықтардан гөрі, бәріміз оңтүстіктен болсақ та, күнгейлеуміз.

	Электро шайнегін бұрқ еткізіп, бал мен сүт қосылған шайды әп-сәтте әзірледік. Кептірілген өрікпен іштік. Рахат...

	Бұл шақта терезенің сырты қап-қараңғы еді. Шалқая жайғасып отырған соң Ілияс әңгімесін жалғастырды.

	- Сен, сірә, мен Сарыарқадан келісіммен шымшытырық шатақ іспен әбден жұмысбасты боп, Гүлсараны ұмытты-ау деп ойлап отырған шығарсың. Жоқ, олай емес, ұмытпадым, ұмыта алмадым... Егер анау істің құйындары миымда ойнақ салса, Гүлсара менің өзіме де білінбестен жүрегіме орныға бастады. Оны жиі еске алумен жүрдім, әсіресе, барлық жерде үлкеннің де, кішінің де айтуымен Қалдаяқовтың «Қайықтасы» естілгенде. Ән енді мұңға айналып, Гүлсараны іздеттірді. Қайда екен ол? Шамасы, өзі айтқандай, музыкалық училищесінде, үшінші курста болар. Сонда... сонда біз бір қалада тұрып, ертелі-кеш бір көшелермен жүріп, бір театрға барып жүргеніміз жоқ па. Тіпті, шығысында цемент, батысында қорғасын зауыттары ластайтын, онша таза емес ауаны да бір жұтпаймыз ба... Жарайды, ауаны қойшы. Кездесуге кедергі боп жүрген ол емес. Онда не? Ештеңеде емес сияқты. Егер.. егер оның училищесіне барсам.. Одан соң... Оны сұрастырсам... Фамилиясын білмеймін ғой... Жарайды, атымен. Бірақ, училищеде пәлембай бөлім, пәлембай курс-топтар болар, ал олардың әрқайсысының өз Гүлсарасы бар боп жүрсе ше... Гүлсара өте жиі кездесетін есім ғой... Сонда олардың әрбірімен келесау біреуге ұқсап кездесе беруім керек пе?! Әй, сен де өзіңді тергеушімін дейсің-ау! Немене саған бір училищеден бір қызды табу қиын болып па?! Ал, жарайды таптың. Содан соң? Әуелі ол сені, алыстағы Сарыарқада бір-ақ рет кездейсоқ кездестірген белгісіз бір «мәде- ниет қызметкерін» арада талай уақыт өткен соң тани қояр ма екен? Мақұл таныды дейік. Бірақ, мен ол үшін кіммін, өзімнің келгендегі мақсатым не деймін? Және ол менің ойда жоқта жетіп келуіме қалай қарайды? Өзі сұлу, өзі әнші қызға қызығушылар жетіп артылар менсіз де. Олардан, өзіме беймәлім жігіттерден менің қай жерім артық дей алам? Жә, оның да, өзімнің де мазамды алмау дұрыс шығар...

	Осылай өзімді бір жолға тежегенмен өзім тілеген тыныштықты таба алмадым. Күз өтіп, қыс түсті. Сен, бұрын өзің де тұрдың ғой, біздің Шымкенттің қысын білсең керек: бүгін қар жауса, ертесіне ери бастайды. Бірақ, сол жылғы қыс мүлде өзгеше болды: бірнеше күн тоқтаусыз жауған қар қаланы басып салды. Көшелерде тау-тау үйінді көмбелер пайда болды. Ол аздық еткендей артынша солтүстік-шығыстан бір жексұрын суықта қатты жел соғып, жер-көкті қарлы құйын жайлап алды. Содан ара-тұра боп-боз әрі кіп-кішкентай боп қылтиятын біздің түстіктің күнінің өзі титтей де жылу беруге мүлде қауқарсыз еді. Қақаған суық қатты орнықты. Әсіресе, түнде сұмдық...

	Сондай кештердің бірінде қонаққа аттандым. Кластасым әрі ауылдасым Баян туған күніне шақырған. Ол пединститутта оқытушы болып істейтін күйеуі, емшектегі баласы үшеуі тұратын кішкентай ғана там Шмидт көшесінің бұраңдаған бір бұрылысында болса да бурыл мұртты жасамыс таксист оңай тапты. «Ақысын екі еселеп төлесең бұлар бразилия жунглилерінде де адаспас-ау!» деп ойладым...

	Дәлізде құрақ ұша қарсы алған үй иелерінен аздап кешіккенім үшін кешірім сұрап, бүгінде есейіп, салдарлы келіншек болып қалған Баянның бетінен сүйдім де, әкелген сыйлығымды - әтір мен кішкене статуэтканы ұсындым.

	Мен шынында да әжептеуір кешігіппін - қонақтардың бәрі ақ дастархан жайылған ұзын үстелді айнала жайғасып апты. Отырғандардың көбі жас жігіттер мен қыздар. Маған төр жақтағы бос орындық ұсынылып, бәрімен бас изей сыпайы сәлемдесіп, сірә, институт мұғалімдері болуға керек, маңғаз көрінген қасқабас екі еркектің ортасына орналастым. Отырғандарға жағалай жайлап көз жүгірте бастауым сол екен, бір мезет селт ете қалдым. Үстелдің арғы бетіндегі қыздар арасында тура менің қарсы алдымда... о, керемет!.. Гүлсара отыр! Басын сәл иіп, күлімсірей сәлемдесті. Бірақ, бұл күлімсіреу бұрынғы ашық, алаңсыз күлкіге мүлде ұқсамайды. Өзі де бұрын мен керген арудан бөтен сияқтанды. Қатты азып, қарайып кеткен. Бетінің ұшындағы жұқалау қызғылт арай да ізім-қайым. Кезіндегі ұшқын жылы шуақты емес, бір түрлі суық. О, тәңір, мұнша өзгеріп кететіндей не болған? Әлде бір ауыр сырқатқа ұшырап, азап көріп қалмады ма екен? Осы бір сұрақтар мазамды ала бастады. Өзінен сұрап білсем бе екен? Бірақ мынандай жағдайда қалай? Көңілім бұзылып үнсіз отырып қалдым. Айтылып жатқан тост-тілектер де құлаққа кірмейді, ешкіммен тілдеспедім де. Тек анда-санда Гүлсараға ұрлана көз тастап қоям. Тіпті, өзіме кезек тигенде сөзім де, Баянға айтылған тілегім де түстегідей бірдеңе болып шықты ғой деймін.

	Осындай бір қиын, мынандай кешке мүлдем үйлесімсіз халден мені ептеп болса да басталып кеткен би құтқарды. Магнитоладан Бекен Жамақаевтың ғажайып «Махаббат вальсі» шалқыды. Мен соны күткендей-ақ бірден Гүлсараға келдім. Ол қарсы болған жоқ, би ырғағына ықыласпен бірге ендік.

	- Сіз менің атымды ұмытып кеткен боларсыз?.. - Бұл Гүлсараға арналған миымда арадай құжынаған көп сұрақтың алғашқысы болды.

	- Ж-жоқ, әрине.. Есімде, аға.

	- О-о, есте сақтау қабілетіңіз тамаша болды ғой!

	Гүлсара ақырын күліп қойды.

	- Мүмкін.. Бірақ Ілияс - Айтматовтың кейіпкері болғандықтан да шығар.

	- «Тополек мой в красной косынке».

	- Иә, иә.. Ол повесть маған керемет ұнаған. Есімде... алғаш оқығанда жылап та алғам. Әселді өте аяп кеткем... Ілиясты да.. Екеуі де қандай тамаша жандар, бірақ бақытсыз.

	- Бақытсыз? Мүмкін... мүмкін олар нағыз бақыттылар шығар?

	- Қалай, неліктен?.. - Гүлсара шарасы кең ашылған көзбен таңдана әрі сынай тесіле қарады. Бірінші рет.

	- Өйткені олардың махаббаты өзге көп адамда кездесе бермейтін, өте терең әрі тым асқақ.

	- Солай дейсіз бе?

	- Иә, солай.. .Сіз «Тополекті» тағы бір оқып көріңізші, өзіңіздің де көзіңіз жетеді.

	- Жарайды, оқиын. Тап бүгін.

	- Бірақ құдай үшін жылай көрмеңіз!

	Ол тағы да ақырын күлді.

	- Тырысып көрейін. Бірақ.. бірақ толық уәде ете алмаймын, Ілияс аға..

	Ол үнсіз қалды. Жүзінде де бір мұң қылаң бергендей. Неден, неліктен?..

	Келесі кезекте Штраустың «Көгілдір Дунайы» ойналды. Мен Гүлсараны тағы да шақырдым. Оның әрбір адымы, нәзік те икемді бәдені тәңірлік музыкаға өте үйлесімді шығып жатты. Мені де ғажайып, толқынды әуен бірден билеп алып, Гүлсара екеуімізді бидің құбылған құйыны сәт сайын биіктен биікке көтеріп, бұрын ешқашан сезілмеген рахатқа бөлеп, мынау күнде көріп жүретіндей емес, тек қиялда ғана болатындай жұмбақ бір аспан - көктің асқарына алып бара жатқандай күйге түстім. Тек вальс аяқ жағына таман баяулай бастағанда ғана қалыпты өмірге қайта оралғандаймын.

	- Гүлсара, қазір сіз... музыкантсыз ғой, Штраус Әсел мен Ілияс махаббатының тереңдігі мен асқақтығын вальс тілімен жеткізді деп ойламайсыз ба?

	- Сіз... сіз өте дұрыс айттыңыз, аға! Қазір ғана мен де осы тәріздес бірдеңе ойлаған едім....

	Енді оның жүзінен ризалық табы танылғандай. «Кімге, Штраусқа ма, әлде маған ба?» Өзімнің ішкі әзіліме күліп жібердім.

	- Неге күлдіңіз, аға? Әлде мен дұрыс айтпадым ба?-деп абыржи сұрады Гүлсара.

	- Жо-жоқ, сіз өте әдемі айттыңыз! Мен әншейін екеуміздің Штраусты да, Айтматовты да ұқсас түсінетінімізге қуанып күлдім.

	- О-о, онда бұл мен үшін де қуаныш. Сіз мәдениет қызметкерісіз ғой, менің ешқандай түсінігім жоқ нәрселерді де білесіз...

	- К... кхм... - Мен тамағыма бірдеңе тығылғандай іркіліп қалдым. «Мен ешқандай да мәдениет қызметкері емес екенімді айтсам ба екен? Жо-жоқ... Әзірге...»

	- Иә-ә... Сіз екеуміз ұзақ-ұзақ әңгімелесіп, пікірлесер жайлар аз болмауы керек. Айтпақшы, сіз мұнда жалғыз келдіңіз бе?

	- Иә, өзім.

	- Ал қайда тұрасыз?

	- Түркістан көшесінде.

	- О, ол бір қараңғылау көше ғой, білемін. Мүмкін, мен шығарып салармын сізді?

	- Керегі жоқ шығар. Шамасы, Баян әпке мені жібермей үйінде қондыратын болар...

	- Ол сіздің кіміңіз болып келеді?

	- Баян әпке менің анамның туысы ғой...

	- Со-лай ма... Бірақ бүгін ол сізді мұнда қалдыра қоймас. Өйткені, байқаймын, Түлкібастан да келген меймандары көп көрінді ғой.

	- Бұл енді... кеш соңында мәлім болар. Ал, сіз мен үшін әуре болмай-ақ қойыңыз. Өзім-ақ барам, онша алыс емес қой.

	- Япырай, мен қалайша сіз... сіз көктемде таңғажайып «Қайықтамен» сыйлағаныңыз үшін болса да бір қызметіңізге жарамаймын?!

	- «Қай-ық-та»... - Гүлсара жеңіл күрсінгендей болды. - Ол мүлде басқа уақыт еді ғой. Бәрі де басқа болатын... – Көзінде әлдене жылт еткендей болды, құдай- ау, жас па шынымен-ақ?

	Жал-жал күресін қар кеш тарқаған соң Гүлсара екеуміз беттеген Түркістан көшесімен екі-үш кварталдан кейін қиылысатын Совет көшесінің онсыз да енсіз тротуарын тіпті тарылтып тастапты. Әлі қары онша таптала қоймаған жалғыз аяқ жолмен сығылыса жүруге тура келді. Мен қолтықтайын дегенімде Гүлсара қарсылық білдірмеді. Байқасам, оның үстінде жеңілдеу ашық-қызыл пальто, басында қолдан тоқылған ақ берет, аяғында жұқа ботинка.

	- Сіз соншама жеңіл киініпсіз, жаурамайсыз ба? - деп сұрадым.

	- Мен Ұзақ ауданынанмын ғой, терістіктікімін десем де болады. Суықтан онша қорықпаймын, - Ол осылай десе де қолтығындағы оң қолыммен денесінен аздаған діріл сезіндім, - Ә... ә, аға, сізге бір өтініш айтуыма бола ма?

	- Болады, әрине!

	- Жақында бізде қызметке бөлу басталмақ. Мені Ұзақ ауданына жіберетін көрінеді... Басқа қайда жіберсе онда жіберсін, тек Ұзаққа жібермесе екен! Сіз... сіз мәдениет қызметкерісіз ғой, осыған көмектесе алмайсыз ба?

	- Туған ауданыңызға неге барғыңыз келмейді?

	- Білесіз бе... маған онда... онда баруға болмайды.

	Гүлсарадан бұдан әрі қазбалай сұрай беруді қаламадым. Бәлкім, бір себебі бар болар. Сол себеп өзіндегі өзгеріспен де байланысты шығар, кім білсін.

	- Гүлсара, мен мәдениет қызметкері емеспін. Әйтсе де әрекеттеп....

	Гүлсара сөзімді бөліп жіберді.

	- Онда сіз кімсіз?

	- Мен... мен облыстық прокуратура қызметкерімін.

	- Прокуратура?!

	- Иә.

	- Ой, қорқынышты ғой ол!

	- Неге?

	- Біздің ауылда «прокурор» деген сөздің өзінен сескенеді, тіпті, кейбіреулер кәдімгідей қорқады... Ал сіз... сіз өзіңізді неге мәдениет қызметкері дедіңіз?

	- Сіз айтқандай, жұрттың сескенбеуі үшін, - деп күлдім.

	- Сіз... сіз жұмбақ адам екенсіз, аға... - Гүлсара ойланып қалғандай кейіп байқатты.

	- Мен жұмбақ адам емес, «қар адамымын»

	- «Қар а-да-мы»... Түсінбедім.

	- Мені курстас қыздар солай атайтын.

	- Неліктен? - деді Гүлсара білуге құштарлығын сездіре.

	- Мүмкін... мүмкін өздеріне, ә... ә... қыздардың бәріне салқын қарағаным үшін шығар.

	- Қы-қызық екен... Әлі де солайсыз ба?

	- Сарыарқаға барғанға дейін! - деп күле жауап бердім.

	- Сіз, аға, расында да жұмбақ екенсіз, - деп Гүлсара да езу тартты.

	- Мендегі жұмбақты, ықылас болса, шешу оңай. Сіздікіндей емес...

	- Менде... жұмбақ?! - Гүлсара таңдана бетіме қарады. - Ол... ол неде?

	- Ымм... сізге қалай айтсам екен...

	- Міне, біздің пәтерге де кеп жеттік... - Осылай деп тоқтаған Гүлсара тақтай шарбақпен қоршаулы, көмескі жарықта ағараңдаған кішілеу шатырлы үйді қолымен нұсқады.

	- Өкінішті... - Бұл сөздің аузымнан қалай шығып кеткенін өзім де байқамай қалдым.

	- Не өкінішті?

	- Жо-жоқ... Қайта, керісінше, тезірек жеткеніміз жақсы болды, әйтпесе сіз әбден жаурайтын едіңіз... - Абайсыздықпен өзім қазған апаннан шықтым-ау әйтеуір. - Мұнда бір өзіңіз тұрасыз ба?

	- Жоқ, Клара екеуміз.

	- Ол кім?

	- Клара - ЖенПИ-ді бітірген семейлік қыз, облыстық кітапханада қызмет істейді, сонда танысқанбыз. Оған да пәтер керек екен, екеуміз хабарландыруларды қарап жүрдік, осыны, бір орыс кемпірдің бір бөлмесін таптық. Клараның бүгін қолы босамады, әйтпесе бірге баратын едік. Өте жақсы, өзі әдемі, менің туған әпкемдей боп кетті... Ендігі күтіп қалған болар... Сізге шығарып салғаныңыз үшін рахмет, аға...

	- О не дегеніңіз, алғысыңызға арзымайды... Бүгін... сізді кездестіргеніме өте-өте қуаныштымын! Әйтпесе анау кезден бері... ә... ә... жарайды... - Кенет лықсып кеткен жан толқынынан кібіртіктеп қалдым. Сонан соң сәл өз-өзіме келіп:

	- Гүлсара, мен... мен сізді тағы да кездестіру үшін шынымен-ақ Баянның келесі туған күнін күтуім керек пе? - деп күлдім.

	- Ой, айтасыз-ау, аға! - Ол күліп жібергенімен, неліктен екенін қайдам, тез тиылды. Жүзі де сәтте өзгеріп, мұң ұялағандай. Оның көңіл күйіндегі бұл өзгерісті түсіне алмадым. Мінезі көктем күніндей құбылып тұра ма екен әлде? Ондай емес сияқтанып еді ғой... Мендегі әр саққа жүгірген осындай ой ағысын Гүлсараның сәл дірілдей шыққан баяу үні бөліп жіберді.

	- Жалпы, аға, кешіріңіз мені... кездесудің керегі бар ма? Көрістік, кеш бойы бірге болдық... Меніңше, осының өзі жеткілікті.

	- Жоқ, жеткіліксіз... Байқаймын, Гүлсара, сіз әбден жаурадыңыз! Кешіріңіз... - Кішкене қақпаның жанындағы қоңыраудың қара түймесін бастым да сенімді үнмен:

	- Бүрсігүні кешкі алты жарымда нақ осы тұрған жерімізде мен сізді күтемін... Егер... егер шықпасаңыз - қайтар жолды, әрине, табамын ғой, - дедім.

	Ол маған таңдана қарады. Жанарында бір беймәлім жылылық бар секілді. Ал алақаны тастай суық екен. Әбден тоңған...

	- Көріскенше, Гүлсара! - Мен кілт бұрылып кете бардым.

	- Кө... ріс... кенше... - Ту сыртымнан баяулап бәсең айтылған үн жетті. Сүйікті, ынтызар үн...

	Оңтүстіктің аты оңтүстік. Бір күннен кейін солтүстік-шығыс желін одан гөрі жылылау оңтүстік-батыс желі алмастырды. Күз бен қыста діңі әбден қарайып кеткен нау теректердің ұшар басы онша қатты, ысқыра шуламайтын болды. Топ-топ қарғалар пайда болып, көшедегі адамдар қарамы молайды.

	Өзім белгілеген кеште, айтқан уағымда Гүлсара тұратын үйге жеттім. Шарбақтың ар жағынан ит үрді, дауысына қарағанда үлкендеу күшік секілді. «Бұл бұрнағы күні осында тұрғанымызда неге үрмеген? Суықтан тамағын сақтады ма екен?.. Жо-ғә, кіші де болса заты ит қой... Сірә, Гүлсараны танығандықтан шығар... Шығар ма екен ол?» Мен қоңырау түймесін әдейі баспадым. Ыңғайсыз сияқты ғой... Егер қаласа қоңыраусыз - ақ шығар. Ал қаламаса қоңырау көмектеспес. Кенет үйдің сыртқы есігі сықырлады да бірнеше секундтан соң кішкентай қақпа есігі жайлап ашылды. «Ақ берет, самайдан сәл көрінген қара шаш, аққұба жүз бен қап-қара қас пен көз қалай-қалай жарасым тауып, бар бейнесіне ғажайып гармония бітірген!» - деп сүйіндім мен іштей.

	- Сәлематсыз ба, Ілияс аға, - деп Гүлсара қолын ұсынды. Алақаны жып-жылы, жұмсақ екен. - Мен... мен тек сіз ренжімесе екен деп шықтым. Өткенде сізге уәде бермесем де... Енді келген екенсіз - осы маңайда кішкене жүрейік те тарасайық.

	- О, О не дегеніңіз, Гүлсара?! Менде театрға, премьераға үш билет бар...

	- «Шоқан Уәлиханов»? - деп елең етті ол.

	- Иә, иә, Мұқановтың драмасы.

	- О - о, бүгін біздің қыздар группамызбен бармақ болып еді - екі-ақ билет табылды. Жеребе тартып едік, маған түспеді.

	- Жо-жоқ, сізге түсті! Мен арқылы. Үш билет!

	Байқаймын, Гүлсара ептеп қуанған секілді.

	- Ал үшіншісі кімге? - деп сәл ыңғайсызданғандай боп сұрады.

	- Сіздің Клараға... таныспасақта...

	- Ой, қандай өкінішті... Бүгін оларда профсоюз жиналысы...

	- Онда амал не... Жүріңіз, жүгірейік, әйтпесе кешігеміз...

	Үлгірдік. Зал аузы-мұрнынан шыға толы екен. Бірталай үлкен бастықтар да келіпті. Олар отырған қатардың орта тұсынан облатком төрағасының орынбасары Жұмабек Тәшенов көзге шалынды. Бұл кісі Қазақстан үкіметін басқарып тұрғанда республикаға зияны тиетін бір мәселелерде Хрущевтың өзіне қарсы келіп орнынан түскен, қысқасы, Қазақстан үшін жазықсыз жапа шеккен деп естігем. Өзін өткен күзде көріп қалғаным бар. Кең-мол сұр макинтошты, сол түстес шляпалы, ақсары жүзді толық, ірі денелі орта жастардағы келісті кісі көшеде баяу басып келе жатқан. Шамасы, кешкілік қызметтен қайтқан беті болуы керек.

	...Спектакль шынында да керемет болды. Сахнаға Шоқан шыққанда жұрт дүрлігіп, дүрілдеп кетті. Бұл қуаныш халықтың өз өткеніндегі аса жарқын тұлғаларының біріне деген сағынышына ұқсады маған. Бірақ, неге... өткеніндегі? Мүмкін қазіргісіндегі шығар? Уәлиханов өз заманынан баяғыда-ақ аттап өтіп, өзінің шығармаларымен, армандарымен және ең бастысы, халыққа толық берілген жүрегінің өшпес жалынымен біздің замандастарымыздың да ой-санасында, жадында жарқырап тұрған жоқ па?! Былайынша да түр-түсі Шоқанға егіздің сыңарындай ұқсас актер Қасымхан Шаниннің талантты ойыны да менің бұл ойымды бекемдей түсті...

	Гүлсара да қатты толқыған сияқты.

	- Шоқан қандай тамаша адам болған!... - деді ол театрдан шыға бергенімізде. - Ал мен, аға, оны мектеп программасы көлемінде ғана біледі екем, соныма өкіндім... Оның аз ғана өмір сүргені қандай аянышты!

	- Қалайша аз?! Сіз оны қазір ғана кездестірген жоқсыз ба? - дедім мен жорыта таң қалғандай кейіппен.

	- Ол актер ғой...

	- О-о, Шоқан шынымен өлген болса - актер ойнамаған да, тіпті, Сәбит Мұқанов пьеса жазбаған да болар еді. Ол өлген жоқ! Қанша мектеп, кітапхана, институт, ауыл, аудан, көшелер оның атымен аталады. Еңбектері де ғылымда өмір сүре береді...

	- Солай екен ғой, шынында да, аға. Нағыз таланттылар үшін ажал жоқ екен ғой... Ал жәй адамдар қайтпек, елдің бәрі талантты емес қой?

	- Олар ұрпақтары арқылы өмір сүреді.

	- Ұрпақтары арқылы... Мен де солай ойлаймын. - дегенді естілер-естімес қып баяу айтқан Гүлсара көпке дейін үнсіз қалды. - Ал егер... егер ұрпақтары оларды яғни ата-анасын жөндеп көріп те үлгермеген болса қалай болады?

	- Мен... мен сізді онша түсінбедім, - дедім мен күмілжіп.

	- И-иә... тек сіз ғана емес... талайлар түсінбейді мұны... -Гүлсараның даусы дірілдеп кетті, бейне сәл болмаса жылап жіберетіндей.

	- О-о, сізге... сізге не болды?!

	- Жоқ... жоқ, ештеңе емес, кешіріңіз... - деп жеңіл күрсінген ол аздан соң қалыпты үнмен сөзін жалғады. - Мәселен... мәселен мен... әкемді мүлдем көрген емеспін, ол мен дүниеге келерден үш ай бұрын, қырық үшінші жылы майданға кеткен... Тіпті, фотокарточкасы да сақталмаған. Мен оны қайтіп елестете алам? Тек өз қиялыммен ғана ма?

	- Анаңыздан сұрап білуіңізге болады ғой...

	- А... нам... - Гүлсараның даусы тағы дірілдеді. - Мен екіге келгенімде ол да... ол да қаза болды!

	- Қаза болды?! Қалай, о да соғыста ма?

	- Жоқ, Қарағандыда, шахтыда, вагонетка қағып кеткен.

	- Ол о жаққа қалай барған?

	- Естуімше, оны о жаққа сот жіберген. Біздің колхозда бір оңбаған бастық болыпты. Сол әкемнен «қара қағаз» келгеннен кейін анама тиісе бастаған. Ақыры, біржолы күш көрсете бастағанда анам кетпенмен бір ұрып қатты жаралапты. Әне, сол үшін...

	- Оһ, қандай қасірет. Ал анаңыз есіңізде ме?

	- Жоқ десем де болады. Тек менде оның сыртына «Менің сүйікті жалғызым – Гүлсараға, апасынан» деп жазылған жалғыз ғана кішкентай суреті бар. Қарағандыға кетер алдында түскен сияқты.

	- Ол өзіңізге ұқсай ма?

	- Ұқсайтын сияқты.

	- Сұлу болған екен ғой онда... - Тұтас бір кварталдан өткенше үндеспедік. Гүлсараның әке-шешесінің, өзінің де тағдырлары үшін жүрегім ауырды. Неткен аянышты...

	- Сіздің ата-анаңыз аман-есен шығар, - деді әлден уақыттан соң Гүлсара.

	- Иә, ол кісілер бар. Әкем соғыста болған, аяқтан жараланған... Шешем өмір бойы колхоздың жүмысында болған. Қазір екеуі де пенсияда.

	- Сіз бақытты екенсіз.

	- Сіз де міндетті түрде бақытты боласыз, қымбатты Гүлсара! -«Қымбатты» деген сөздің аузымнан қалай шыққанын өзім де байқамай қалдым. Мүмкін оны бірдеме етіп жұбатқым келді ме екен? - Өзіңіз де есейдіңіз... Ал шешеңізден айырылған соң қайда болдыңыз?

	-Мені өзіңіз Сарыарқада көрген шөбере ағамның анасы қолына алыпты. Нұрилә әже. Өте мейрімді кісі еді ғой. Өз балаларынан еш кем көрген жоқ. Әжемнің арқасында жетімдікті онша сезінбедім десем де болады. Тек ол кісі бұдан бес жыл бұрын кенеттен сырқаттанды да көп кешікпей қайтыс боп кетті. Тап сол кезден өз жағдайымның қаншалықты ауыр екенін анық аңғарғандай болдым. Нұрилә әжемнің қырқын бергеннен кейін мектеп-интернатқа орналастым. Одан соң Баян әпкенің айтуымен музыкалық училищеге түстім... Ағаның үйінде тек каникул кездерінде жүрдім. Енді... енді мүмкін...

	Гүлсара іркіліп қалды. Нені айтқысы келмеді екен? Оған енді өзімнің тергеушілік әдетіммен сұрақ беруден құдай сақтасын, деп ойладым. Өйтсем онсыз да тағдыр тауқіметін аз тартпаған оның жанын ауыртармын...

	- Ал, аға, спектакль үшін сізге көп рахмет, - деді ол пәтерге жақындағанымызда. - Енді мен үшін уақыт бөлуіңіздің қажеті жоқ болар... Мүмкін бұдан былай жақсы таныстар ретінде мереке-қуаныштарда бір-бірімізді құттықтап тұрармыз... Оның үстіне биыл бітіретін курстағылардың есепті концерті болмақ, мен соған дайындалуым керек.

	Оның енді кездесуді доғарайық дегенін естігенде салым суға кете бастап еді, «есепті концерт» дегені суға кеткен қарамайтын талдай боп, соған жанталаса жармастым.

	- Япырай, Гүлсара, мені концерттеріңізге қалайша шақырмайсыз?

	- Концертке... иә, әрине, болады ғой...

	- Рахмет! Онда былай... - Мен қалтамнан блакнотымды суырып алдым да бір бетіне қызметтегі, үйдегі телефондардың номерін жаздым.

	- Міне, сізге менің телефондарым, звандасаңыз болды - мен жетем! Мен... мен сіз концертке дейінде де хабарласып тұрсаңыз - өте қуанар едім. Сөйтуіңізді асыға күтем!

	- Сау болыңыз, аға...

	Оның телефон соғуын дегбірсіздене күткеніммен өз ойымның шырмауынан шыға алмай алағызып жүрдім: неге менімен кездесуден қашады? Неге? Бәлкім, оның өзінің де жүрек қалауы бар шығар? Бірақ, ондайға онша ұқсамайды ғой. Егер біреуі болса, екеуміз бірге жүргенде біреу көріп қалмады ма екен деп жан-жағына жайлап болса да алақтамас па еді? Жоқ, өзін бірде бір рет олай ұстаған емес... Онда не? Мүмкін, е дегенге елп ете түспейтін әдепті қыз тәкәппарлығы шығар... Сонан соң ол үшін мен кіммін әуелі? Мұның жауабын сөз арасында «жақсы таныстар» деп беріп те қойды ғой... Солай... дегенмен, дегенмен не? Мүмкін, мен, ол өзі оны білдіре қоймаса да, оған мүлде ұнамайтын менімен бірге болу оған азап шығар? Япырай, сонда біздің қатынасымызды жалғастырып келе жатқан тек менің жігіттік кеудемсоқ эгоизмім ғана болғаны ма? Бұлай емес шығар. Өз-өзімді аз да болса білем ғой: өзіммен ғана санасатын өркөкірек ақымақ емеспін... Сірә, осы түйінді, өзіме қаншалықты ауыр тисе де, тек Гүлсараның шешуіне қалдыру дұрыс болар... Оның дүние есігін ашқаннан тағдыр аямаған нәзік те сезімтал жүрегіне өз тілегімнің жүгін салудың қажеті қанша? Өйтсем мұным басқаны қойғанда адал жанның амалы болар ма? Әрине, жоқ... Ал... ал оған бойжеткен қыз ретінде емес, адам ретінде менің де қолымнан келер нендей бір көмек қажет бола қалса? Байланысты үзбеу керек. Тіпті, өйтудің өзіне менің шамам жетер ме екен ендігі жерде? Күтейін, телефон соғылып қалар.

	Соғылды.

	- Сәлематсыз ба, Ілияс аға! Мен Гүлсарамын ғой... - Ақыры бір күні таңертең көтерген трубкадан оның осы сөздері жетті. Бір жақтан жүгіріп келгендей немесе әлденеге қуана толқып тұрғандай алқына демалғаны да анық естілді.

	- Сәлемат бол, Гулсара! - даусым қатты шықса керек, кішкентай кабинетімді өз үнім кернеп кеткендей болды.

	- Бүгін бізде концерт кешкі алтыда. Келесіз бе?

	- О, келмегенде ше?! Сөз жоқ келем.

	- Біздің училищенің қайда екенін білесіз бе?

	- Табам, табам ғой, Гүлсара!

	- Онда... кешке көріскенше, аға...

	Шағындау акт залы толы екен, негізінен жастар. Тек алдыңғы қатарда шамасы училищенің басшылары мен мұғалімдері болса керек, қасқалау буырыл шашты егделеу еркектер мен көбінесе бастарына берет киген, кейбірі көзілдірікті әйелдер отыр. Маған да сол маңайдан бір орын табыла кетті.

	Концерт те басталды. Көбінесе қыздар, ара-тұра жасөспірім жігіттер бірінен соң бірі шығып кейде халық әндерін, кейде әлемдік классика туындыларын орындап жатты. Оларды рояльда сүйемелдеуші отыздар шамасындағы төбесіне әсемдеп түйілген шашы, қасы-көзі қап-қара болғанымен жүзі әппақ, үстіндегі омырауы мен арқа тұсы ашықтау, тереңдеу декольтелі қара көйлегі өзіне керемет жарасымды келіншектің өзінде де, оның клавиштерде кейде баяу, кейде жұлқына шапшаң ойнай жөнелетін әппақ салалы саусақтары шығаратын мол үнді, сазы сан алуан дыбыстарда да көрген мен естігенді еліктіретін бір сиқыр жатқандай. «Шынайы өнер иелері осындай болса керек қой» деген сияқты ой келді. Әйтсе де мен оны сабырсыздана, толқи күтулі едім...

	- Евгений Брусиловский. «Қыз Жібек» операсынан Қыз Жібектің ариясы. Орындайтын Гүлсара Рахымова, - деген конференсье қыздың даусы менің жүрегімді лүп еткізгендей болды.

	Міне, оның өзі де шықты. Залдағыларға сәл иіліп сәлем етті де рояльдің жанына кеп тұрды. Қазақ қызының ұлттық костюмі өзіне керемет жарасады екен ғой! Тіпті, танымай қалғандайсың. Онсызда сұлу жүзі одан бетер көріктене түскендей. Сәл ашылған алқызыл еріндерден көрінетін маржандай әппақ тістер сұлулықты толықтырып қана қоймай балғын жастың жан тазалығын да паш етіп тұрғандай.... Алқызыл еріндерден алғашында жәй толқып шыққан таза коларатуралық сопрано бірте-бірте тыңдаушыларды еліктіре, ынтызар ете баурап барады. Ал менің санамда ол көзге көрінер-көрінбес мың-мың алтын жіпке айналып, бір әдемі тор, жүректерді аулайтын тор түрінде тоқыла бастағандай...

	Гүлсара нағыз фурор жасады, қол шапалақтан зал дүрілдеп кетті...

	- Бұл Қыз Жібекке! - деп Гүлсараға қайтып келе жатып жолдағы ларектен алған бір шоқ гүлді үсындым. Жәй, асықпай жүріп келеміз. Кеш жылымық еді. Оның жылылығы әсіресе біраз бұрынғы сұрапыл суықтардан кейін айырықша жағымды да жайлы сезіледі. Түстіктің аты түстік дегендей, сүрленген, қала түтінінен ысталған қар қадірі кеткен қонақтай әлі жатқанымен көктем лебі анық сезіледі.

	- Сіз тамаша айттыңыз, Гүлсара! - деп қолын тағы қыстым.

	- Ал мен... жылап жіберем бе деп қорықтым...

	- Мәссаған!.... Неге, неліктен?

	- Толқығаннан шығар... Жібекті аяп кеттім. Сондай тамаша қыз, ал тағдыры... тағдыры нағыз трагедия.

	- Мен де толқып отырдым...

	- Сіз неден?

	- Сіздің арияны ғажап айтқаныңыздан ғана емес, өзіңіздің Жібекке айналып кеткеніңізден! Ал Жібек - Гүлсара, сөз жоқ, бақытты болады!

	- Сіз соншама сенімдісіз.

	- Ия сенімдімін. Сіз мынадай дарыныңызбен, барша болмысыңызбен бақытты болмауыңыз мүмкін емес...

	- ...егер біреулер кедергі жасамаса, тіпті, жасап та қоймаса... - деді Гүлсара ойға кеткендей.

	- Кедергі жасайтындарды жолатпаймыз!

	- Сіз әрдайым қасымда болмайсыз ғой...

	- Мен әр уақытта сізбен бірге болуға дайынмын. Тіпті, сіздің әрбір аккордыңызда, әрбір әніңізде боламын!

	Неге екенін қайдам, менің осыншалықты қызынғаныма қарамастан Гүлсара салқын, енжар қалпын өзгертпеді.

	- О-о, аға, онсыз да күрделі өмірді одан бетер ауырлатып керегі не... Басқаны қайдам... өз өмірімді айтам... Мен... мен сіз ойлағандай емеспін... - Осылай деп Гүлсара маған енді белгісіз мұңға толы көзбен қарады.

	- Онда сіз қандайсыз?

	- Әйтеуір... басқа қыздар сияқты емеспін...

	- О, оны мен сізді алғаш көргенде-ақ байқағанмын! Содан да шығар, шынымды айтсам, сізді жақынырақ танып білсем дегенім. Тіпті, кәсіптік ерекшелік те болар, қанша дегенмен тергеушімін ғой! - деп күлдім.

	- Қы-қызық екен... - Гүлсара да енді күлімсіреген жүзін маған бұра сөйледі. - Сонда... сонда сіз мені тергеу субъектісі еткіңіз келе ме?

	- Жо-оқ, о не дегеніңіз... тергеу емес таным субъектісі болғаныңызды қалап едім.

	- Мейлі, солай болсын... сонда не бұйырасыз, тергеуші аға?

	- Мен бұйырмаймын, өтінемін... кездесіп тұруды өтінем... Түсініңізші, сізбен бірге болу маған... маған өте ұнайды!

	- Шы.... шынымды айтайын... маған да ұнайды. Бірақ... бірақ, сіз кейін қатты өкініп жүресіз бе деп қорқам... Қуаныш орнына қапанала тауып жүрсеңіз...

	- Жоқ, тағы да айтам, жоқ! Олай болмайды. Мен мына жұлдызды аспанға қалай сенсем, сізге де солай сенем!

	- Онда, онда... Жа-рай-ды... Керіскенше, аға...

	Біз бұл кезде Түркістан көшесіндегі таныс үйдің қақпасы алдында тұрғанбыз. Гүлсара қолын ұсынды. Жып-жылы, нәзік. Райхан гүлін иіскей тұрып маған ұзақ қарады. Бұл көзқарас бұған дейін ешқашан да болып көрмеген. Жас гүлдің жұпарындай қуанышпен көкірегімді толтырса, «Көріскенше, аға» деген сөздері келер күнге, алдағы дәуренге деген іңкәрлікті буырқанта оятты...

	Гүлсара екеуміз күнде болмаса да күнара жолығып тұрдық. Әр кездесу менің тілегіме айналып, уақытты минутпен санайтын болдым, сол минуттар өзіме қанат бітіргендей сезіндім. Осындай күйде парктерді, көшелерді жұп жазбай қыдырып, киноға, театрға, сауық кештерге бірге бардық. Оның әні ғана емес, жан-жүрегі мейлінше мөлдір адамдарға тән әрбір сөзі, әрбір күлкісі мені барынша сүйсіндіре рахатқа бөледі. Ол менің ең жақыныма айнала бастады. Байқауымша, Гүлсара да бірте-бірте өзгере бастағандай. Әңгімеге де ықыласты, көңілді, кейде ептеп еркелейтін де болып алды. Сыртқы пішіні де қайта түлегендей. Ашаңдау мүсіні жұмырланып, әдемі бір қалып тауып келеді. Ал бет жүзі жаңа туған Айға ұқсап, жас, балғын нұр таратардай. Бірақ мұның бәрі шақырайған, бірден жанарды жасқап тастайтын бет қаратпас сұлулық емес, бірте-бірте танылатын, танылған соң біржолата табындыратын аса тартымды сыршыл да жуас сұлулық сияқтанды... Ал ол сұлулықты күндіз кейде жұмыста отырып та ешқандай суретші болмасам да ақ қағазға карындашпен түсіруге тырыстым. Гүлсараны әр түрлі кейіпте бейнеледім: міне, ол ән айтып тұр, мынада әлденеге қатты мұңайып қалған, мына жерде ол қуана күліп тұр... міне, Клара екеуі сөйлесіп тұр. Айтпақшы, Клара ашық мінезді, жаны жарқын, оқығаны өте мол қыз екен. Кейде үшеуміз шыққанымызда Клараның әйтеуір бір сылтау тауып, Гүлсара екеумізді оңаша қалдыруға тырысатынын да байқап жүрдім.

	Менің кейінгі айларда үйге кештеу келетінім ата-анам тарапынан аңғартылмай қалған жоқ. Бірде әкем мені коридорда қарсы ап тұрып абыржыңқырай сөз қатты:

	- Балам, сен осы екі-үш адамның жұмысын істеп жүрген жоқсын ба?

	- Жоқ, көке... өз жұмысымды ғана істеп жүрмін. Қазір ол тіпті көбейіп кетті... Және бәрі тығыз... - деп өтіріқ айтып та жібердім амалсыз. - Кешігіп жатсам, алаңдамаңыздар - жұмыс...

	Ал, шешем тегінде ана жүрегі сезімталдау дейді ғой, бірдемені, шын себепті сезетін сияқты. Үйге келгенімде бет жүзіме, көтеріңкі күйіме қарап, көптен күткен қуаныштың жақындап қалғанына күдіксіз сенген адамның жымиысымен жымиып қана қоятын...





Біздің түстіктің қысы суық болсын-болмасын, бәрібір тез өте шығады, қысқа. Сол жылғы қыс та көп ұзамай көктемге тез-тез орын босата бастады. Дүрмекті, өз шарасына симайтындай толықси келген көктемге. Мезетті сәтін шыдамсыздана күтіп, тырсылдап, тыпыршып тұрғандай, бас-аяғы екі-үш күнде алдымен өрік, сирень, шие, олардың соңын ала алма бұрқырай гүл атты. Қала алуан түсті, хош иісті гүлдерге оранды да қалды. Ертеңгілік мың санды бақта бұлбұлдар, басқа да құс атаулы сайрады, шиқылдады, шырылдады. Бадам мен Қошқаратада қыз күлкісіне ұқсап қасат қардың көбесін сөге сыңғырлап, сылдырлап жасылкөк су ақты... Қайткенде де осынау бұла сұлулықтың мен үшін ұшар басы, шырқау шыңы, жақұт тәжі Гүлсара еді. Соның арқасында ғана мына көктем көркі өзінен кем болмаса да білінбей, жанды толқытпай, онда ешқандай із қалдырмастан өте берген бұрынғы көктемдерден барынша ерекшеленді.

	Көктемнің қырдағы көрінісін тамашалап, оның лебін еркін жұту үшін алдағы жексенбіде қала сыртына шығуға Гүлсара, Клара екеуімен келістім. Бір подъезде тұратын таныс инженер жігітті ескілеу «Москвичімен» бізді апарып қайтуға көндіріп те қойдым. Бірақ бұл жоспар ойламаған жерден бұзылды. Бейсенбі күні маған кейінгі кездерде мүлде жоламай кеткен кадр бөліміндегі Роза келді. Келді де сәлемнен соң кабинетте ештеңе деместен әрлі-берлі жүріп алды. «Мұнысы несі? -деп ойладым мен артын сабырмен күтіп. - Әлде подиумдағы модельге ұқсап көркін керсетейін дегені ме? Дегенмен, әдемі өзі... Ақ кофта, қысқалау қара юбка, туп-түзу аяғына қонымды биік өкшелі қара туфли өте жарасып, бүкіл бой бітімін тым тартымды етіп – ақ тұр...»

	Роза менің төзімімді тексеруін бітірді ғой деймін, бір уақытта кілт тоқтап орындыққа отырды.

	- Алматыны сағынған жоқсыз ба? - деп күтпеген бір сұрақты беріп қалды.

	- Несін сағынайын?... - Сұраққа сұрақпен жауап қайтардым мен де. Сөйлескім келмегенде өстетін әдетім бар еді.

	- Үлкен әдемі қала ғой Алматы... Ал, бізде мұнда не?

	- Маған мұнда да ұнайды.

	- Ұ-най-ды... - деп соза сөйлеп жымысқы бір күлкімен күліп жіберді Роза. - Білемін, білем... көргем!

	Оның өзін бұлайша ұстауын енді түсінгендеймін.

	- Көрсеңіз, жақсы бопты, - дедім қатқылдау үнмен. - Сонымен маған не айтпақсыз?

	- Айтпағым: сіз ертеңнен бастап Алматыға Республикалық прокуратурадағы он күндік семинарға командировкаға барасыз. Міне, сізге командировка куәлігі, - деп ол қолыма документ ұстатты.

	- Бірден-ақ осылай демедіңіз бе?

	- Жарайды, сапарыңыз сәтті болсын, - деп кейін бұрылған ол есікке жете бере кідіріп маған қарады. Жүзінде әлгіндегі бір жымысқылау күлкі.

	- Енді... онда, Алматыда жүріп Шымкентті ә... ә... дәлірек айтқанда Шымкенттегі бір сұлуды сағынатын боларсыз?

	- Ол жағын енді маған қалдырарсыз...

	«Әй-и, Роза, Роза-ай... мұндай шаншу сөз саған лайық па еді... -деп ойладым мен ол шығып кеткен соң. - Мен сенің алдыңда титтей де кінәлі емеспін ғой. Саған онша көңіл аудармағаным ба кінәм? Жүреккке әмір жүрер ме еді. Ол өз тандауын жасар еді бәрібір... Жасады. Егер ол таңдау саған түспесе, жазығым не менің?!»

	Сол күні кешке Гүлсараға алдағы сапар туралы айттым.

	- О, бұл тамаша ғой, аға! - деп ол алақанын шапалақтап жіберді.

	- Солай ғой. Бірақ бір жағынан...

	- Ә... ә... о... жағы да жақсы болады, уайымдамаңыз! Самолет ертең қаншада?

	- Түстен кейін, үш отызда

	- О, онда мен сізді шығарып сала алады екенмін ғой... Менің сөйтуіме бола ма? Сіз мені қаншама рет шығарып салдыңыз.

	- Әрине, болады! Мен үшін үлкен қуаныш қой оныңыз... - Мен шынында да қуанып кетіп едім: Гүлсара шығарып салмақ! - Онда мен сізге таксимен тура сағат екіде келем.

	- Жарайды, келістік, аға...

	- Сонан соң, Гүлсара, маған өзіңіздің бір суретіңізді бересіз бе? Жоғалтпаймын, кейін өзіңізге қаласаңыз, қайтарамын.

	- Ә, оны қайтесіз?

	- Әңгімелесіп жүру үшін... сізбен,

	- О-о, ондай әңгімеден түсініспей қалып жүрсеңіз қайтесіз?

	- Ол мүмкін емес! Алда-жалда солай бола қалса, келісіммен өзіңізден көмек сұраймын!

	- Мақұл, иландырдыңыз. Ертең ала шығармын...

	Ертеңіне бәрі ойлағанымыздай болды. Аэропортта таксистке дол ақысын екі есе асыра төлеп, Гүлсараны күтуді, содан соң үйіне жеткізіп тастауды тапсырдым. Қоштасар мезгіл жақындағанда Гүлсараның жүзіне ұзақ қарадым. Одан маған деген сенім, тілеулестік пен берілгендіктің ыстық лебі есіп тұрғандай екен. Құйын сезім сәтте баурап Гүлсараны айқара құшып, ернінен қатты сүйдім. Ол көзімен де, сөзбен де ештеме деместен алақанымен менің бетімді асықпай сипады...

	- Жолыңыз болсын, аға...

	- Көріскенше, ардақтым!

	Әдетте зулаған уақыт дейміз ғой, ал ол жолы ешқандай да зулаған жоқ табандап тұрып алмаса да қыбырлап қана жылжыды. Сол қыбырмен әрең өткен он күнде қалааралық сөйлесу пунктіарқылы Гүлсараны бірнеше мәрте телефонға шақырдым. «Сіз кеткелі Шымкент бір турлі қызықсыз болып қалды, аға» - деді бір сөзінде. Соған қарап сағынып жүрген жалғыз мен емес екенмін-ау деп ойладым. Осы ойдың өзі жанға бейтаныс бір тәтті қуаныш ұялатты...

	Біздің самолет Шымкент аэропортына кеп қонғанда күн кешкіріп қалған еді. Такси ұстай сала Түркістан көшесіне тарттым. Бүкіл үйдің бір терезесінде ғана жарық бар екен. Мен қоңырау соғып, ит үрген соң қақпаны Гүлсара ашты. Үстінде шұбар ала халат, аяғында шәркей. Өзінен жып-жылы леп ескендей. Біз үнсіз құшақтаса кеттік. Ернінен, тамағынан мейір қанғанша ұзақ сүйдім. Аздап өз-өзімізге келген соң бірінші болып Гүлсара үн қатты:

	- Мен сізді күткем... Мүмкін үйге кірерсіз?

	- Ыңғайсыз емес пе?

	- Үйде менен басқа ешкім жоқ. Клара таңертең Сарыағаштағы әпкесіне кеткен. Ал тетя Галя түстен кейін Ташкенттегі балаларынан телеграмма алып асығыс сонда кетті... Үйге қарауыл боп мен қалдым.

	- Қорықпайсыз ба?

	- Онша қорықпайтын сияқтымын... Ит те бар ғой. Несіне тұрмыз, үйге кіріңіз. Мен сізді шәймен сыйлайын, жолдан келдіңіз ғой...

	Коридордың оң жағындағы кішілеу бөлмеде төсек-орны ұқыптап жиналған екі темір кровать, екі орындық пен шағын үстел, киім-кешек шкафы. Кәдімгі студенттік пәтер. Тап-тазалығы, жеңіл әтір-кремнің жұмсақ исі мұнда қыздар тұратынынан хабар бергендей.

	Гүлсара шәйді лезде әзірледі. Бірер пиаладан соң шөл басылғандай. Бірақ... бірақ ешқандай да шәйдің шамасы келмейтін басқа бір шөл - ынтызарлық барын, және оның сәт сайын бойды шарпи буырқанып келе жатқанына нық сезінгендеймін. Соның күштеуімен ұят пен әдептің ала жібін аттағандай боп Гүлсараға еріксіз тілек айттым:

	- Мен.. мен.. бүгінше... осында қалсам қайтеді?

	- Ой, аға, ол қалай... қалай... мен білмеймін, тіпті... Бізде ондай бұрын болған емес... - Менен, сірә, мұндайды мүлде күтпеген болуы керек, Гүлсара сәтте берекесі кетіп абыржып қалды. Тек біраздан соң ғана сенімді үнмен:

	- Былай болсын, аға: Сіз үйіңізге қайтыңыз, ата-анаңызды қуантыңыз. Ол кісілер де... сағынған, тіпті, күтіп отырған да болар.

	- Олар менің дәл қашан келетінімді білмейді. Айтпастан келіп қуантайын дегем... Рұқсат етсеңіз өзіңізбен бірге үйге қарауыл бола аламын.

	- Ой, аға білмеймін... білмеймін, тегі...

	Осы сәт лап етіп бойды билеп, есті алған құштарлық құйыны барша тосқауылды елеместен ерікті өзіне алды: Гүлсараны бауырыма басып, сүйе бердім, сүйе бердім... Ғажайып оттан өртенуді емес, шексіз ләззат тапқандай халде оның да ыстық іңкәр тілегін сезіндім...

	- Енді... енді, аға, менің сіз... сіз ойлағандай емес екеніме... көзіңіз жеткен шығар? - деді Гүлсара демігулі әлсіз үнмен жаңағы бір жанталас құйыннан соң саябыр тауып, сабамызға түсіп тар кереуетте құшақтасқан күйі жатқанымызда.

	- Ым-м... - Мен не деп жауап берерімді білмедім.

	Білмеуім түсінбеуімнен секілді. Менің жүрегімді талайдан бері толық, біржолата дерліктей билеп алған махаббатқа тырнақтай ғана күйе тәріздес, өзім әлі танып болмаған бір сезім жабысқандай. Мүмкін ол Гүлсара бар болмысымен мендік емес, әлдебір себептен уақытша немесе мәңгіге айырылысқан басқа біреудікі болар деген қорқыныш шығар? Бұл арада мезгілдік өлшем жүрмесе керек. Бар мәселе маған мүлде беймәлім біреуге Гүлсара жүрегінде титтей де болса қимастық ыстық сезім сақталды ма, жоқ па де- генде шығар...

	- Сіздің біреуіңіз болған-ау, шамасы? - дедім құлағына сыбырлап.

	- Иә... жо-жоқ, - деді ол да сыбырлай.

	- «Иә, жоқ»... Мұны қалай түсінуге болады? - Менің даусым еркімнен тыс қатқылдау шығып кетті.

	- Оны мен сізге түсіндіре алмаймын...

	- К,ы... қызық екен... түсіндіре алмайсыз...

	- Иә, иә... түсіндіре алмаймын, - Гүлсара осылай деді де, басын көтеріп, жастыққа шынтақтай кеудесін көрпенің шетімен қымтап алып, бір байламға келген кісідей сенімді үнмен сөзін жалғады.

	- Былай болсын, Ілияс аға... Мен сізден, құдай үшін, менің өткенім жайлы сұрамауыңызды өтінемін. Ешуақытта. Сіз мынаны ғана біліңіз: мен түп-түгел, тұтасым- мен біржолата, мәңгіге, көрге түскенімше сіздікпін! Сіз – менің тұңғыш, иә, тұңғыш... және соңғы махаббатымсыз! Тек сізге осындай ұят, масқара күйде келгеніме өте өкінемін... жоқ, «өкінемін» дегенім бекер, нағыз тозақ отымен өртенемін! Бірақ, мен кінәлі емеспін. Сеніңізші - кінәлі емеспін мен! Ал егер сенбейді екенсіз, тіпті титтей де күдіктенетін болсаңыз - дүниеде бар қасиеттінің атымен ант етейін - сізге ешқандай да өкпелемеймін, мені тастаңыз! Тап қазір тастауыңызға да болады.

	Гүлсара булығып барып, солқылдап жылап жіберді. Бүкіл денесі дірілдей, көз шарасын толтырып аққан ірі-ірі тамшылар жастыққа тырс-тырс тамып жатыр. Мен өзімді қайда қоярға білмей дал болдым. «Мен сіз ойлағандай емеспін, басқамын» дегенді талай айтып еді ғой... Сондай-ақ оның басынан бір жайсыз, мүмкін, тіпті, қасіретті оқиға өткенін шамалауға болмас па еді... Егер шын сүймесең сәл сезіктенген соң-ақ қоя қоюға болатын еді ғой. Ал ынта-шынтыңмен құлай сүйген екенсің - онда ә... әлгіге... тіпті көңіл аударудың қаншалықты қажеті бар? Бір оңбаған хайуанға алданып, жанын жаралап алған шығар. Сол жараны тырнаудың керегі не?! Оның үстіне өзіңді жан-тәнімен сүйетінін бір тәңірдің алдында тұрғандай алғаш рет ашып айтқан жоқ па...»

	- Жыламашы, жыламашы, сүйіктім... Гүлсарам менің!.. Мен бұдан былай ешқашан-да сұрамаймын. Ант ете де алам... - Жасын сүртіп, сәл қызара мөлдіреген көзінен сүйдім. Осындай жанның алай-түлейінде оны «сен» деуге көшкенімді байқамай да қалыппын. Бірде оған мені «сен» десең де болады дегенімде ол «Жоқ, аға, мен сізді ешуақытта олай атамаймын, ал сіз мені «сен» дей беріңіз» деп өзі рұқсат бергені ойымда болды ма, қайдам.

	- Алматыда жүргенімде, Гүлсара, менің неге алғыс айтқанымды білесің бе? - дедім ол сәл жұбанып, солығын басқан соң.

	- Мүмкін... «кімге» шығар?

	- Жоқ, «неге». Сарыарқаға алғыс айттым, екеумізді кездестіргені үшін!

	- Ал мен... ол жақтан Шымкентке ұшқанымда, неге екенін қайдам, сізді бірнеше рет еске алғам...

	Көктемнің күндері де самғап ұшып жатты. Оның қанатымен, қуаныш қанатымен, мөлдір махаббат қанатымен Гүлсара екеуміз де көкке ұшқандай боп жүрдік.

	Уақыт өте келе күнде кездессек те бірге өткізетін санаулы сағаттар мені қанағаттандырмауға айналды. Бір жолы Гүлсараға ойдағы тілекті ашып салдым.

	- Қосылайықшы, жаным? Мен сенімен әрдайым бірге болғым келеді.

	Ол сықылықтап күліп жіберді.

	- Жұмыста, прокурор конторында да ма?

	- Менікі әзіл емес, шыным, Гүлсара.

	- Жоқ, аға, кешіріңіз мені... ол мүмкін емес... бәлкім... бір кездерге дейін. - Гүлсара даусы тым бәсең шықты. Тіпті, жыламсырағандай.

	- Неге... неге олай?

	- Сіз көп ешнәрсе сұрамаймын деп уәде бердіңіз ғой...

	- Бірақ ол уәде өткенге байланысты, ал мынау екеуміздің ортақ болашағымыз туралы ғой.

	- Сонда да... дұрысы сол болашақтан үміт етейік...

	- Ол болашақ қашан болады?.. Онда... онда әзірше тым болмаса менің ата-анаммен танысшы?

	- Ой, ұяламын, аға.

	- Ұялатындай дәнеңе жоқ. Олар қарапайым, мейірбан адамдар, сені көргендеріне қуанады.

	- Мен сонда... жалғыз өзім баруым керек пе?

	- Неге жалғыз?.. Баянды да, Клараны да қоса шақырамыз.

	- Онда... онда баруға болатын шығар...

	- Өте жақсы! Ендеше алдағы сенбіде, түсте біздікінде, боламыз. Сендерді өзім алып кетем.

	Жақын күндері үйге ерекше, жөні бөлек қонақ келетінін естігенде анам қатты толқыды. Жүзіндегі қыртысты әжімдер де тегістеліп кеткендей. Көзінен қуаныш ұшқындайды.

	- Ә... ә ол қыздардың ішінде біздің келешектегі келініміз де бола ма? - деп асыға, үміт-тілегін жеткізе сұрады.

	- Болуы керек... мүмкін... сіз кішкене сабыр етсеңізші... Алдымен танысу керек: сіздерге ұнай ма, ұнамай ма?

	- Аты кім өзінің? Кейін шатастырып жүрермін...

	- Гүлсара.

	- Аты қандай әдемі еді!.. Айналайын... Алла тілегімізге жеткізсін... Енді біз жақсы дайындалуымыз керек. Әкеңе өзің айтасыңба, ол ішкі үйде, төсегінде.

	- Жоқ, сіз айтқаныңыз дұрыс, апа.

	- Айтам, әрине, айтам...

	Ертеңіне қонақ күтуге үйде дайындық басталып та кетті. Әрине, оған өзім араласа алғаным жоқ. Жұмыс. Әкем базарға барып тұтас бір қойдың етіне қоса бірнеше семіз қазы әкепті. Шешем дастарханға керекті басқа ішіп-жемді түгендеген. Сенбі күні мен таксимен меймандарды алып келуге шыққалы жатқанымда Түлкібастан бір топ туысқанымыз: мұғалім Серікбай аудандық ауруханада істейтін жұбайы Сейсекүлмен, колхозда агроном Бейсенбек аға көп балалы жеңгеміз Райханмен сау ете қалды. Үйдің іші арқа-жарқа қуанышқа толып, бір мереке салтанатындай ахуал орнады.

	- Бұларды мен шақырғам, - деді анам ас үйде құлағыма сыбырлап. - Қаладағы үйімізді көрген жоқ қой, көрсін қалай тұрып жатқанымызды. Әрі десең меймандармен бірге болсын дегем...

	Міне осындай жиынға Гүлсарамен бірге Баян мен Клараны қоса алып келдім. Біз келгенше Сейсекүл, Райхан жеңгелерім үстел үстін ең жақсы ресторандардағыдай жайнатып қойыпты. Баяннан басқалардың бәрі танысты, ол болса біздікілердің бәрін біледі ғой. Дастархандық думан тізгінін бірден Серікбай аға өз қолына алды. Әзіл-оспаққа ұсталығының үстіне әнші, домбырашы. Көңілді отырыс басталып кетті. Тек, байқаймын, Гүлсара ғана біртүрлі қысылыңқы халде секілді. Мен оқта-текте көз қиығыммен болса да оның еркінірек болуына әсер етуге тырыстым. Жеңіл шарап құйылып, ән шырқалды. Көңілденген келіншектер Серікбай ағаның домбырада сүйемелдеуімен биге басты. Әсіресе, Райхан жеңешем думанды қыздырып, жұлдыздай жарқылдады. Ол бір орайда Гулсараны қүштегендей, қояр да қоймай ортаға алып шықты.

	- Неменеге салың суға кетіп отыр? Жас адамға көңілсіздік жараспайды, қалқам. Қане, билеп жібер қане!

	Бет-жузі лып етіп алаулап кеткен Гүлсара екі-үш айналым жасады. Әрбір қимылында аққуға ғана тән қозғалыстар бар сияқтанып кетті маған. «О, сүйіктім менің!» - іштей осындай ризалықпен мақтаныш өрледі.

	Үстел басына қайта жайғасқан соң Сейсекүл мен Райхан анаммен бірдеңе деп күбірлесіп, бас изесті де төргі бөлмеге өтіп, одан үлкен ақ жібек жаулық алып шықты. Соны жаза ұстап өз орнына отырған Гүлсараның басына жаба салды. Мынандай тосын жайдан шошып кеткен Гүлсараның даусы қаттырақ шықты.

	- Ой, бұларыңыз не, әпке?!.. Қойыңыздар, бұлай болмайды!..

	- Неге болмайды, жарығым?! Болады... - Сейсекүл барынша байсалды үнмен нықтап басу айта бастады... - Ақыр екеуің бір-біріңді шын сүйеді екенсіңдер, осылай ата салтын жасауымыз керек біздің. Осы үлкен үйдің қадамы құтты келіні бола ғой, қалқам! Сөйт, қарсы болма...

	- Кейін... кейін... - деді Гүлсара жыламсырай.

	- Кейіні несі?!.. Бірің ержеттің, бірің бойжеттің - кейін дегеннің керегі жоқ енді... Үлкен кісілер өзіңдей келінді күткелі қашан. Қуант, бақытқа бөле оларды, Сараш!..

	Осы тұста анам да сөзге араласты.

	- Біздің баламыз бол, айналайын. Өтінемін сенен...

	Баян мен Клара да Гүлсараға екі жақтап әлденелерді жылдамдата айтып жатты. Гүлсара басын төмен салып, үнсіз қалды. Тек қос көзден қос тамшы сырғып бара жатты...

	Бойы төбеге тірелердей Бейсенбек аға осы кезде залға енген әкеме қарай ұмсына ұмтылып, қос қолын жайды:

	- Келінді болдыңыз, Айдар көке, Әлима жеңеше! Гүлсара келіндеріңіз құтты болсын! Қане, жастарға батаңызды беріңіз, көке.

	Әкемнің күн мен желден әбден тотыққан аққұба жүзінен бір шүғылалы толқын жүріп өткендей жұмбақ арай пайда болды. Бұрын мұндайын көрген емес едім. Ол қос алақанын көкке жайып:

	- О, жаратушы Алла, балаларымыздың өмір жасын ұзақ қылып, бақытты ете гөр! - деді де орнынан көтеріліп, иіліп сәлем еткен Гүлсараның маңдайынан сүйді. Қуанышы қойнына сыймай тұрған анам да сөйтті. Ақбасты шампан тарс етіп атылды. Менің қиялымда Гүлсараның басындағы ақ жаулық ақ желкенге айналып, қайығымыз Гүлсара екеумізді болашағымыздың алыс та жарқын жағалауына қарай ала жөнелгендей...

	Ертеңіне Түлкібастан тағы да бір топ туыстарымыз жетіп, құтты болсын айтты, үйіміз тойханаға айналды. Әкемнің шақыруымен мешіттен молда келіп, некемізді қиды. Беташар рәсімі де қызықты болды. Сөйтіп, біз Гүлсара екеуміз ерлі-зайыптыға айналдық. Оның тездетілуі Сейсекүл мен Райхан жеңешелерімнің тапқырлығы мен батылдығы арқасында ғой. Әйтпесе кім білсін...

	Екі аптадан кейін стадион жанындағы шағын ғана асханада үйлену тойымыз өтті. Оған Көкшетаудан Айжан жездемізбен, балаларымен жетіп үлгерді. Тойға ұзын саны елу шақты кісі шақырдық. Олар негізінен тергеу бөлімінің бастығы бастаған менің қызмет- тестерім, Гүлсараның бірнеше курстасы еді. Гүлсара неліктен екенін қайдам, күйеуімен қоса Баяннан және Кларадан басқа, туыстарынан ешкімді шақырғысы келмеді. Ал сырттан - Шоқан рөлін ойнаған Қасымхан Шанин, актер әрі әнші Мұхтар Өтебаев, өзім аттас журналист Ілияс Байларов, талантты жас жазушы Қарауылбек Қазиев, суретші Қасымбек Нұрбеков, мүсінші Рысбек Ахметов секілді кейінгі айларда өзім танысып, араласып жүрген азаматтарды шақырдық. Көршілердің де біразы той қонағы болды. Сол қонақтардың арасында өзім студент кезден таныс-біліс, ғажайып әндері арқылы атақ-даңқы дүрілдел тұрған композитор Шәмші Қалдаяқовтың жөні белек, құрметті еді.

	Алғашқыда тойымыз қалай өтер екен деп алаңдауымыз бекер екен, бірден-ақ қызу басталып, қызық бола түсті: Жұрттың бәрінің көңіл кұйі бірте-бірте шалқыған дарияға ұқсап бара жатты. Сондай ауанның бір мезетінде Шәмші бұрыштағы пианиноға жақын келді де бірден Гүлсараға қарап, аздап кекештене сөйлей бастады.

	- Қ... қалқам, сен... сен муз... музыкалық училищені бі... бітіретін көрінесің... қане, бі... бір ән айта қойшы. М... менікін айтсаң тіп... ті жақсы!..

	Композиторды жұрттың бәрі қоштай жөнелісті. Гүлсараның шегіншектеуіне болмай қалды. Имене басып, Шәмшінің қасына келді де оған жәй ғана бірер сөз айтқандай болды.

	- О-о, т... тамаша!.. - деп Шәмші сәл жарықшақтау үнмен дауыстап жіберді, пианино алдындағы кішкене қара орындыққа жайғасып. Сөйтті де қос қолын көтеріңкіреп, басын шұғыл шұлғыда да саусақтарымен шабыттана клавиштерді қатты басып қалды. Алғашқы аккордтардан-ақ таңғажайып «Қайықта» екені аңғарылды. Маған Гүлсара да әнді ерекше бір шабытпен бастап кеткендей көрінді. Тек даусындағы толқыныстан туған аз-кем діріл болмаса... Бірақ мұндайда қалай толқымассың. Тыңдаушы дүйім жұрт мынау, оның үстіне Шәмші ағаның өзі сүйемелдеп отырса! Мен бар зейініммен, тыңдап қана емес, Гүлсараның әнді композитордың өзі риза болатындай толық нәшіне келтіре айтып шығуын тілеп, тілеп қана емес, шешуші бір сын үстінде жанымды шүберекке түйгендей халде отырдым... Ән аяқталғанда соғылған қолдан, ризалық дауыстан зал ішінің ауасы дірілдеп, дүрілдеп кетті.

	Жұқалтаң жүзі бал-бұл жанып, қалқандау құлағы әдеттен тыс қызарған Шәмші аға орнынан шапшаң тұрып, Гүлсараның бетінен сүйді.

	- Ж... жарайсың, қарындасым!.. Р.. рахмет с... са- ған!..

	.И... иә, ол барлық жағынан да осылай еді ғой... Үй тірлігінеде өте ұқыпты екен. Сабақтан келе салысымен оны-мұны шаруаны тындыруға кіріседі. Пісірген тамағы қандай дәмді. Онысына да анам қуанумен болды. Ең бастысы - Гүлсара ата-анама ерекше ілтипат, ілтипат қана емес, асқан мейірімділік танытты. Еркелей де білді. Ата-анам да оны туған баласындай көрді. Қысқасы, Гүлсара біздің үйдің ешқашан сөнбейтін әрдайым жарқырап тұратын алтын шырағы болып алды.

	Көп кешікпей үздік диплом алды да бірден пед институттың музыка факультетіне сырттай оқуға түсті, орта мектепке музыка пәнінің оқытушысы болып қызметке орналасты.

	Тұрмыс жағдайымыз да жаман болған жоқ. Мен тәп-тәуір жалақы, әке-шешем зейнетақы аламыз. Енді Гүлсараның да айлығы қосылды. Отбасының қаражаты, әрине, әкеміздің қолында болды. Бір жолы кешкілік ол кісі бір жақсы идея айтты.

	- Егер машина сатып алсақ... сендер қалай қарайсыңдар? - деп бәрімізге жағалай қарап шықты да жауап күтпестен сөзін жалғады. -Құдайға шүкір, біраз жиған-терген ақшамыз бар, негізінен ол үйді, екі жылқыны сатқаннан құралды ғой... Хо-ош, мінетін ат жоқ енді... Сонда жаяу жүре бермекпіз бе?.. Аяқ болса мынау, - деп әкем бурыл мұрт астынан қулана жымиды. - «Волга» деп құлашты кең сермеуге шама келмес. Ал әлгі «Жигули», «Москвич» дегендерді жүгендеуге боп қалар. Ілияс сонымен-ақ Гулсараны жұмысына алып барып, алып кайтып жүрер. Анда-санда бізді де мінгізер...

	Бәріміз қуана-қуана құптадық. Сол қуаныштың ыстығы осымен басылмасын деді ме, анам да бір қызық ой тастап жіберді.

	- Жомарттығың мұнымен бітпесін, «сый қылсаң - сыпыра» деген, Гүлсараға да әлгі, немене деуші еді... жүдә үлкен кебеже секілді күй тартатын, ә... ә...

	- Пианино ма? - дедім мен де елен етіп.

	- Иә, иә, сол, сол ғой... Тойда Шәмші тартты ғой, біздің Сараш та тартсын.

	- Жарайды, айтқаның болсын, Әлима, - деп әкем бірден келісті. -Оны ертең-ақ алуға болады, магазинде бар, көргем. Ал машинаны іздеу керек... ол жағын сен әрекетте, Ілияс...

	Әкенің айтқаны орындалды: көп кешікпей пианино да, машина да алдық. Рас, алтыншы модельді ақ «Жигули» мінілген, ескілеу. Әйтсе де жүрісі жайлы, бұзығы жоқ.

	Бұл алғандарымыз отбасы өміріне қуанышымен қоса біраз өзгерістер де енгізді. Гүлсара маған пианинода ойнауды үйретуге кірісті. Ал мен, университетте-ақ право алғаным жақсы болды, бәрін қалаған жақтарына жеткізе бастадым.

	Шілденің басында, әсіресе, біздің оңтүстіктің ең шыжитын шағында демалыс алдым да төртеуміз нағыз саяхатқа аттандық. Ақ «Жигули» қырыңды қыр, ойыңды ой деместен зымыраумен болды. Ол зымырап келе жатқанда өз өзіңнен ән айтқың да келеді екен. Ондай кездерде менің аузыма көбінесе Аймановтың «Біздің сүйікті дәрігер» фильміндегі Ермек Серкебаевтың, о да рульде, айтатын асқақ әні түсетін.



	- Надо мной небо синее,

	Облака лебединые

	И плывут, и зовут

	В дальний путь за собой.

	Через все расстояния,

	Через все ожидания,

	Я пройду и найду,

	Путь к тебе одной!..



	Ал маған асығымды алыстан іздеудің қажеті жоқ - ол қасымда, алдыңғы орындықта отыр ғой! Үстінде жұқа ақ кофта, сол қолында Айжан сыйлаған алтын баулы алтын сағат, оң қолының саусағында мен таққан алтын сақина жалт-жұт етеді. Жібектей төгілген мөп-мөлдір қара шашы форточкадан соққан желмен ойнап әппақ жүзі мен аққу мойнын дамылсыз сипалайды...

	Салонның арт жағына қатар жайғасқан әке-шешеміздің тілегімен Гүлсара да ән айтады. Көбінесе Қалдаяқов әндері: «Ақ маңдайлым», «Ақсұңқарым» және, әрине, «Қайықта». Мен болсам оның әндеріне, кейінгі кездерде өміріне ризалықтан ба, әйтеуір, бір түрлі жұмсақта та жұмбақ сәуле тарататындай арайлы қалпына сүйсіне таңданудан танбадым...

	Саяхатымыздың бастапқы кезінде Түлкібастағы туысқандарымызда меймандықта болдық. Одан соң біздің ауылдың тап іргесінен басталып, асқар Алатаудың айқара ашылған құшағына бірте-бірте еніп кететін Ақсу-Жабағылы қорығының таңғажайып табиғатын тамашалаған бір сәтімізде Гүлсара қолын шапалақтап, шаттана дауыстап жіберді:

	- Сіз нағыз жұмақта дүниеге келіпсіз ғой, Ілияс! Содан да шығар осындай болғаныңыз.

	- Қандай болғаным?

	- Осындай... мен сүйетіндей болғаныңыз!

	- Түсіндім, түсіндім, сүйіктім менің!

	Айтпақшы, «сүю» деген балдан тәтті сөзді Гүлсара нақ сонда алғаш рет аузына алды. Өзі атағандай нағыз жер жұмағында айтты...

	Атамекеннен кейін Түркістанға қарай жол тарттық. Арыстан-баб пен Қожа Ахмет Иассауи кесенелерінде болдық. Бала Бөген өзенінің жағасы мен Қаратау қойнауынан мәңгілік жай тапқан түп әже, түп бабамыз - Домалақ - ене әулие мен Бәйдібек бидің бастарына зиярат еттік. Сапар жалғасы ескілікті аңыз бойынша Нұх пайғамбардың кемесі қалған Қазығұрт тауы жағына ойысты. Тау басында тұрғанымызда әкем бір түрлі толқығандай кейіппен:

	- Осы қасиетті, киелі жерлерді аралау - Әлима екеуміздің қашаннан бергі арманымыз еді. Сол орындалды... Рахмет сендерге, қарақтарым... енді басқа да тілеуіміздің орындала беруін жазсын, - деп бата қылғандай бет сипады. Онысын бізде қайталадық.

	Әкем мен шешемнің енді құдайдан не тілейтінін олар айтпаса да Қазығұрт басында және сезіндім. Ойлы жанарын төмен салып тұрған Гүлсара да бек түсінді ғой деймін...

	Жылдар өте берді. Қызмет дұрыс жүріп жатты. Мені аға тергеушілікке жоғарылатты. Гүлсара да өзінің мұғалімдік жұмысына көңілі толатын. Ол кеш сайын қолы босағанда пианинода күрделі классикалық шығармаларды, негізінен Шопен, Бетховен, Чайковскийді ойнауды тереңірек меңгерумен болды. Ал мен одан кей кездері өзім аса ұнататын Морис Равельдің «Болеросын» орындауды өтінетінмін.

	Жылда демалысқа шығысымызбен курортқа баруды әдетке айналдырдық. Ыстықкөлдегі Шолпан Атада, Көкшетаудың Бурабайында, тіпті, Кавказдағы Бештауда да болдық. Ал әке-шешемізді Түлкібастағы туысқандарымыздың үйлерінде қалдыратынбыз. Олар онда өздерін бар курорттан артық сезінетін.

	Қысқасы, жағдайымыз жап-жақсы болды. Тек... тек бір ғана нәрсені... баламыздың жоқтығын ескермегенде. Мен, рас, бәлкім, жастықтан болар, оған онша мән бере қоймадым. Әлі бола жатар, бала қайда кетер дейсің деп ойлаған сияқтымын. Бірақ бір жолы... иә, бір күні ертеңгілік балконда алаңсыз темекі тартып тұрғанмын. Кенет төмен қарасам-іргелес үйде тұратын таныс құрдасым, қорғасын зауытының инженері Асаубай кетіп барады екен. Екі жағындағы екі кішкентай баласын қолдарынан жетелеп алыпты. Балалар бақшасына апара жатқан болуы мүмкін. Ал балалары болса бейне ұядағы балапандардың шиқылындай жіп-жіңішке дауыстарымен әкелеріне қосарлана, дамылсыз бірдемелерді айтып барады. Асаубай да мені көріп сәлемдесті. Күлкіден онсызда жалпақтау ақсары жүзі тіпті жайылып кетіпті...

	Мен бір түсініксіз күйде залға кірдім. Креслода анам бірдемені тігіп отыр. Әкем әлі жатын бөлмесінде сияқты. Гүлсара ас үйде ертеңгі шәйді әзірлеп жүрген тәрізді. Таңертеңгі дағдылы көрініс. Бірақ маған дәл сол күні бар бөлмені жел кезіп азынап тұғандай боп көрінді. Түк те жылылық жоқ...

	Обалы не керек, әке-шешем тәңірден не тілеп, нені тағатсыздана күтіп жургендері жөнінде тіс жарған емес. Бірақ олардың ендігі бар арманын ішім анық сезеді. Жылдар бойы күтіп, күткенмен іске аспай бірте-бірте жан жарасына айнала бастаған армандарын.

	Менің Гүлсарамның жаны одан да бетер ауыратын болар-ау... Бірде кешкілік қызметтен үйге келсем әке-шешем кіреберістегі ұзын скамейкада көршілермен әңгімелесіп отыр екен. Маған «Гүлсара үйде» деді. Пәтер есігі құлыптанбапты. Дыбысымды білдірместен ішке кірдім. Өзіміздің жатын бөлмеден әйелімнің даусы естілді. Жәйлап ән айтып отыр екен. Мұңды тіпті шерлі дерліктей халық әні. Тоқтай қап тыңдадым. Көпке төзімім жетпеді. Гүлсараны дауыстап шақырдым. Шықты. Көзінен жылағаны көрініп тұр. «Сен неге жылағансың?» - деп ем, сасқалақтап; «Жо... жоқ... мен жылаған жоқпын... ә... ә... бұл пияздан шығар... мәнті пісірейін деп едім...» деп әрең жауап берді. Мұнысына сенгенім жоқ.

	Кейінгі кездерде томсарулы, тұйықтау боп бара жатқаны да күдік туғызды. Бірдеңе сұрай қалсаң - «иә» жемесе «жоқ» деп қана қысқа жауап береді. Ал әке-шешеме қатынасы, бейілі бұрынғыша: мейірімді, елгезек. Бірақ, байқаймын, олары оған қиынға, күшке түсетін секілді...

	«Япырай, не боп барады? Науқастанып жүр ме? Олай емес деді ғой. Әлде жұмыста бір жағдайлар боп жатыр ма? Олай да емес деді ғой... онда не болуы мүмкін? Әлде баланың жоқтығынан ба? Әлі жаспыз ғой, болады да... әлде... әлде мені сүюден қалып, мені жатырқап бара ма?»

	- Мен ыстықтап кеттім... Жүрші, таммбурға шығайықшы, - деді Ілияс кенеттен. Ол осылай десе де мен ешқандай да тымырсық ыстықты сезгенім жоқ. Әйтсе де соңынан ердім. Түтіндеттік. Ол бір емес, қатарынан екі сигарет тартты. Құшырлана, үсті-үстіне сорады. Шылым ұстаған саусағында діріл бар...

	Үндеместен қайтадан купеге беттедік...

	- Сол жылғы сәуірдің сол сенбісінде нендей бір тосындық бола қояды-ау деп кім ойлаған. Әйтсе де...үйде Гүлсара екеуміз ғана едік. Әке-шешемізді екі апта бұрын Көкшетау жаққа аттандырғанбыз. Айжан тағы бір балалы болған.

	Телефон қоңыраулатты. Трубканы көтердім.

	- Сәлематсың ба? Бұл мен - Самуил...

	- Сәлематпысыз? Атыңызды айтпай-ақ қоюыңызға болады. Сіздің дауыс - қайталанбас дауыс...

	Бұл Самуил Львович Гельфанд еді. Қырылдаңқы дауыс ғана емес, өзі де қайталанбас кісі десе де болғандай. Сондай пысық, елгезек, сөзге тапқыр, әзілқой. Өзінен он бес жас кіші екендігіме қарамастан менімен де қатты қалжыңдасады. Майдангер, неміс тілін білгендіктен негізінен дивизия штабында тілмәш болған.

	Орта бойлы, құс мұрынды, Шерлок Холмстікіндей көз жанары өңменіңнен өтіп, іштегінің бәрін көретіндей ете өткір бұл евреймен өткен жылы облыстық газет журналисі ретінде өзіме келгенінде танысқам-ды. Бұрынырақта мен жүргізген бір күрделі іс жөнінде сот очеркін жазбақ екен. Әңгімелесудегі шеберлігі маған бірден ұнаған. Әлденеше рет кездесіп жүріп мен де оған жаққан көрінемін. Менің кейбір айтқандарыма аса риза болатынын да жасырмайтын. «Мой мальчик!» деп арқамнан қағып, дауыстап та жіберетін...

	- Міне, сол қайталанбас дауыспен өзіңнен сұрайын дегенім, сен Владимир Ильичті құрметтейсің бе?

	- Қай?

	- Лениндіде, әрине.

	- Айтасыз-ау сіз де, Самуил Львович! - Мен күліп жібердім. -Әлбетте, енді қалай...

	- Ал ол кімді құрметтегенін білемісің?

	- Ым-м... кімді... ең әуелі ата-анасын шығар... Ә-ә... одан соң сіздің алыс та болса туысқаныңыз Карл Марксты болар!

	- Жарайсың! Қатырасың сен, мой мальчик!.. Жә, одан басқа кімді?

	- Одан басқа... ым-м... басқа... айталық Энгельсті, Плехановты, Толстойды, Горькийді... ал әйелдерден Надежда Константиновнаны және... және Инесса Ар- мандты... Тағы айтайын ба?

	-Жоқ, жетеді. Енді мынаған жауап бер, сен Горькийді де атадың... ду-ре-ес... ал Владимир Ильич пен Алексей Максимыч екеуі Капри аралында немен айналысқан?

	- Немен айналысқан?.. Шамасы, сіз екеумізге ұқсап мылжыңдасып отырмаған шығар...

	- Мылжыңдаспаған, дұрыс айтасың. Ойланып көрші, немен?

	- Ойланатын дәнеңе жоқ, Самуил Львович. Мен ол кісілермен бірге болған жоқпын ғой. Шыным - білмеймін.

	- Мен де Каприде болған емеспін. Бірақ білемін: олар онда шахмат ойнаған және барқыт сыра ішкен. Естимісің, ба-а-ар-қыт!..

	- Немене, барқыт болса қайтейін?

	- О-оу, ол дегенің жұмақтық сусын ғой! Металлургтер паркінде тола дейді...

	- Мейлі, өзен болып ақса да керегі не?

	- Көсемдер жақсы көрген, ал сен, жас коммунист, ұнатпайсың... Бұл қалай, ә?.. Жарайды, сыраны... кейін көре жатармыз. Ең бастысы... саған ұсынайын дегенім – шахмат. Есіңде ме, сен ана жолы маған қатарынан үш рет сұмдық мат қойып ең ғой, содан бері ұйқым бұзылып бітті. Бұзылды әбден! Түн ортасында оянып алам да біресе Алехиннің, біресе Ботвинниктің комбинацияларын талдай бастаймын...

	- О-о, онда сіз қаһарлы қарсыласқа айналыпсыз ғой!

	- Жарайды, жарайды, онша қорықпай-ақ қой.

	Мүмкін саған сыйлағандықтан бірер партияны қиярмын. Мен сені құрметтеймін ғой!

	- Мен де сізді құрметтеймін. Жарайды, дегеніңіз болсын. Қашан кездесеміз?

	- Тура бір сағаттан кейін шахмат павильонында... Сырахана да соған жап-жақын...

	- Жақсы, Самуил Львович...

	Үстімдегі үй киімін ауыстырдым да, Гүлсараға:

	- Мен біраз шахмат ойнап келейін, - дедім. Ол аз-кем аңтарылып тұрды да:

	- Қайда ойнайсыздар? - деп сұрады.

	- Металлургтер сарайының қасындағы шахмат павильонында, әдеттегідей.

	- А... а, онда мен мектепке барып келейін, бір заттарымды қалдырып кетіп едім, соларды әкелейін, - деп Гүлсара өзі жақсы көретін әр жерінде қара дөңгелектері бар сары крепдешин көйлегін асығыс кие бастады.

	- Машина таксопаркте ремонтта ғой, жылдам барып келетін...

	- Ештеңе етпейді, жаяу-ақ бара салам ғой.

	- Жарайды онда, түске қарай оралармын...

	Пәтерден екеуміз бірге шығып, екеуміз екі жаққа кеттік...

	Жүрісі шапшаң Самуил Львович кеп тұр екен. Әртүрлі жұрт қарама-қарсы отырысып шұбар тақта үстіндегі шайқасты қыздырып жатқан жіңішкелеу ұзын үстелдің шетінен біз де орын алдық. Партия ә дегеннен күрделіленіп, шиеленісіп кетті. Самуил Львович бір құйтырқы жүрістер жасап, оның өз басын қайдам, менің басымды анық қатырды. Өйтуі үсті-үстіне қайталанып жатты. Амал іздеп, қиналған бір сәтімде:

	- Сіз адал ойнап отырған жоқсыз, Самуил Львович! - деп бұрқ ете қалдым.

	- Қ... қа-лай-ша адал емес?! - деді ол да өткір көзі шарасынан шыға жаздап.

	- Сізге ұлы гроссмейстер, әлем чемпионы Михаил Ботвинник сыбырлап тұр ғой!.. Туысқаныңыз...

	Самуил Львович енді күлкіден жарылып кете жаздаған. Жұрттың бәрі біз жаққа елеңдей қарасты.

	- Әи-й, қатырасың сен!.. Ы-ым, қайткенде де сен ғажапсың, мой мальчик!..

	Самуил Львовичтің үздіксіз шабуыл, кейде тіпті қатерлі жата беріс жүрістеріне қарамастан алғашқы партияны да, одан кейінгісін де итжығысқа жеткіздім. Ал үшіншіде Ботвинник туысқаны бір жаққа кетіп қалды ма қайдам, Самуил Львович нашар ойнай ба- стады. Ұзақ ойланып қалып отырды. Сондайда, оның миында тынымсыз, қым-қуыт арпалыс жүріп, мойнындағы күре тамырлары адырая білеуленгенде маған жайбарақат қана жан-жаққа қарап отырудан өзге ештеңе қалмаған еді. Сөйтіп отырып бір мезетте селт ете қалдым. Тротуармен Сарай жаққа қарай... Гүлсара келе жатыр! Және жалғыз емес. Сұр қурткалы, бойы өзімен шамалас бір жігітпен қолтықтасып келеді. О, сұмдық!.. Өз көзіме өзім сенер емеспін. Жо.. жоқ... мынау сол ғой, Гүлсараның дәл өзі!.. Үстінде бағана киген сары көйлегі, оң қолында бұрнағы жылы туған күнінде өзім сыйлаған қол сөмкесі... Ал... ал анау бейтаныс оңбаған қолтықтасқаны аздық еткендей қолын Гүлсараның беліне орай салды, ол болса ешқандай қарсы қимыл жасамады. Тіпті, өзі де соны тілегендей... Көзім қарауытып кетті. Шеке тамырым солқылдады. Ал жүрегім болса тоқтап қалғандай. Басымда шу. Шуылдасып, жалғасып ойлар келді. «Құдай-ау, бұл не сонда?!.. Қасындағысы кімі? Нақсүйер тауып алғаны ма? Мүмкін... мүмкін бұл алғашқы жолыққан еркегі болар? Қайта кездесіп, қайта табысқаны ғой онда? О, қарғыс атқырлыр! Айтылған ант қайда?! Мен бір минут та шынайылығына күдіктенбеген, жан-жүрегіммен қалтқысыз сенген, ең мөлдір, ең таза деп есептеген оның маған деген сүйіспендік сезімі қайда?! Арамызда болғанның бәрі, айтылғанның, сезілгеннің бәрі жалғанның жалғаны екен ғой! Кейінгі кездердегі маған деген салқындығы, ішіне нендей бір құпияларды жасырғандай тұйықталуының сыры да осы болғаны ғой!..»

	- Ау, жүрсеңші! - Самуил Львовичтің осылай зірк ете қалуы мені бір қорқынышты, құбыжық түске толы ұйқыдан оятып жібергендей болды. -Е-е, тоқтай қал, тоқта... Өңің құп-қу боп кетіпті ғой. Не болды саған?.. Бірде көрші әйел сен құсап бозарып кеткен еді - соқыр-ішек екен байғұс. Мүмкін сен де соқырішек шығарсың, а?

	- Олай емес. Бұл өзі... мүмкін сіздің қиян-пұрыс жүрістеріңізден шығар, мазасызданбаңыз, - дедім мен күлімсіреген болып. Ал шын себепті, масқара шындықты қалай айтасың. Бұл уақытта Гүлсара әлгі жексұрынмен Сарайға да кіріп бара жатты. Онда күндіз кино керсетілетін... Шахмат тақтасында қалай болса солай жүре бастадым. Енді қайдағы ойын... Миымды «Не істеу керек?» деген сұрақ шағып тұр. «Кіріп барып екеуініңде быт-шытын шығарсам ба екен? Елдің көзінше ме? Бұл екі есе масқаралық қой. Оның үстіне онсыз да дүниедегі ең сүйікті әйел арқылы қорланған намысымды одан бетер таптау емес пе? О, тәңір, не істеуім керек менің!?..»

	Фигураларымды аяусыз құрбандыққа шала бердім де тез ұтылдым. Ал өзім қайнаған самауырдай бусанып дірілдей бастадым. Мұндай халімді Самуил Львович байқамай қалған жоқ.

	- Сен ыстықтап кеттің-ау өзі? Иә, аптап басталған сияқты... Жүр, сыраханаға барайық, онда барқыт сыра ғой. Мүмкін содан жақсы болар, маған одан да жақсы болар... Менің есебімнен болсын, сен ұтылсаң да...

	«Эх, Самуил Львович-ай, құрметтім, менің қазіргі жағдайымды білсең ғой! - деп ойладым. - Онда мені іштен жалмап бара жатқан өртті ешқандай да сыра-пыраның, тіпті, ол барқыт болса да, сөндіре алмайтынын түсінер едің-ау...» Сөйтсе де екі сапатаяқ сыра іштім, іштім емес-ау, ешқандай дәмін де сезбестен ішіме құя салдым. Жүрегімді «Оларды күтсем бе екен?» деген сүрақ сұққылады да тұрды. Күту... Ау, бұл да өзімді қорлаған үстіне қорлау емес пе?! «Жоқ, мұнда емес, үйде күтем. Тергеп алып, соттаймын. Өзім соттаймын! Ал анау онбағанды қайткенде де тауып алып әкесін танытам, өмірі есінен кетпейтіндей етіп. Онда да әуелі тірі қалса!..» Ақыры осындай тоқтамға келдім де Самуил Львовичпен қоштастым.

	- Сен бәрібір дәрігерге көрін, - деді ол қолымды қаттырақ қысып...

	Бір сағаттай уақыт шамасында Гүлсара келді. Ештеме болмағандай-ақ тіпті жайбарақат. Қол сөмкесін залдағы үстел үсіне қойып, жатын бөлмеге беттеді. Менің енді бұдан әріге шыдамым жетпеді. Креслодан атып тұрып:

	- Тоқта! - деп ақырып қалдым.

	Ол бұрылып, менің көзіме тура қарады. Ешқандай таңданыссыз, енжар ғана, тура бір еш кінәсі, күнәсі жоқ періштедей қарады. Мұнысы енді мені бұрынғыдан да бетер қайнатты.

	- Кім ол!?.. Алғашқы еркегің бе әлде жаңа нақсүйерің бе?

	- Сізге бәрі бір емес пе... - деп жәй ғана жауап қатты.

	- Онымен не істедіңдер? - Маған ауа жетпей тұншыға бастадым.

	- Не істеу керек болса, соны істедік...

	Бетінен періп жібердім. Ол ұшып кетіп қабырғаға соғылды да еденге құлап түсті. Бірақ түк дыбыс шығарған жоқ. Тек аузынан қан сыздықтады. Егер...егер сол замат қалтамда пистолетім болғанда алдымен оны, одан соң өзімді ататыным сөзсіз еді...

	- Ж... жәлеп! - осылай дедім де есікті тарс жауып, төмен қарай жүгіре түсіп кеттім.

	Үйден кетуін кетсем де қайда барарды білгенім жоқ. Жасыл шамы бар таксиді тоқтатқанымда да білмедім. Салонға кірген соң ғана ойлана бастадым. Қайда, қайда?.. Қайда болса, сонда! Тек үйден алыс болсын! Тек тезірек алыстайтын. Тезірек алыстататын – самолет емес пе...

	- Аэропортқа! - дедім таксиске қолымды бір-ақ сілтеп. Бәлкім, Ташкентке тартармын. Онда САГУ-дің юрфагінде оқытушы боп жүрген курстас өзбек досым бар ғой. Абижан өткен жазда біздің үйде қонақ боп кеткен... Ал енді... соған барайын, барған соң отбасы, Гүлсара туралы, сөз жоқ, сұрайды ғой... Жоқ... Мүмкін Алматыға?.. Жарайды, аэропортқа барған соң бірдеңе ойлап табармын...

	Онда кіреберісте біз ҚазГУ-де оқыған жылдарда политехте оқыған Кенжебек кездесе кетті. Қызық жігіт болатын. Бұл қыздардың соңынан, қыздар мұның соңынан жүгіріп, қып-қызыл марафон ғып жүретін... Кездескенімізге қуанған сияқты.

	- Жігіттерден сенің прокуратурада екеніңді естігем де... Ал енді қайда тартып барасың, қызмет бабымен бе? - деді бірден жөн сұрап бұрынғыша көзін жыпылықтата.

	- Жо-оқ... Жә-ай, демалайын деп... мына демалыс күндері.

	- Жақсы екен. Ал мен өзіміздің Кентауға қайтып барамын да. Мен сондағы Ашысай полиметалл комбинатында инженермін ғой... Қане, мына ресторанға кіріп, әңгімені сонда жалғайық. Мен мінетін самолетке дейін әлі біраз уақыт бар... Кездескеніміз жүдә жақсы болды ғой!

	Ол тамақтан өзге бір шөлмек «Столичная» арағына заказ берді...

	- Ал кездескеніміз үшін бе?.. - деді ол тост айтып.

	- Кездескеніміз үшін... - Мен рюмканы аузыма ақтара салдым да тіске басарға қол созбадым. Жалпы, мен ішкіш болған емеспін, ішсем анда-санда, шамалап қана. Ал қазір... қазір араққа құмарлық пайда болды. Онымды Кенжебек те сезді ғой деймін, рюмкаға меймілдете құйды. Сөйтті де жаңа тост айтты.

	- Біздің жайлы ұшып, жұмсақ қонуымыз үшін!

	- Е... е, тоқта, дос, мен әлі саған, «ұшам» дегем жоқ қой!

	- Де. Кім саған кедергі жасап отырған, мен бе? Керісінше, мен сені Кентауға шақырам. Онда бұрын болып па ең?

	- Жол-жөнекей ғана.

	- Онда тіпті жақсы! Біздің тамаша қаланы көресің, көресің де таң қаласың. Мұхтар Әуезовтың өзі оны Қаратау тәжі деп атады емес пе!

	Келесі тосты Кенжебектің қолқалауымен мен айттым.

	- Сенің Кентауың Қаратаудың ғана емес, Алатаудың да, Альпініңде, Памирдіңде, ә... әәлгі Гималайдыңда тәжі болсыи!..

	Кенжебек аузы ашыла тыңдап, қарқылдай күлді.

	- Әй, сен... сен қатырасың, прокурор!..

	Жоқ, мен ештеңені де «қатырайын» дегем жоқ, тек ащылау, бұралқылау сөз бен арақтың көмегімен іште өзімді өртеп жатқан күйдіргіні күйдіруді ғана тіледім.

	Кенжебек екінші шөлмекке заказ берді. Мен қарсы болмадым.

	- Қалай, Кентауға ұшамыз ба?

	- Ұ... ша-а-мыз...

	- Тамаша! Тынығасың... Және... және менің онда ә-ә, біреуім бар, түсінесің ғой... Ал оның күйеуден ажырасқан бір подругасы бар, шалақазақ-шалататар, өзі сондай әдемі... кейде, тіпті... фу, мен не деп барам... Әне, сонымен таныстырамыз сені... Қалай?..

	- М... мейлі, с... сайтанның өзімен болса да! - Қолымды бір-ақ сілтедім.

	- Сен өзің... бір түрлісің-ей! Не, мас боп қалдың ба?

	- Ж... жоқ, мас емеспін мен. Шаршадым... шаршадым мен, түсінемісің?!

	- Түсінем. Түсінемін, әрине... Мына біз, инженерлер жерден пайдалы қазбалар іздейміз, ал сендер қайдағы бір пайдасыз оңбағандарды іздейсіңдер. Шаршайсың, әрине. Шаршамай көр...

	... Шала мас күйде Кентауға ұшып келгенімізде күн кешіріп те қалған еді. Кенжебектің екі бөлмелі пәтері қаланың орталығына таман көшелердің біріндегі екі этажды үйде, өзі жалғыз тұрады екен.

	- Неге үйленбейсің?.. - дей берген мен тілімді тістей қойдым. «Әй, ақымақ!.. Үйленген өзің қарық болдың ба енді?!..» Кенжебектің не дегенін естіген де жоқпын. Не десе де ол шешінбеген күйде дәліздің қабырғасындағы телефонға барып, сөйлесе бастады. Сөзін ұққаным жоқ.

	Душқа түсіп, аздап сергіп, ес жиған соң көршілес көшеге беттедік. Кілең біркелкі екі қабатты үйлердің бірінің екінші этажына көтерілдік. Кенжебек үш есіктің бірінің қоңырау түймесін басты. Көп кешікпей аласа бойлы, қараторы, жылы жүзді келіншек есік ашты. Үстінен қуырылған картоптың исі аңқиды.

	- Бұл Қатира, - деп Кенжебек бізді таныстырды. Ішке кірдік. Шамасы, залға бастайтын есіктің алдында сұңғақтау мүсінді, ақсары жүзді, қоңырқай шашты жас әйел күлімсірей қарсы алды. «Әлгі... әлгі с... сайтан осы болды ғой!» деп ойладым мен аэропортттағы әңгімені еске алып.

	- Танысыңдар, - деді Кенжебек екеумізге де жұмбақтай жымиып.

	- Ғайникамал, - деп келіншек бірінші болып қолын ұсынды.

	- Іл... іл... ияс, - деп мен де, мастықтан ба, кекештене атымды әрең айтып шықтым.

	- Ил... Ил... Сіз немене самолетсіз бе, бізге «Ил» ұшады! - деп сыңғырлай күлді келіншек.

	- И-иә, самолетпін мен. Бүгін мұнда, ертең а... анда ұшамын! Ал... ал с... сіз теплоходсыз ба, қолыңыз ыс... ыстықекен!

	- Мен ыстықпын! - деп келіншек тағы да күлді.

	- К... көре... еміз оны! - дедім мен, неге екенін қайдам, қиқарланып. О да қайтпайды екен:

	- Пожалуйста!.. - деді.

	Бірден байқағаным, мынау бір өте ашық, әзілкеш әйел секілді... егер... егер... анандайдың нағыз өзі боп жүрмесе... Әй, қойшы құрсын, қандай болса да!.. Онда менің не шаруам бар...

	Кенжебек мені Ғайникамалмен бірге диванға отырғызды да Қатира екеуі орындықтарға жайғасып, дастархан думанын бастап жіберді. Тостар кетті: таныстық үшін, денсаулық үшін, достық үшін, көктем үшін, махаббат үшін...

	Мен ішкіліктен тартынбадым: мына дүниедегінің бәрін ұмытып, тіпті, естен танғым да келген сияқты. Ішіп-жеу жөнінде мен Ғайникамалға қызмет етудің орнына менің халімді байқаса керек ол тарелкама тамақ салып, біресе, алдыма минералды су қойып, жікжапар боп кетті. «Сіз неге көңілсіз... Көңіл көтеру керек... Әйтпесе мезгілінен бұрын, шал боп қаласыз...» дей ме-ау, әйтеуір бірдемелерді құлағыма сыбырлайды. Мен де шал болғым келмеген болуы керек, даурыға бастадым. Тіпті, ара-арасында бір-екі ауыз татарша өлең де айтып жібердім. Неге татарша?.. Шамасы, жаңа танысым жартылай татар екенін ескерсем керек... Ол да әндетті. Даусы... даусы... о-о!.. ұқсайтын сияқты-ау! Әй, құрсыншы, ұмытайыншы оны!.. Басым айналып, есенгіреп бара жатқандаймын. «Ол шаршады... Көп те ішіп қойды ғой... Оқасы жоқ, азамат жігіт екен... Жатқызу керек, демалсын... Ғайни, сен сүйемелдеші... Иә, иә... мен жатқызайын...» деген үзік-үзік сөздер жер түбінен естілгендей, көмескі. Сонан соң... Ғайникамалдың иығына асылып... мойнынан, шашынан бір жұмсақ, тәтті... таныс иіс келеді екен... басқа бөлмеге жетіп, бо- тинкамды тастап, кереуетке құлағанымды білем... Одан әрі ұйқы ма, түс пе... әйтеуір бір тұңғиыққа сүңгіп бара жаттым... О-о, тәңір, сол тұңғиықтан... Гүлсара шықты!.. Бетімнен сипап, құшақтап, сүйе бастады. Сүйіс арасында; «Кешір, кешір мені, асылым!..» деймін. Ол болса: «Сіз кінәлі емессіз, мен де кінәлі емеспін... Мен сіз қызғансын деп, жәй, әншейін... Қызғанбаған сүймейді де дейді ғой. Сондықтан мен... мен... Сіз кешіріңіз, кешіріңіз...» Біз бір-бірімізді соншама бір құштарлықпен ыстық құшаққа алып, жабыса аймаласып кеттік... Аздан кейін оның: «Оһ!.. Оһ!.. А-аһ!.. Жаным менің... О-о-оһ!.. Жаным, жаным... А-а-аһ!..» деген үздігулі үндері үздіксіз шығып, бірте-бірте баяулап саябыр тапқандай болды. «Неге ол бүйтеді екен, бұрын ешқандай дыбыс бермеуші еді ғой мұндайда?..» деп ойлаймын. Сол ойдан соң тәтті бір жұмбақтай тылсым тыныштық мені біржолата жұтып жібергендей, жоқтыққа кеткендеймін...

	Әлдекімнің жұмсақ алақанының бетімді сипалауынан ояндым. Ә... ә... Ғайникамал.

	- Ояныңыз, ояныңыз... Қайырлы таң! - деп күлімсіреп тұр.

	- Қайырлы... Сіз... сіз кешіріңіз... - дедім мен киініп жатып әлденеге ыңғайсыздана.

	- О не дегеніңіз, о не дегеніңіз... Өрескел ештеңе болған жоқ. Қайта бәрі... бәрі өте жақсы болды! - деп сыңғырлай әрі бір сырлы күлкімен күлді. «Күлкісі ғажап-ау өзінің: мөлдір сыңғыр, сазды... тура бір сырнай үніндей, - деген ой келді маған. - Естуге өте жай- лы..» Ал өзім мүлде жайсыз халде едім: басым сықырлап сынып, тамағым сұмдық құрғап қалған. Кенжебек осынымды аңғарса керек, мүмкін өзі де солай шығар, тез үстел басына отырғызып, рюмкаларды шіпілдете толтырды.

	- Қазір өзбекше айтқанда, һаммаси яйиыда булады... Достығымыз үшін!..

	Достықты қайдам, менің жағдайым «Яийыда була» қоймады. Шекем жіпсіп, шөл бастылыңқырағанмен жаным өртенуін қоймады. Қайту керек!..

	- Кенжеке, мүмкін мені шығарып саларсың? - дедім Кенжебекке бірер кесе шайдан соң.

	- О,о не дегенің?! Асықпа, отырайық әлі. Кешкі рейспен ұшасың.

	- Жоқ, өйте алмаймын. Жұмыс бар...

	- Онда қайтеміз... бәріміз шығарып саламыз. Біздің кентаулықтар қонақты коллектив болып аттандырады!..

	Ұшу алаңында «Ил-14» тұр екен. «Сіз самолетсіз бе...» Ғайникамалдың кешегі сөзі есіме түсіп кетіп, еріксіз езу тарттым... Ал оның өзі маған тым тақап келді де:

	- Бұл... біздің соңғы кездесуіміз болмас?.. - деді қиыспайтындай раймен.

	Мен не дейін? Ренжіту қалай болады?

	- Иә, иә... солай шығар... Ә... ә, өмір керсетер...

	Ал өмір, болашақ өмір маған не ұсынбақ, қалай болмақ? Мұны мен өзім де білмеймін ғой. Мүлде. Алдым қою, аласа ауыр бұлттар ала бастаған бүгінгі мына аспандай буалдыр, ой көзім қиян-алыстарды ғана емес, жақынның өзін көре алмастай қараңғы. Бірақ аспанның жайы басқаша. Көктем жаңбыры төгіп-төгіп өткен соң бұлттан арылып,бейне ештеңе болмағандай, зеңгір көк қалпын қайта тауып, ғажайып тазалықпен мөлдірейді. Ал менде... Менің аспаным, бақытымның аспаны бір сәтте қақ айырылып, алапат күшпен кұлап түсті! Оны қайтіп қалпына келтіресің? Келе ме әуелі?

	О-о, тағдыр!.. Не үшін мені осынша қатігездікпен жазаладың? Ең сүйіктім арқылы жазаладың! Сүйіктім... сүю... махаббат... Немене оның өзі шынтуайтқа келгенде?.. От па? Ойда жоқта, күтпеген жағдайда лап етіп жанып жаныңды жарқырата арайландырып, одан соң кенеттен сол жаныңды жандырып жалмап сөнетін? Бұл да махаббат, бұл да сүю болып па? Барып тұрған қастық, зұлымдық емес пе? Ал ондай зұлымдық әу баста-ақ әркіммен қосыла туа ма? Гүлсарамен де... Мүмкін, мүмкін ол мені тіпті сүймеген де шығар? Соқыр тауық құсап соңынан қалмаған менімен жәй ғана көңілдес болу, әуейілену ғана ма екен? Енді әуейілік тарқайтын мезгіл жетіп, оның жан-жүрегінде уақыт күліне көмілсе де қызылкөзденіп өшпей жатқан сайтанның оты жылт-жылт етіп әлгіні, кеше Гүлсараны құшақтап жүргенді іздеумен болды ма екен? О-о, қарғыс атсын!.. Тоқта, тоқтай қал... Менің санамда иллюминатордан алыста ойнаған найзағайдың отындай боп бірдеңе жарқылдай көрінді ғой... Шынында да менде қызғаныш туғызу үшін оның өзі ұйымдастырған спектакль емес пе екен бәрі де?.. Далбаса, бұл дегенің түндегі мастық сандырағың ғой!.. Ал... ал, өзіңнің жұбайлық адалдығың қайда қалды?! Жұбайлық?! Тіпу! Оны алдымен одан сұрау керек! Сұраймын, сұрағанда да қалай сұраймын әлі!

	Қадалғанда удай ашытатын сұрақтардан туып, бір ысытып, бір мұздататын ойлардан самолетте де, одан соң таксиде де бір минут та арылмастан үйге жеттім. Қоңырау түймесін зырылдата ұзақ бассам да ешкім есік ашқан жоқ. Өлі тыныштық. Жанды азыната қаңырататын тыныштық. Есікті өз кілтіммен аша салып, аяқ киімді де шешпестен ішке, төрдегі бөлмелерге ұмтылдым. Ешкім жоқ, ол жоқ! Шифоньерді ашып қалып едім - Гүлсараның бір де бір киімі көрінбеді. Кеткен екен ғой! Кешегі сүмелекпен мені, менің байғұс қарттарымды тастап кеткен!..

	Тап, бұлай боларын білгенімде сазайларын тартқызатын едім ғой кеше! Ел алдында ұят... Түкірдім мен ондай ұятқа! Мынаның өзі масқара емес пе?! Мың есе масқара, егер менде тап қазір жан бар болса - оны қорлап өлтіру емес пе?!..

	Залда үстел үстінде жатқан қара қол сөмке мені үміт пен үрей араластыра селт еткізді. Ашсам - ішінде магазиннің сары қағазына ораулы бір шүберектер. Лақтырып жібердім. Кеше нақ сол сөмке қолында болатын - жерге тастап, біраз таптадым... Үстел үстінде жазуы бар бірнеше парақ қағаз жатыр екен. Қарасам - соның қолы!

	- Ондағы жазылғандарды айтып неғылайын, өзің оқуыңа болады. -Даусынан Ілиястың тынысы ауырлағаны сезілді. - Осында, Мәскеуге жиналғанда Гюгоның «Езілгендерін» ала шыққам. Баяғыда, студент кезде оқысамда. Өте ақылды кітап... Келген соңбір кеште соны қолыма алайын. Қарасам... ішінде екі бүктелген Гүлсараның хаты. Сірә, бұрын әр мезгілде сан қайтара оқып-оқып әлгі кітаптың арасына салған көрінем... Жылдар өте келе ол туралы ұмытып та кетсем керек...

	Ілияс үстіңгі текшедегі кішілеу портфельден Гюго ның қалың томын алды. Ішінен екі бүктелген, қызара сарғайған бірталай бет қағазды алып маған ұсынды. Тығыз етіп, жасыл сиямен жазылыпты. Әдемі әйел қолтаңбасы. Тек кей жерлеріндегі жазулар су, мүмкін көз жасы болар, тигендіктен жайылып кетіпті.

	Мен бүктеуін абайлап жазып оқи бастадым...

	«Мына жаһандағы ең асылым, ең сүйіктім, Ілиясым менің!

	- Сіз, сірә, арамызда болған жағдайдан соң менің өзіңізге тұңғыш әрі ең соңғы мына хатыма қатты таңқаларсыз. Сізді асылым, сүйіктім деп, - сеніңіз маған, - ешқандай да аярланып отырғаным жоқ. Сіз мен үшін солай болғансыз, өзіңіз оны қаласаңыз да, қаламасаңызда мәңгіге сүйгенім боп қала бересіз. Бұл айтқаным ант та емес, жалыныш та емес, менің сізге деген жарық дүние қандай шын болса сондай шын сезімімнің сөзбен бейнеленуі ғана. Мүмкін... сонда да шынайылығыма күмәнданатын шығарсыз. О, онда мен не істей алам? Тек, тек бір ғана нәрсе сұрайын: құдай үшін сабыр етіп, жазғандарымды ақырына дейін оқып шығыңызшы?

	Алдымен айтпағым әрі сізді сендірерім: Сіз мені ұру және әлгі сұмдық сөзбен балағаттау арқылы еш күнәлі іс жасаған жоқсыз. Сіз өте дұрыс жасадыңыз, тіпті, соңыңыздан кейін өзіңізді... бұрынғыдан да артық, жүрегім көз жасыма езіле сүйдім! Шексіз сүйдім!

	Сіз басқаша жасай алмайтын едіңіз. Өйткені сіз де мені шексіз сүйдіңіз! Мен сіздің солай етуіңізді күттім де. Мен сізді тағы мынаған сендірейін: сіздің алдыңызда титтей де кінәлі емеспін. Иә, иә, кінәлі емеспін!

	Мүмкін сіз қазір мен өзімнің қайдағы бір құпияларыммен тағы да бас ауыртқалы отыр деп ойлап қалған да шығарсыз... Иә, мен сізге өзімнің бір құпиямды, ту расын айтқанда сұмдық қасіретімді ашқан емеспін. Сізге рахмет, оны қазбалап ешуақытта мені азапқа салған жоқсыз. Өзіммен көрге бірге ала кетермін деген оны енді ашуға тура келеді. Ашуға мәжбүрмін, әйтпесе сіз мені ешқашанда түсінбес едіңіз. Мына дүниедегі ең қымбат адамыңның өзіңді түсінбеуінен асқан қасірет те болмас! Бәрін басынан бастап баяндауым керек сияқты...

	...Сізді сонау алыстап қалған көктемде Сарыарқада алғаш кергенімде бірден өзіңізді ешкімге ұқсамайды екен-ау ойлағаным рас. Сұлу сымбатыңызбен ғана емес, өзіңізді соншама әдепті, басы артық сөзге бармайтын бекзат ұстамыңызбен ерекшелендіңіз. Ал өзіңізбен азын-аулақ тіл қатысқанымызда даусыңыздың өзінен, қанша дегенмен музыкантпын ғой, жан тазалығыңызды аңғарғандай болдым. Көз қарасыңыздан да, қанша дегенмен төңіректегілердің қас-қабағына қарап өскен жетіммін ғой, адамдықтың айқын белгілерін көргендей болдым. Сіздің кездесу жөніндегі емеурініңіз... расында менің көңілімнен қарсылық тапқан жоқ. Қайта онда осынау биязы жас жігітпен таныс-біліс болу тілегі туды. Және... және біреу: «Міне, сенің тағдырың, мына жігіт бейнесінде өзі келіп тұр!» деп сыбырлағандай жай отының жарқылына ұқсас өте шапшаң өткен сәт болды. Содан шығар, әлгі сыбыр да өте тез өшті. Бірақ бәрібір нендей бір жолмен санамда болмаса да түйсігімде қалып қойды...

	Ал тағдыр... тағдыр басқаша боп шықты. Ол маған бір сұмдықтарды дайындап жатыпты ғой...

	Сарыарқадан кейін мен жазғы каникулда Шымкенттен ағаның үйіне келдім. Әуелі жалпы жаман болған жоқ. Негізінен үй тірлігінде жеңгеме кемектестім. Содан бірде, менің кетуіме екі күн қалғанда, ертеңгілік ол маған былай деді: «Еркеқыз, бүгін кешке біздікіне директор Жапалбаевтың өзі қонаққа келеді. Сен оны білесің, Сарыарқада көрдің ғой... Біз енді жақсылап күтіп алуымыз керек... Өзің білесің, ағаңның толық орта білімі де жоқ. Сонда да директордың арқасында... және, әрине, анаусыз емес... онсыз болмайды бүгінде... бөлімшенің управляющийі болып жүр. Құдайға шүкір, тұрмысымыз да жақсы. Көре алмайтындар жетіп артылады. Ал табақтай дипломы, тіпті бір емес, бірнешеуі барлар қаншама. Солар ағаңның орнын алсақ демейді деймісің... Директор ырза болуы үшін бәрін... бәрін жасауымыз керек. Мен ас әзірлермін, ал сен дастарханда қызмет қыласың - шәй, қымыз құйып беріп отырасың. Мейман сұранса - ән де айтасың. Тайсақтаушы болма, түсіндің бе мені?.. Келешек жағдайымыз бүгінгі күтімге де байланысты...»

	Айтқандай, кешке қарай жанына бір жәмпеңдеген құйыршығын ертіп әлгі хайуан да келді. Оның жартылай жабық, майдан жылт-жылт еткен көзімен мені ішіп-жеп бара жатқанын бірден сездім. Бірақ не істерсің, жеңгенің жарлығын орындауға мәжбүр болдым. Нұрилә әже қайтыс болғаннан кейін ол бәріне әмір беретін, ағаға да...

	Үш еркек және оларға кейінірек қосылған жеңгем де ішті, жеді, карта ойнады, түн ортасы ауғанша гүжілдесті. Шаршамайтындарына таңдандым. Ал өзім әбден сілем қата шаршасам керек, кей-кейде қалғып кетіп те отырдым. Тіпті болмаған соң жеңгемнен әрең дегенде рүқсат алып, өзім тұрған кішкене бөлмеге барып, кереуетке тез шешініп жатуым сол екен, бірден қатты ұйықтап кетіппін...

	Бір адам айтқысыз сұмдық, нағыз тозақы жағдайда шошып ояндым: үстімде біреудің жабысқақ тер мен арақ, темекі сасыған зілдей ауыр денесі! Қолымды темірдей бөтен қолдар тас қып ұстапты. Тек айқай салуға аузымды ашқаным сол екен, алақанымен баса қойды... Кенет денемнің төменгі жағы сұмдық ауырып, көзімнен от жарқ еткендей болды... Одан арғысын білмеймін, есімнен танып қалсам керек. Тек тәнім ұзақ азапталғанын сезгендеймін. Ырсыл-қырылынан танығандаймын: бұл хайуан... Жапалбаев екен...

	- «Өлім! Өлуім керек!..» Өз-өзіме аздап келген алғашқы сәттегі жалғыз ойым осы болды. Жүгіріп шошалаға барып, шамның жарығымен арқан таптым да дір-дір еткен қолыммен оны төбедегі қарыға тұзақ жасап байладым. Енді соған мойынымды сұға берем деген сәтте жеңгем кіріп келіп, бірден мені тұзақтан босатып алды. «Жынды болдың 6а сен!.. Немене сен бәрімізді соттатайын дедің бе?! Соны тіледің 6е сен?!.. - деп аузы көбіктене айқайға басты. - Сонша немене бола қалыпты, біз бәріміз өткенбіз ондайдан!.. Бой жеткен қызсың, міне, сен де өттің...» «Қарғыс атсын сендерді!» деп айқайлап, бетіне түкіріп жібердім. Үйге жүгіріп кеп, бөлменің есігін жауып жатып, ішкі ілгегін көрдім. «Оһ, осыны іле салғанымда, титтей темір менің сақтаушым болатын екен ғой!» деп өртене өкіндім. Жеңгем есіктің ілулі екенін, ашпайтынымды білген соң: «Еркеқыз, тыныштал, сабаңа түс» деді де тырп-тырп басып кетіп қалды.

	Киім-кешегімді жылдам жинап алдым да үйден шығып, қараңғы көшелермен автостанцияға қарай жүгірдім. Таң алдында туып-өскен, сонымен қатар қатыгездігімен жатқа айналған ауылды тастап шықтым. Автобуста ұзақ жол бойына көзімнен жас ағумен болды. Өксігімді жұрттан ұялғаннан зорға басып отырдым...

	Баян әпкеге де, Клараға да тіс жарып ештеңе айтпадым. Іштей өртенумен болдым, жеке-дара өртендім. Бірақ бұл қайғы да аз екен -бірер айдан кейін екі қабат екенімді білдім. Жоқ! Бұл масқараны енді көтере алмаспын дедім. Өзіме қол жұмсауға бекіндім. Өзімді өзім өлтірудің жолын да ойлап таптым: училище үйінің үшінші қабатынан секіремін... Өлгенім үшін мені ешкім де жазғырмайды: «Абайсызда құлап кеткен екен» дейді де қояды. Ал жексұрын құпияны өзіммен бірге ала кетем... Осындай оймен бір жолы сабақтан соң аудиторияда жалғыз өзім қалдым. Ашық терезеден аспанға, кунге, жапырақтары сарғайған талдарға, үйлерге, тротуарда кетіп бара жатқан адамдарға ұзақ қарадым - жарық дүниемен қоштастым... Осы кезде жүзін де көрмеген әкем, одан соң анам ойыма түсті. «Алтындарым менің!.. Сендердің мына дүниеде болғандарыңды еске салатындай ештеме қалмайтын болды-ау. Жалғыз мен бе? Мен де міне-міне бұл күнәһар дүниеден безбекпін... О, онда не болмақ? Онда... онда сендерді жарық жиһанмен жалғастырып тұрған жіп-жіңішке жалғыз тал жіп шарт үзілмей ме?.. Олай болса менің перзенттік парызым қалай болмақ?.. Сендер, алтындарым-ау, осыны тілеп, осыны күтіп пе едіңдер менен? Сендердің оттарыңды мен мәңгілікке өшірмекпін бе?!..» Өкіріп жіберіп, терезенің алдынан артқа шегіндім...

	«Хайуанның тұқымынан қайтсем де құтылуым керек!» Осындай байламмен ұяттан бетім күйсе де қартаңдау акушеркаға келдім. Ол тексере келе: «Иә-ә, қызым, сен шынында да екіқабатсың... Ал өзің алғаш рет бала көтеріп, аборт жасатудың неге апарып соғуы ықтимал екенін жақсылап ойландың ба? Ол көп жағдайда ана болу қабілетінен айырады... бұл дегенің әйел заты үшін барып түрған трагедия. Рас, кейде басқаша да болады. Ондай жағдай бірақ тым сирек ұшырасады. Қане, сен тағы да ойлан, қызым» деді. Бірақ мен өз дегенімнен қайтпадым. Масқаралықтан құтылудың аборттан басқа бір-ақ жолы -ол өзімді өлтіру. Әке-шешемнің әруағы үшін ол жолды өзім жаптым... Мен анау хайуанның тұқымынан құтылып қана емес, өзімнің келешектегі перзенттерімнен де айырылыппын сонда...

	Арада бірталай уақыт еткен соң Баян әпкенің үйінде сізді екінші рет кездестірдім. Іштей қатты толқыдым. Сіз арқылы сонау қайғы-мұңсыз, жарқын үмітке толы күндерімді еске алдым...

	Одан әрі не болғанын өзіңіз білесіз. Мен сізге сендім, өмірімде тұңғыш рет бірте-бірте бар махаббатыммен, оның қанаты асқан зұлымдықпен қиылып тасталса да, ғашық бола бастадым. Ал басымнан өткен жайды ашып айтуға ұятым жібермеді, бірақ сізді ұзақ уақыт бойы өзімнен алыстатуға әрекеттендім. Әйтсе де сіздің маған деген махаббатыңыз одан нәтиже шығармайтынына көзім жетті. Мен сізге берілдім... Сөйткенмен сізге бірнәрсе анықталғанша, нені айтып отырғанымды түсінерсіз, куйеуге шықпауға бекінгенмін. Ыңғайсыз болса да бұрынғыша жүре берейік деп ойлағам. Егер... егер одан ештеңе... не екенін түсінерсіз, шықпаса, өзіңізбен айырылысармын дегем... Бірақ сіздің үйдегі кеш бәрін басқаша етіп жіберді ғой. Үзілді-кесілді көнбей қоюға сүйгенімнің жанын жаралармын деп қорықтым. Және сіздің анаңыз, маған да туған анамдай болған айналайын апам жалынғандай болғанда көнбеске лажым қалмады... Міне, осылайша сізге жар болдым, жаным Ілияс! Ал сіздің ата-анаңыз менің де туған әке-шешеме, мен үшін ең жақсы, ең қымбат адамдарға айналды. Және бақыттың не екенін де сіз арқылы білдім. Осы жылдарда мен бақытты болдым. Бірақ... бірақ уақыт өте келе менің бақытымның көлеңкелі жағы да бар екенін де, ол көлеңкенің менің өткенімнен түсіп тұратынын да түсіндім. Және ол көлеңкенің аумағы бірте-бірте ұлғайып, біздің семьядағы барша жанды қамти бастағанын да аңғардым...

	Бір жолы балконға кір жаюға шықсам, төменде, кіреберістегі скамейкада атам отыр екен. Бір уақытта ол сол төңіректе ойнап жүрген балаларды шақырып алып, оларға конфет үлестірді. Өзі конфетті ұнатпайтынын білем ғой, енді міне қалтасынан уыстап шығарып жатыр...

	Балалар тарап кеткен соң иегін таяғына сүйеген күйі қимылсыз үзақ отырып қалды. Мен ванна бөлмесіне кірген соң көз жасымды тыя алсамшы...

	Апам айналайын менің уайымымды жан-жүрегімен сезінді ғой, әр кез жұбатуға тырысып жүрді. Бірде маған былай дегені бар: «Біздің ауылда Әшіркүл деген әйел болды, қазір де бар, сол күйеуге шыққанына он жылдай болып, жасы жиырма жетіге келсе де бала көтере қоймады. Тумайды енді деген де сөз шыға бастады. Соған ерегіскендей Әшіркүл бір жылдан кейін баланы бірінен кейін бірін туа бастады. Он бала туып, өкіметтен алтын жұлдыз алғанша бір тоқтаған жоқ. Тіпті, екі рет егіздетіп те жіберді... Әне сен де, Сараш, сол құсап бізді немерелермен, Құдай қаласа, әлі-ақ қуантасың. Әйел қырық шырақты, деген. Уайымдай берме, жарығым...» Бірақ ол кісіге мендегі жағдайды қалай айтармын... Апама айтпағанды бір жарым ай бұрын біздің Шымкентке кеп, әйелдерді қараған атақты мәскеулік акушерка-профессорға түгел айтып бердім. Ол мені жақсылап тыңдап, тексеріп көріп: «Өкінішке қарай, қызым, саған ешқандай көмек бере де, тіпті, үміттендіре де алмаймын» деді. Бұл мен үшін тағдырдың үкіміндей боп естілді...

	Міне, осыдан соң Сіз бақытты болу үшін Сізді... өзімнен азат етуге бекіндім. Бұлай етудің бәріміз үшін сұмдық ауыр болатынын да білдім. Бірақ қатты ауырған жағдайда сауықтыру үшін хирургтер операция жасамаушы ма еді. Ал біздің «операция» қандай болмақ? Осыны ұзақ-ұзақ азаптана ойландым. Шешімімді атам мен апама, сізге айтсам, ешқандайда да келіспейтіндеріңізге сендім. Білдірместен қашып кетейін! Жалғыз жол осы шығар дегенге келдім. Бірден қарамды батырсам сізге сұмдық соққы болар, әуелі өзіңізге салқын қарап, көңіліңізді бірте-бірте қалдыра, суыта берейін дедім. Бірақ, мұнымнан ештеңе шығар болмаған соң іске көшпек болып, жақында сотқа барып, ажырасу жөнінде арыз қалдырдым, үйдің пропискасынан шықтым. Ал бүгін телефонмен директордың орнында жоқ екенін біліп, хатшыға жұмыстан босауым жөнінде арыз қалдырып, еңбек кітапшамды кейін өзім хабарлар адреске салып жіберуін өтіндім. Мектепте әйел біткенге сүйкенбей жүрмейтін сүмелек завхоз да кездесті. Оны керген соң ойыма бір «сценарий» келе қалды (қанша дегенмен тергеушінің әйелімін ғой). «Сіз мені қазір киноға апармас па екенсіз?» дедім оған әдейі қылымсып. Ол әуелі аң-таң боп қалды да тез есін жиып: «Ә, әрине, әрине, Гуля! Қайда?.. «Октябрьге» ме, жақын ғой?» деді. Мен; «Жоқ, Металлургтер сарайына» дедім. Сіздің сол жақта болатыныңызды білдім ғой... Біз шахмат павильонының айналасында әжептеуір қыдырыстадық. Мен сіз бізді анық көрсе екен дедім. Ананы қолтықтадым, тіпті, оның денеме қол жүгіртуіне де шыдадым... Бір кезде сіз біз жаққа селт етпестен тесіле қарадыңыз - көргеніңізге күмәнім қалмады. Сарайға кіріп кеттік. Сіздің онда келіп, көптің кезінше шу шығармауға төзіміңіз жететініне де күмәнданбадым... Он-онбес минуттан соң анаған «тығыз жұмысым бар» дедім де шығып кеттім. Бұл жолы сіз мені көрген жоқсыз. Шығысымен универмагқа тарттым. Сізге импорттық қыстық іш киім алайын деп. Сіз магазин аралауды ұнатпайсыз ғой... ол зат сөмкеде... Ал сіздің соққыңыз менің сценарийімнің дұрыстығын дәлелдеді. Бұл, әрине, әзіл. Соңғы...

	Міне енді, ардақтым менің Ілияс, бірнеше минуттардан соң... егер зәуеде өзіңіз келіп қалмасаңыз, жолға шығам. ол жолдың өзі маған әзірге беймәлім: қайда барарымды да білмеймін. Мүмкін, басқа облысқа, тіпті, Қазақстаннан да тысқары кетермін, Одақ үлкен ғой. Музыка барлық жерде музыка. Адамзат әлі сегізінші нотаны шығарған жоқ қой...

	Менің сізге өте үлкен әрі соңғы өтінішім: құдай үшін мені ешқашанда іздей көрмеңіз. Біздің махаббатымыз атынан да өтінемін Сізден! Мен үшін басқаны сүйіңіз! Мені сүйгендей сүйіңіз. Екіге жарылып, алакөңіл болмаңыз - тек қана оны сүйіңіз! Сіздің балаларыңыз, атам мен апамның туған немерелері болады деп сенемін... Ал мен... мен болсам, тағдыр бір қиырға айдап апарған соң бір байғұс бөбекті асырап алып, бар өмірімді ол менің байғұс әке-шешемнің бақытты жалғасы болуына арнаймын...

	Мен қабілетім жеткенше Сізге, атам мен апама - өзімнің ең қимастарыма қаншалықты ауыр соғарын өте түсінемін. Бірақ мен не істей аламын.Тек соңғы демім біткенше сіздерге бар жақсылықты тілеумен өтермін, өзге қолымнан не келеді менің?..

	Қош болыңыздар, кешіріңіздер...

	- Мәңгілік Сіздің, тек қана Гүлсараңыз.»

	Гүлсараның хаты мені қатты толқытты.

	- Содан соң не болды? - деп сұрадым Ілиястан ұзақ үнсіздіктен соң хатты қайтарып беріп жатып. Ол бірден жауап бермеді. Хатты үстелге қойып, бүктелген қыртысын алақанымен сәбиді еркелеткендей сипалап жазумен біршама отырып қалды.

	- Одан соң... одан соң... Гүлсараның хаты әуелгі сәтте мен үшін аспан құлап, жер жарылып бара жатқандай, өзімді жай соққандай әсер етті. Есеңгіреп кеттім... Жүр, темекі шегейікші... Содан соң жалғармын...

	- Сол есеңгіреген қалпымда Баян мен Клараға телефон соқтым. Екеуі де бейхабар. Көмейімде тас тығылғандай тұншыға өкіріп жібердім. Өкіріп жүріп, барлық бөлмені шарлап сенделіп кеттім. Әлгінде ғана өзім таптаған қол сөмкені бетіме, кеудеме бастым, иіскедім...

	Бірақ... Гүлсараны іздемедім. Қайдан іздеймін? Вокзалдан ба, аэропорттан ба?.. Кешелі бері соларда отырар деймісің... Әлде... әлде милиция арқылы? О, бұл масқаралық қой!.. Ал Гүлсараның өзі іздемеуімді өте өтінген жоқ па?.. Оның үстіне қай бетпен... Мас боп жүріп оған опасыздық жасап та қойғаным жоқ па?!..

	Осылайша біздің отбасымызға нағыз қара күндер орнады. Бір аптадан соң ауылдан келген әке-шешем естігенде талып қала жаздады. Анам жылап жүріп: «Айналайын-ау, әлі де тым болмаса екі-үш жыл күте тұруыңа болатын еді ғой...» деп Гүлсарамен сөйлескендей күбірледі. «О-о, Алла!..» деп әке көкірегі қарс айырылды. Ақсақалдан жасы сорғалады...

	Қасіретімізді ешкімге айтпадық. Егер біреу-міреу сүрағандай болса, «Гүлсара Алматыға, курсқа кетті» дейік деп келістік.

	Арада біраз уақыт өткенде денсаулығым сыр бергендей болды, тамақ сіңбеуге айналды. Дәрігерлер бұл гастриттің, асқазанда қышқылдың темендеп кетуінің белгісі деп, Грузиядағы Боржоми минералды суымен емделуді ұсынды. Демалыс беруді сұрандым. Демалыс алдында қызметім жоғарылап, тергеу бөлімінің бастығы боп тағайындалдым. Бірақ бұл өзімді де, аз да болса көңілдері сергісін деп Түлкібасқа апарып тастаған ата-анамды да онша қуантқан жоқ.

	Кавказдағы курортқа жету үшін әуелі пойызбен Москваға барып, одан соң Курск вокзалы арқылы Ереван пойызына мініп, онымен грузиннің Хашури қаласына дейін барған соң электричкаға ауысуым керек екен. Осындай маршрут бойынша сапарды бастадым. Өзімнің төменгі орнымды бір қырғыз ақсақалға беріп, жоғарғы полкаға шығып кеттім. «Ұйықтау, ұйықтау және бәрін де ұмыту!» Бар мақсатым осы болды, кейінгі кезде пайдаланатын болған димидролдың екі таблеткасын жұтып та жібердім...

	Үш тәуіліктен соң Москваға, оның Қазан вокзалына кеп жеткенімізде күн үлкен сәске боп қалып еді. Ертерек Курск вокзалына жетейін деп ентелей басып, үлкен есіктен шыға бергенімде орта бойлы, етжеңді, түріне қарағанда қазақ, біреудің апельсин секілді дөңгелек беті жымия жайылып, маған тікелей қарсы келе жатқанын байқадым.

	-О-о, жерлес, сәлем!.. Немене, мені танымадыңба?

	- Кешіріңіз, о-онша... - деп мен ойланып қалдым. «Қайдан көрдім екен? Түрі таныс сияқты ғой... Тіпті, қырылдаған даусы да...»

	- Мен совхоздиректорымын ғой, көрмеде болдық, медаль берді! Сен Сарыарқада болып ең ғой, мәдениет қызметкері!

	Менің көзім қарауытып, құлағым шуылдап кетті.

	- Жапалбаев?

	- Дәл өзі, ә-ә, есіңе түсті ғой!..

	Осы мезетте оны бар пәрменіммен құлақ-шекеден шапалақпен қалай тартып жібергенімді білмеймін. Ол есіктің көсегесіне соғылып құлай жаздаса да жығылмады. Сол қулағының ойындысынан қан көрінді. Есалаң боп қалғандай түрмен ерні дірілдей әрең қырылдады:

	- Н... не, не үшін?..

	- Гүлсара үшін, сасық хайуан!..

	- А... а... а...

	Мен жұдырығым түйілген күйі быт-шытын шығарғалы жақындай бергенімде ол қарсыласу орнына қос қолымен бетін қалқалап шегіншектеді. Беті-басына бір түкірдім де жөніме кеттім. Соңымнан: «У-ух, он ка-ак врезал тому!» деген жасөспірімге тән фальцетті дауыс естілді. «Не врезать... а надо было резать эту тварь!» деп ойладым мен де орысша...

	Тағы да, өзіме үйреншікті боп қалған үстіңгі орынға жайғастым. Ептеп жаным жай тапқандай. «Бұл кішкене де болса кек алғанымнан ба? - деп ойладым. - Е-е, жо-ғә, осы да кек қайтару болып па? Кек қайтару әлгі хайуанның өзінің хайуандық нәпсісін қанағаттандыру үшін жасаған ауыр қылмысына барабар, эквивалентті болуы тиіс. Бірақ оны арада талай жыл өтіп кеткен соң заң жолымен қалай жасарсың?

	Айтпақшы, мұндай шибөрілер жұмыста, басшылық қызметте міндетін адал атқара ма? Атқармайды, әрине. Мейлі, тіпті, медальды қаптап алса да!.. Ендеше... ендеше келешекте осыны да ескеру керек. Мен ешқандай да граф Монте - Кристо болмасам да...

	Жарайды, бұл оңбаған әзірге жүре тұрсын, кейін көрермін. Мен болмасам, өмірдің өзі-ақ сазайын бір тартқызар... Ал тереңдей алып қарастырсаң, ол жауыз менің Гүлсарамның тағдырын талқандап, біздің отбасымызға зобалаң әкелген аса қаныпезер зұлымдық тізбегінің тек соңғы буыны ғана секілденеді-ау. Ал оның бастауы қайда, және ол не деп аталады?..»

	Осындай тұңғиық әрі жанталасқан ой үстінде көз алдымда бір жазу, алаулаған жалынның өзімен жазылғандай қып-қызыл жазу пайда болды: «Соғыс». Міне, қалай!.. Егер соғыс болмаса, Гүлсараның әкесі де, анасы да аман болып, өзі көрінген құзғын шоқуға үйір жетімек халге түспес еді ғой. Егер соғыс болмаса, милиондаған адамымыз, олардың арасындағы мыңдаған, он мыңдаған елге тұлғалар ажал құшпас еді ғой. Егер олар тірі қалғанда, шибөрілер емес, барша басшылықта солар болатын еді ғой.. Ондай жағдайда, көл болған көз жасы мен қанды айтпағанның өзінде, адамзат қауымы әлдеқайда адамгершіл, тазарақ болуы заңдылық та емес пе еді?!

	Сонымен не болды?.. Болғаны сол, күркіреген зеңбірек үні баяғыда өшкенімен... соғыс әлі атып жатыр. Атқанда да жалғыз оқпен - снайпер оғымен өткен онжылдықтарды тесіп өткізе менің Гүлсарамның дәл жүрегінен атты. Зұлымдық оғы Гүлсара жүрегінен өтіп мені, мен арқылы әкем мен анамды жаралады! О, қарғыс атсын сені, соғыс! Қарғыс атсын!

	Осылай қарғыс айтып жатып ұйықтап кетсем керек. Бір сұмдық түс кердім. «Соғыс» деген жазуы бар, капустаның үлкендігіндей ғана шар пайда болды. Оның қатырлаған қабаттарын арши бастаймын... Кенет ортасынан «Маған!» деген жазуы бар қара тас тәрізді ядросы шығады. Ядро жылдам-жылдым ғаламат ұлғайып Жер шарының бейнесіне айналады. Оның үстіне ғайыптан екі адам пайда болады. Бұлар Абыл мен Қабыл шығар деп ойладым.... Сөйткенше болған жоқ, Қабыл «Маған!» деп жан түршіктіре айқай салып, Абылға ұмтылады...

	Сол сұмдық айқайдан оянып кеттім. «Япырмай, «Маған!» деп аталатын трагедия бізбен әу баста-ақ қоса жаратылып па еді?..» Оянғанда алдымен келген ой осы еді. Қуанышты емес, әрине. Уақыт пен желге ұқсап үмітті мүжіп, жұқартатын ой...

	Пойыз тоқтады. Вокзал ғимаратының маңдайшасынан «Харьков» деген ірі жазу көзге шалынды...

	- Міне, осылай... Бәрін баян қылдым ғой деймін. Қазан вокзалындағымен-ақ бітірем ғой деп едім, Харьковқа дейінгіге дейін созып алдым, - деді Ілияс шаршаңқыраған дауыспен сәл жымиып.

	- И... иә, бұл тарих, терең сыр екен... - деп мен де ойланып қалдым. Әлдене уақыттан кейін ғана Ілиясқа көңілімді түрткілеп тұрған сұрақты қойдым.

	- Гүлсара қайда қазір? Қалай ол?

	- Білмеймін... білмедім. Тек бір жолы бұрынғы көрші әйел Алматының вокзалынан ұзын бойлы жас жігіт қолтығынан сүйемелдеген Гүлсараға өте ұқсас, егделігіне қармастан аса сұлу, әдемі киінген әйелді көріп қалғанын айтқан, Дұрыстап қарауға үлгермепті... Мен құдайдан көрші көрген әйелдің Гүлсара болуын бар бейіліммен тіледім... Ал енді оны іздесем қайдан іздейін? Тек өз жүрегімнен іздемесем... Оның үстіне өзі де ешқашан іздемеуді қалап еді ғой...

	- Ал ата-анаң қалай?

	- Әкей он жылдай бұрын қайтқан. Шешем әлі шөберелерімен мәре-сәре, құдай қаласа, жақында жузге толады.

	- Әйелің Гүлсара туралы біле ме?

	- Әрине. Түсінеді ғой, тіпті, Гүлсарамен танысып, достасқысы да келеді.

	- Ақылды жан екен-ау, ә... Ондайды қайдан таптың?

	- Сен енді оны өзінен сүра, - деген Ілияс маған бар еңсесімен жақындай сөзін жалғады. - Қане, біз былай етейік: сенде Шымкенттен түс, қалағаныңша біздікінде мейман бол. Кейін Таразыңа балам апарып тастайды. Келістік пе?

	- Жоқ, келіспедік. Ойлану керек, - деп күлдім мен.

	- Онда ойлан, өзіңнің Шымкентте өткен жылдарыңды есіңе ал, сонда жақсы ойланасың... Ал енді... «Спать пора, малышидің» уақытысы да болса керек...

	«...Иә-ә, қуанышы мен қайғысы қамшының өріміндей қосыла, жарыса жүретін адам тағдыры қандай, ә... - Ұйқы басып келе жатқан басты осындай ойлар төңіректеді. - Тосын да, тосатын да жағдайларға толы бұлтарыс, бұралаңы көп. Қазірде түн қараңғысын қақ жара біздің пойыз заулап келе жатқан, «11» цифрын еске салатын теміржол рельсіндей түп-түзу емес. Тіпті, мүлде ұқсамайды да...»

	20-29 қараша 2011 ж.

	1-11 наурыз 2012 ж.

	Тараз қаласы.





ҰМЫТПА: ОТАР СТАНЦИЯСЫ...


	- ...Жарайды онда, әзірге.

	- Иә, кешке көріскенше...

	Бұл - біз, ескі дос Рахмет Есенов екеуміз ғой, Алматыға бірге бару үшін кешке Тараздың теміржол вокзалында кездесуге телефон арқылы сөз байласқан. Айтпақшы, аяқталып, суытыңқырап келе жатқан мына күздегі мына бірлескен сапар бірінші емес. Бұған дейін де екі мәрте осылайша жол шеккенбіз. Мен көктемде алған жүрек инфарктінен кейін мезгіл-мезгіл атақты кардиолог профессорға көрініп тұруым керек болса, Рахмет жақыннан бері бір ірі фирмада инженер боп жұмыс істей бастаған кенже ұлының тұрмыс жағдайын жасау қамымен жүгіріп жүр. Қайтесіз, атам заманнан бері-ақ әкенің көңілі балада дегеннен туындап жататын парыздың әрекеті де ол. Әлбетте, әбден әл-қуат кеткенше. Ал, Рахметтің ондай халге жетуіне сырт бітіміне қарағанда, о-о, қайда әлі. Биік бой-тұлғасы тіп-тік, қиықша мұрты мен әлі онша селдіремеген шашы сәл-сәл бурылданған. Шарасы кең, жанары шұғлалы көздерінің төңірегіндегі жіңішке майда сызықтар болмаса әппақ жазық маңдай әжімсіз. Тіпті сөйлескен кездің өзінде оның баритонынан мұқалмас жігер мен сарқылмас қуатта сезілетіндей... Ендеше осыңнан танба, тайма, қымбаттым. Жорта бер, жүгіре бер...

	Бірақ, ол бүгін жүгірмесе керек, әлде бір тосын жағдай болды ма, кешікті. Алматыға баратын түнгі пойыз да келіп тоқтады. Вокзал басы қаңғыр-гүңгір, ығы-жығы халық, ерсілі-қарсылы асығыс жүріс. Жүргіншілердің кейбірі өз вагонына қарай қытайдың дүңкиген ала қабын құлағынан алып мықшыңдаса, базбіреулері кішкене дөңгелектерін тысырлата чемодандарын сүйрелейді. Шынтақпен, иықпен бірін-бірі итермелей кимелейді. Оларды келушілер мен қарсы алушылар, шығарып салушылар да қыспаққа алып жатыр. Қысылғаннан шыққан одағай сөздердің бәрін суға, буға піскен, қуырылған дәмдерін көтеріп вагондарды шабуылдаған әйелдердің шарылдаған даусы басса, олардың өздері ұйқылы-ояу транзиттік жолаушыларға мәзірін тосқанымен аналар тым самарқау... Әне, әртүсті газет-журналдарын буда-будасымен бұлғап өзіме әлгінде сәлем берген мұртты қазақ та айғайлап өтіп барады... Қысқасы, әр жердегі шамдарының күңгірттігіне қарамастан перрон тіршілігі қызып-ақ тұр.

	Рахметті күте-күте ол көріне қоймаған соң жан-жағыма қарағыштаумен вокзалдың қарсы алдында тоқтаған алтыншы вагонға беттедім. Төртінші купе бос екен. Шағын портфелімді қоя салып, Рахметпен хабарласпақ боп қалта телефонымды алдым. Пойыздың жүруіне он минутке жетер-жетпес уақыт қалды. Бұған не болды екен, мұнысы несі? Осылай ойлана беруім мұң екен, купеге абажадай қара сөмке көтерген Рахметтің өзі екпіндей кірді. Әлденеге алабұртқаннан ба әлде жүгінің ауырлығынан ба, аққұба өңі қып-қызыл боп кетіпті. Әйтсе де мұрт астынан әппақ тістерін жарқырата көрсеткен жүзіндегі жайдары күлкі көңілді әп-сәтте орнына түсірді.

	- Жолда таксидің дөңгелегі жарылды... Ү-үһ!.. Басқасымен жеттім-ау әйтеуір!.. - деді Рахмет ентігін басар-баспастан.

	- Дұрыс, жақсы болды үлгергенің, - деп мен қолын алып, арқасынан қақтым. Көптен жүзбе-жүз көріспеп едік қой.

	Бір таң қаларлығы - купедегі қалған екі орынға ешкім келмеді. Пойыз жылжысымен төменгі төсектерге жайғасып алдық.

	- Ал, енді қалай... анадан ептеп... - деді Рахмет жұмбақтай жымиып екеуміз терезе алдында қарама-қарсы отырысқанымызда. -Менде армянский бар еді... Бес жүлдызды.

	- Оны қайдан ап жүрсің? Көзден бұлбұл ұшып еді ғой, - дедім мен білгім келіп.

	- Жақында дачадағы гаражды ақтарыстырып ем, сонда жатыр екен. Шамасы жиырма жылдай жатты-ау деймін.

	- О-о, онда бес жұлдызды емес, жиырма бес жұлдызды болды ғой!

	- Оның рас. Қане, енді сол жасы «айхай, жиырма беске» толған мықтыны сынап көрелік?

	- Ә-ә... жо-ғә... Рахмет, Раха... Менің неге қабілетті екенімді өзің білесің ғой...

	- И-иә... - деп ойланып қалғандай болған ол кенеттен жұлып алғандай: - Сен мәскеулік профессор Аронды білемісің? - деді.

	- Жоқ, білген емеспін. Есесіне израильдік генерал Шаронды естуім бар.

	- Сен ол Шароныңды қой. Бізге, дәлірек айтқанда, дәл саған Шарон емес, Арон керек. Білдің бе?

	- Жоқ, білмедім. Түсінбедім.

	- Түсінесің, түсіндірем. Жақында кездейсоқ «Инфарктан кейін» деген брошюра оқыдым, сен үшін оқыдым!..

	- Иә, оқыпсың. Онда не...

	- Сен тыңда мені. Сонда әлгі Арон басқа да біраз нәрсені айта келіп, сен секілді инфарктниктердің алпыс грамм ішуіне болады деп жазыпты. Бірақ одан бір грам да аспасын депті.

	- Ә-ә, мені қайдағы бір Арон мырзамен таныстыруың сол үшін екен ғой, түсіндім, түсіндім... - деп күлдім мен. - Бірақ түсінбейтінім: неге тек алпыс грамм? Неге, мәселен, елу яки жүз емес?

	- Оны мен де түсінгем жоқ... Дегенмен түсінбесең де... мүмкін Арондық норманы орындарсың, а?

	- Жо-оқ, мен одан да Әзімхановтың нормасын орындайын.

	- Әзімханов? О кім еді? Немене ол аз мөлшерді айта ма?

	- Міне, көрдің бе, мен Аронды білмеймін, ал сен Әзімхановты білмейсің. Анархан Әзімханов - біздің облыстағы үздік кардиолог, жүректі жөндеуші. Белгілі бір уақытқа дейін бас тартқан жөн деген.

	- Өмір бойы емес қой?..

	- Солай болар.

	- О, онда тамаша! Мен армянскийді сен толық сауыққанша тығып тастаймын.

	- Иә, оның есейе берсін... Біз де тірі болсақ бүл жасымызда тұрып қалмаспыз, қартаярмыз. Ал кәрі кісіге әлгіңнің мүлде қажеті болмас, әрі жараспас та...

	- Мұның енді өмір заңы болар... Қойдық ендеше Аронды да, Шаронды да!.. - деп Рахмет екі алақанын сарт еткізді.

	- Өте дұрыс, Раха. Ал, енді мен рұқсат болса өзімнің емдеуші дәрігеріммен біраз айналысайын, - деп портфельден Чеховтың төртінші томын алдым.

	- Ә-ә, Антон Павлович... дәрігер ғой. Бірақ, мен одан таза медициналық бір де бір шығармасын ұшыратпап едім...

	- Ол мені, әсіресе, ұйықтар алдында қысқа әңгімелерімен әбден әдемі емдейді. Сонысы үшін де Чехонтеге өте разымын. Бір-екі рет күліп алған соң жүйке-жүйең босап, жақсы ұйықтайсың.

	- Оның рас.. Ал енді мен саған екінші өтінішімді айтайын, біріншісін орындамадың ғой, мүмкін мұны орындарсың?

	- Мархабат, айта ғой.

	- Мен бәлки күні бойғы ал өкпе жүгірістен кейін қатты ұйықтармын. Сондықтан сен мені Отар станциясына жақындағанда оятшы.

	- Не, онда сені біреу сағы... ә-ә сабырсыздана күтетін бе еді? -Менің әзілмен астарлап айтқан сұрағыма Рахмет еш күлместен мейлінше байсалды кейіппен жауап берді:

	- Иә, күтеді... біреу емес екеуі күтеді... Ұмытпа: «Отар станциясы...»

	Рахмет қабырғаға қарай аунап түсті де қимылсыз қалды. Мен «Анютаны» оқып жатып ұйықтап кеткенімді сезбеппін. Кенеттен солқ ете түскен сілкіністен кейінгі қатты шайқалыстан оянып кеттім. Теп-тегіс жып-жылтыр рельспен емес, өңшең ой-шұқырды ойнақтай басып, біресе оңға, біресе солға бұлталақтаумен келе жатқан сияқтымыз. Әуелгі әзірде ештемені түсінбесем де біраздан соң Шоқпар асуында жолдың шығыс биін билейтін биші қыздың беліндей бұраңдап кететіні есіме түсті. Оның үстіне терезеден де бір кездерде қопарылған, опырылған қара жартастар бірде өңіреңдей төніп келіп, бірде жолаушыларды аяғандай сойдиған өткір тіс-тас аранын алыстатыңқырап қылаң бере бастады. Иә, бұл кәдімгі Шоқпардың өзі. Енді Отарға дейін де онша алыс емес. Әйтсе де аздап болса да мызғып алайын десем қайдағы бір тап қазір түкке де қажеті жоқ, бірі бірімен еш байланыссыз жұлым-жұлым жұқалаң бұлттай ойлар жан-жағыңнан оңды- солды соға беретін Астананың желіндей қаумалады. Қайткен жөн? Қайтадан кітап оқысам ба екен? Жоқ, оған көз жарамайтын секілді - ұйқының шалалығынан ба, ашуын қояр емес. Ал ұйықтай қойғанның өзінде, о, онда Рахметтің тапсырмасы орындалмай қалуы мүмкін ғой... Қызық... мынадай тым ерте, беймезгіл уақытта кім мұны не үшін тосатын болды екен? Әлде біреу біреуге сәлемдеме беріп жіберді ме? Онда екі бірдей кісі несіне әуреленеді?.. Жә, жетер онсыз да шаршаған басымды қатырудың қажеті не... Мейлі, менің қазірде қатты ұйқыға басып жатқан мына досымды маған белгісіз екеу емес, бүкіл Отар кенті, оған қосымша Гвардейск қалашығы, тіпті, оркестр кернейлерін алқымдары аяққаптай болғанша үрлей қарсы алсын. Мейлі...

	Осындай ойнақы әрі адамды бір түрлі әлдилейтіндей әзілкеш ойлар үстінде аздап қалғысам керек, пойыз дөңгелектерінің бір сарынды сартылындай емес, шиқылдай, қажала қыртылдай шыққан үнінен көзімді ашып алдым. Терезенің сыртында ақ үйлер мен тағы бір арбиған арса-арса құрылыстар қалып барады екен.

	- Раха, оян, тұр!.. Сенің Отарың сені құшақ жая қарсы алғалы тұр!..

	- Рахмет, ондай салтанатты кездесуге мен де даярмын, - деп Рахмет қаракөк адидас курткасының жеңін сұғына бастады.

	- О, онда, жоғары мәртебелім, өзіңіздің соңыңыздан менің де қошеметтеп ілесуіме рұқсат болар деп үміттенем, - дедім мен әзілдей күліп.

	- Әрине, әрине... Мен секілді маңызды персонаның соңына ерушілер болуы керек протокол бойынша. Міндетті түрде, - деді Рахметте жүзі жарқылдай.

	Вагоннан шыға бастағанымызда қыраулы күздің таусылған тағы бір түнінің салқынынан жылы купеге бейімделген бой тоңази тітіркенді. Бізден басқа түскен пенде болмады, перрон да қаңырап тұр. Тек бір қалыңдау қара курткалы, үстінде кока-кола, сыра шөлмектері, сигарет, шұжық секілді бірдеңелер сығылысқан үстелінің қасындағы аласа орындықта отырған бет-жүзі күн мен желден әбден тотыққан мосқалдау қазақ әйел болмаса. Вагондардың ешбірінен тырс еткен дыбыс естілер емес. Жұрттың бәрі тәтті ұйқыда болса керек. Әлі ерте ғой. Анау алыс адырлардың ар жағынан таң шапағынан көкжиектен сәл жоғарыға қонып шыққан, әлі ұлғайып, қоюлана қоймаған аз ғана жас бұлттың жұрындары жаңа-жаңа жұқалап алтындана бастады.

	Хо-ош, ал енді Рахметті күтетін бейтаныс екеу қайда? Ешкім көрінбейді. Достым, сірә, абыржи бастаған болар-ау. Жо-оқ, қырынан көз салған маған ондай ештеңе байқалмады. Жәй ғана, ешкімді де күтпейтіндей, алаңсыз, өз ойымен өзі болып келе жатқан тәрізді. Жан-жаққа жалтақтамайды да. Тек вокзалдың ескілікті ғимаратына ұзағырақ қадалды. «Онда көңіл аудара қоятындай өзгеше не бар? - деп ойладым мен. - Кәдімгі түркісібтік ғимарат. Магистральдың ұзына бойында мұндайлар жүздеп болмаса да ондап кездеседі». Рахмет енді бір ауық перрон жиегіндегі жаңадан әктелген өрнекті бетон шарбақты шолды. Аздан соң оған бір қырындай шығып отыруға да әрекеттенді. «Оу, мынасы несі, бала боп кеткен бе өзі?! Ойыны кеп тұр ма еріккеннен?..» Енді тіпті таңдандым.

	- Вагонға кірейік, уақыт болған шығар, - деп өзіміздің алтыншыға беттеген Рахметтің даусы бәсең шықты.

	- Кездескенің қане? - деп сұрадым ештеме түсінбестен.

	- Кездесу болды ғой, - деді Рахмет жайбарақат қана, сол аяғын сатыға сала беріп.

	- Қашан? Қалайша?!..

	- Қазір ғана. Осында... Ойша.

	- Тү... түсінбедім!.. - Даусым қаттылау шығып кетті.

	- Аздан соң түсінесің. Ал... ал әзірге маған кездесуді жалғастыруға мумкіндік бер, - деді Рахмет купеміздің есігі алдына кеп тоқтағанымызда.

	- «Кездесуді жалғастыру»?.. Саған не болған өзі, бірдеменің шалығы?.. Жоқ, әлде таң атпай жатып мені ақымақ қылғың келді ме?

	- Тіпті де олай емес. Кішкене шыдашы... - Маған бәймәлім бірдеңенің болуын тағатсыздана тосып үнсіз қалдық.

	- А-ана-ау... ауылды көремісің? - деді Рахмет қолымен солтүстік-шығысты нұсқап пойыз Отарды тастап шыққанда. Бозғылт лентадай жолдар айғыздаған жиренқара топырақты даладан соң, төрт-бес шақырымдай жерден таңғы мұнармен бұлдырай, өзінің үйреншікті өңірінде емін-еркін жайылып жүрген қаздарға ұқсап ақ үйлер домалана көзге ілікті.

	- Иә, көрдім.

	- Көрсең, ол - Рославль. Бұрынғы тың совхозы.

	- Білем. Онда кезінде Никита Хрущевтің өзі тоқтаған.

	- Ол кейінірек қой. Одан бұрын мен тоқтағам. - Енді Рахметтің баритонынан көңілді ноталар естілді.

	- О-о, бұл да, тарихи совхоздың өміріндегі тарихи оқиға ғой! - деп менде күлдім.

	- Естен кетпес... менің өмірімдегі. - Бұл жолы Рахметтің даусы мүлде бәсең, қиналыңқырағандай боп шықты. Қысылыңқыраған көзі мен қуқылданған жүзінен де оқыс оянып кеткен бір жұмбақ халдің бәлкім ескілікті бір мұңның табы танылғандай. Маған оның мына құбыла қалған күйі ғана емес бүгінгі көп сөздері мен қылықтары тұтасымен түсініксіз болса да сұрап жатудан тартындым. Әрине, әрең дегенде.

	Рахмет мұздай терезеге бетін тақаған күйі кірпік қақпастан ауылға ол жайлап жылжи-жылжи көзден тасаланғанша қараумен болды. Әдетте кісі бұлайша туған жеріне ғана, өйтуінің себебін өзі ойлап жатпастан-ақ, өткен мезгілдің, өткізген дәуреннің қандай да бір іздерін іздеп табатындай үмітпен үңілер еді. Ал Рахмет болса бұл өңірдің тумасы емес қой. О да мен секілді Түймекент жақтан... Бәрі де бір түрлі, түсініксіз...

	- Жақ ашып үндемегеніңмен қазір сенің кәрі басыңда неше түрлі сұрақтар мамыр айының арасындай құж-құж, ызыңдап тұр-ау, сірә!.. Қалай, таптым ба? - деді Рахмет купеге жайғасқанымызда күле сөйлеп.

	- Қателескен жоқсың. Сен жұмбақ боп кеттің ғой...

	- Ә-ә... онда жарайды, сені бұдан әрі де қинап күнәһар болмай-ақ қояйын.

	- Иә, Тәңір жарылқағыр, сөйтші енді!..

	Рахмет терең тыныс алып, маған маңызды бір нәрселерді айтатындай тесіле қарап, біраз үнсіз отырды да, сөз бастады.

	- Өзіңніңде есіңде шығар, Жамбыл педучилищесін елу жетінші жылы бітірген тоқсанның бесеуі қызыл диплом алды ғой. Сол бес үздік оқушының үздігірегі, әрине, Асанбай Бекболатов екендігіне сен де келісерсің... Бірақ, ол әрі қарай оқымастан, неге екенін қайдам, ең алыс аудан - Көктерекке мұғалім болып кетті ғой. Одан соң флот, арнаулы мектеп, қаһармандық - қаралы қазамен аяқталған қып-қысқа ғұмыр... Ау, мұны мен несіне айтып отырмын, сен «Сын солдата или по Пушкинской, Пушкинской...» дейтін повесіңде әдемі жаздың ғой... Ешқашан естен кетпес асыл достың топырағы торқа болсын да...

	- Қай жердің топырағы... о да мәлімсіз.

	- Өкінішті, әрине... Бірақ, былай алып қарасаң Жер, кішкене ғана көгілдір шар біреу-ақ емес пе, бүкіл адамзатқа бақытына... ә-ә, немесе керісінше - сорына қарай... Міне, сондай Асанбайдан өзге төртеуміз ҚазМУ-ды шабуылдадық: сен - филфак, Артельбек - физмат, Өлмес -химфак, мен - тарих-философия факультетін.

	- Ә-ә, сонда біз сенен Сократ шығады десек, партократ боп кеттің ғой!

	- Облыстық мәндегі. Ол енді әбден кейініректе ғой. Ал онда сендерді қайдам, бізді сынақ-әңгімелесуден өтіп, университетке қабылдана салысымызбен жүк машинасына отырғызып, шілденің шықылдаған күнінде жаңағы «Рославль» совхозына жөнелтті де жіберді. Оның орталығы негізінен аздаған тапал там, тас үйден өзге асығыс құрастырылған фин үйлерінен тұрады екен. Оларын жөнді көріп те үлгергеніміз жоқ, бізді тағы да теріскей жаққа қарай ала жөнелді. Ара-тұра дәні жиналып алынған егістің сап-сары аңызы бөліп-бөліп кететіні болмаса түсі қара деуге келетіндей дала мейлінше ойлы-қырлы екен. Таусылмайтын қырқа-қырат, бітпейтін сай-сала. Содан да біз мінген жүк ма- шинасы жердің көлігі емес, толқынды теңіз төсіндегі кішкене кемедей теңселе, тербеле лықсиды.. Тек айырмасы артында бұрқыраған ақшулан су жолағы емес, көпке дейін басыла қоймайтын будақ-будақ бозғылт шаң қалдырып келеді. Осылайша елсіз, тырс еткен тіршілік белгісі білінбейтін далада шамамен он бес шақырымдай жортақтап кезекті бір белгісіз жотаның беткейіне кілт тоқтадық.

	- Келдік, жігіттер, алтыншы бөлімшенің дала қосына, қане, бәріміз түсейік, - деді орыс жігіті Алексей май жұққан сұр кепкалы басын кабинадан шығарып. Қос дегені қамыстан тоқылған ұзын жалғыз қабырға, біркелкі қырқылған селдір-селдір қамыс төбе. Кленка тәрізді төсеніш жабылған ұзын да кең тақтай нар. Ол қамыс қалқамен екіге бөлініпті.

	- Міне, тұрғынжайларыңыз осы, орналаса берулеріңізге болады, -деді біздің совхоздағы бастығымыз Алексей. - Ал ана қалқа қабырғаның ар жағында аспаздарың Матрена тұрады. Әне, өзі де келе жатыр! - деп күлді ол жаңадан әктелген, сорайған мұржасы әлі күйелене қоймаған үлкен далалық пеш жақтан келе жатқан ақсары шашты, қоңырқай көзді, бәдені келісті дегенмен мықын-бөксе жағы жайылынқылау жап-жас әйелді нұсқап.

	- Қонақтарды қабылда, Матрена Павловна! Міне, сенің қамқорлығыңа Алматыдан бақандай он студент алып келдім. «Ішім пысып өлетін болдым, жігіт дейтіндер де жоғалып кетті!» - деп құлағымның етін жеп ең, қабылда енді!.. - Алексей қалжыңбас көрінді. Жас әйелдің аздап тұрпайылау, сәл-пәл секпілді беті күлкіден еріп жайылып барады.

	- Сырың белгілі ғой, - деді Матрена қарлығыңқы дауыспен. -Жақсылығың үшін... ә-ә, қойдың жас еті қосылған борщпен алғыс айтармын бірде. Ха-ха!.. Сенің қатыннан гөрі қазанға көп қарайтыныңды білем ғой!..

	- Ә-ә, түсіндім, түсіндім, маған өкпелі екенсің ғой!.. - деді жігіт қорғаншақтай. - Мына жұрттың алдында ант етейін: түзелемін, Мотя! Түзелу үшін екеуміздің уақытымыз, о-о, өте көп болады, ей, бо-гу!..

	Бәріміз қосыла ду күлдік.

	Кешкі ас - макарон қосылған гуляш пен үп-үлкен қара титанға қайнатылған қара шайдан соң Алексей Матренамен қалжың сөз дуэлінде біраз сайысып алып, орталыққа кетті де біз әрқайсымыз нарға жайғаса бастадық. «Біз» дегеніміэ - ең әуелі Жүрсінбек Ақтаев, жерлесім, Жамбыл облысынан. Жас жағынан ең үлкеніміз ол, армияға барып та, үйленіп те үлгерген, орта бойлы, мығым денелі жігіт. Егер имектеу мұрны, тып-тығыз қалың қара қасы мен сығылыса тізілген теп-тегіс майдалау, жиі жарқылдайтын әппақ тістері оған біртүрлі жыртқыштау кескін бітірсе, сұр кепкісінің оң жақ шекесінен будырай шығып тұратын бір уыс қара бұйра шашы ұсқынын орыс-казактарға ұқсастырады. Әйтсе де осындай тұрпатына қарамастан бұрынырақта мәдени-ағарту училищесін бітіргендіктен бе, әйтеуір кейде дауыстап, кейде ыңылдап ән сап жүруді ұнатады. Әсіресе, мақташы қыз туралы әнді.

	-Шіркін, сенің пахтаң-ай, а-һа-а-һа-хай,

	Көрген адам мақтады-ай, а-һа-а-һа-хай!..

	Бір қызығы - өзбекшелегені ме, «мақта» дегенді «пахта» деп айтады...

	Екінші курстасымыз - Бекболат Әдетов, Алматы облысынан. Сөзге сараңдау, бірақ әрдайым тауып сөйлейді, қыршып алатыны да бар секілді. Өте көп оқыған көрінді. Өзімен бірге ҚазМУ-ды биыл бітірген жас ақын Тұманбай Молдағалиевтің жұп-жұқа сұр тұсті «Студент дәптері» дейтін кітабын ала шығыпты. Соған бәріміз араша анталай бастадық...

	Қайырғали Жұмағалиев. Жүрсінбек секілді бұл да бұрынғы солдат, гурьевтік. Мейлінше жуас, салмақты жігіт. Ал солтүстіктік Баймахан Есмаханов керісінше, қызуқанды, жанып тұрған от па дерсің кейде...

	Қалған бес бозбала юрфак пен геофактан екен, бізден оқшаулау жүрді, өзара орысша сөйлеседі. Содан да болар, таза қазақы ортадан шыққан мен олармен көп араласпадым, аттары да есімде қалмапты. Айтпақшы, әлгі студенттер көбінесе бірі-бірін орыс есімдерімен атасатын...

	Міне, осындай әрқилы жігіттерден құралған біздің топ мына тап-тақыр даланың алғашқы беймәлім түніне туп-түгел енетін болдық. Ал даланың өзі жағалауларының бәрі жасыл шалғынды Талас өзені мен Қарасу көлінің өңірінде өскен маған бірден-ақ ұнаған жоқ. Тіпті, топырағы да біртүрлі таттанған тәрізді, құмы Мойынқұмдағыдай алтын түстес сары-қызыл емес, қара әрі өте майда... Осыларын жақтырмай жатырқап отырған маған кенеттен бір ой сап ете қалды. «Оу, тоқта, тоқтай тұр енді... Осы тұстан тіп-тіке Балқашқа қарай созылатын даланы Аңырақай демеуші ме еді? Ал онда 1729 жылы қазақ пен қалмақтың қырық мыңнан аса сарбазы, негізінен атты әскері қырқысып, көпкүндік шайқаста жан алып, жан беріспеп пе еді? Ақырында, жау жеңіліп, белі сынып, беті қатты қайтып еді ғой... Сонда судай аққан қазақ пен қалмақ қанына әбден тойған мына дала топырағының қазіргі түсін содан кейін тапқан болар? Мүмкін, ықтимал... Қалай болғанда да шілденің күні әбден қақтаған ыстық қошқыл қоңыр далаға жәйлап, асықпай, жан атаулы асыға тілеген қоңыр салқынын ілестіріп кеш те келе жатты. Орасан үлкен қып-қызыл Күн қазір ғана домна пешінің алқымынан атып шыққан отты, алқын-жалқын алаулы шар түріндегі металға ұқсап, жан-жақын қара адырға шапшаң шаншыла құлады да көзден ғайып болды...

	Қараңғылық қоюланған шақта біз, болашақ философтар шишасын сыммен шандып тастаған жалғыз керосин фонарьдың төңірегіне көбелектей үймеледік те, Бекболат Тұманбай өлеңдерін дауыстап оқи бастады...

	Ертеңіне елең-палаңда Алексей келді. Өзімен бірге қораптары биіктетілген үш жүк машинасын ала кепті. Біздің міндетіміз — аңыздарда үйіліп жатқан жабайы жоңышқа, құрақ, тағы басқа түрлі шөп аралас бидай сабанын соларға тиеп, маяға салатын орын- дарға жөнелту. Шынында да, әлгіндей қай малға болса да жұғымды азықты далада қалдыру обал да болар еді...

	Ми қайнатқан ыстық пен сол ыстықтан шүмектеп ағып, көзге құйылатын ащы тер болмаса, басқасының бәрі - жұмыс та, тыныс та бірқалыпты, дұрыс боп жатты. Тек екінші аптаның алғашқы күндерінен, неден екенін білмеймін, өзімді жайсыз, нашар сезіне бастадым. Асқа тәбет шаппауға айналды. Матренаның тамағын қанша дәмді болғанымен кейде қол тигізбестен қайтаратын болдым.

	- Сен, жігітім, немене, мені сыйламайсың ба, сүймейсің бе? Мүмкін, өзің әп-әдемі болған соң тек сұлуларды қаларсың, а? Бірақ, оларды қайдан табарсың, арқанмен сүйреп те әкеле алмайсың мұнда. Олар өз шпилькаларымен қала асфальтында «цок, цок!..» Сен одан да мына маған қара, өкінбейсің! - Бәлкім, бұл Матренаның қалжыңы да болар. Бірақ, менде қалжыңды қабылдайтындай хал болмай бара жатты. Денеде қызу пайда болып, әрі-беріден соң өртене, күйіп-жана бастадым. Кешке қосқа келген соң Бекболаттың айтуымен бірнеше стақан ыстық шайды бірінен соң бірін ішіп ем, аздап жіпсіген соң жаным жай тапқандай болды да қисайып жата салысыммен ұйықтап кетіппін.

	Қанша ұйықтағанымды қайдам, біруақытта кенеттен бір мәлімсіз дыбыстан, дұрысы, беймаза шегірткелердің бірқалыпты шырылы сүйемелдеген әртекті дыбыстар қоспасынан оянып кеттім. Жеңіл сықыр, сонымен бірге бірқалыпты ырғақпен әлденелердің бір-біріне жұмсақтау түйісуінен туған тұншығыңқы дүңкіл. Шамалы уақыттан соң оған мысықтың сүт ішкенін еске түсіретін шылп-шылп еткен дыбыс қосылып, бірқалыпты ырғақпен талайға созылып барып тына қалды да «Ү-үһ!..» деген тәттілеу дауыс пен тереңнен алынған тыныс естілді. Артынша тым-тырыс тыныштық орнады. Бұл не сонда? Айсыз түннің тастай қараңғысында не көре аларсың... Осы кезде ғана басымның күйіп тұрғанын аңғардым. Мүмкін, ештеме де болмаған шығар, екі шекемдегі тамырлардың солқылдай соғуы ғана болар? Мұндай дүдәмал ойды нардың тақтайларын ақырын қозғалта-мозғалта келіп, қаз-қатар жатқан бізге қосылған біреудің дыбысы бөліп жіберді.

	- Сен... сен қайдан келдің?.. - Бұл ұйқылы дауыс Қайырғалидікі.

	- Тыс-с... мен жүрегім айнып... құстым... - Мынау Жүрсінбек қой!

	Осы мезетте қамыс қалқанын арғы жағынан қопарыла лекіген, бірақ әдейілеп тұншықтырыла тосқауыл қойылған әйел күлкісі естілді. Ол маған жын-шайтандікі секілденді... Кейінгі күндері пеш жанынан, Матренаның қасынан біздің фонарьға үймелеген көбелек, шіркейше шықпай қойған Жүрсінбекті де өзімнен өзім жирене жек көрдім... Бұл кезде басым ғана емес, тұла бойым от болып өртене бастап еді...

	Өртті таңертең келісімен маңдайымды сипап көрген Алексей де растады.

	- Ух, ты!.. Сенің басың паровоздың оттығындай ғой, достым! Докторшаны шақырайын, - деп ол машинасындағы рацияға жармасты.

	Ертеңгі тамақтан кейін менен басқа жігіттердің бәрі жұмысқа, қырға кетті. Ал мен жанды қояр жер таппадым. Отырсам да, жатсам да күйдіріп барады. Күйдіретін көкжиектен әлдеқайда биікке көтеріліп кеткен Күн емес, әрине. Ол өз қызуымен өзі қақтала әбден әппақ боп кетседе маған қып-қызыл боп көрінеді. Мен де өз отыммен өзім өртенудемін, сырттан мүмкін мен де қызылжирен шығармын...

	- Сен, көркем жігіт, ғашығыңды сағынғаннан аздап ауырып қалғансың-ау, шамасы? - Бұл - ұзын үстел үстіндегі ыдыс-аяқтарды жиыстыра жүріп, өзінің толық та жұмсақ төсімен менің арқамды жиі-жиі сипай кететін Матрена ғой. Бүгін оның әрбір қимылынан бұрын онша көзге түсе қоймайтын, бәлкім, мен назар аудармаған шығармын, оқшау бір әбжілдік, ширақтық байқалады. Не болса да үстел басында шәй сораптап отырғанда оған тіс жарып жауап бергем жоқ, Қайта әлденеден жыным келді.

	... Түс әлетінде күнгей жақтағы жотадан бұрқ етіп шаң фонтаны көтерілді де артынша шағындау ақ автобус-газик көрінді. Көріне салысымен тез жақындап, жылдамдығын титтей де бәсеңдетпестен көлеңкеде ұйықтап жатқан тоқ құрсақ сары иттің құйрығын ба- сып кете жаздап қос іргесіне бір-ақ тоқтады. Тоқтаған күйі өзі ала келген ақ шаңдаққа өзі көміліп қалды. Тек аз-кем уақыттан соң ғана есігі ашылып, ақ халатты екі әйел шықты. Алдыңғысы - орта жастардағы толық денелі, жазықтау маңдайлы, қоңырқай көздісі, шамасы, дәрігер болуы тиіс. Бір қолына кастрюль тәрізді жарқыраған бір зат ұстаған екіншісі, сірә, медсестра болар-ау, жасы өзім шамалас, үлкен көкшіл көзді қыз. Және бір қызығы... әлгі әдемі көздер маған түскенде таңданғандықтан ба, білмеймін, әйтеуір жансызданғандай қадалып қатты да қалды. Мұнысы несі? Бірақ, оны ойлап жататын хал ма қазір...

	- Саған не боп қалды, жас жігіт? Қане, айта қойшы, баяндашы, көгершінім. - Дәрігер бірден осылай деген соң жай-күйімді түсіндірген болдым.

	- О-һо, қырыққа барып қапты ғой, тіпті! Япырау, не болған бұған!? -деді дәрігер аңтарылып менің қолтығымдағы термометрді алып көріп тұрып. - Қане, Любаша, кішкене укол салайықта жігітті өзімізбен ала кетейік, стационарға жатқызбаса болмайды, - деді енді қызға қарап.

	Оның мына сөздері мен әлпеті мені аздап шошытайын деді...

	Сондай күйде арада бір сағат өтер-өтпесте совхоз ауруханасына кеп түстім. Дәрігер мені жалғыз кереует пен оның қасына биіктеу қобдиша қойылған бүйірі қушық, ала көлеңкелеу бөлмеге кіргізді де:

	- Міне, енді осында емдейміз өзіңді, жас жігіт. Жайғаса бер, уайымдама, бәрі де ойдағыдай болуға тиіс, - деді. Ал медсестра, неге екенін қайдам, тағы да ұзақ тесіле қарады. Қы... қызық...

	Үстімдегі керегекөз шотландка көйлек пен тар балақты шалбарды жол-жол, алабажақ пижамаға алмастыруға тура келді.

	Осылайша менің аса қиналысты, ауруханадағы айға созылған эпопеям басталды. Қиналысты болатыны қанша ине салып, дәрілерді аямастан жұмсаса да температура түспей-ақ қойды. Қайта ерегіскендей көтеріліп, жиі-жиі қырықтан асып түсіп жатты. Ондай кездерде мен өзімді жердің бетінде емес, оның ішінде, мыңдаған градуста қып-қызыл магма балқып, бұрқылдап қайнаған ішкі құрсағында жатқандай сезіндім. Сондайда есімнен танып, сандырақтайтын да сияқтандым. Күн мен түнді ажыратудан қалғандаймын. Бәрібір дөп-дөңгелек, шеңбер мезгіл. Ұйқыдамын ба әлде ояумын ба, ол да ажырағысыз... Міне, осындай халде маған бір жолы... Гүлдариға келді, Әппақ ақ мамық тұманнан асықпай, ақырын-ақырын шығып келеді. Кереуеттің шетіне, қасыма отырып басымнан сипайды, жыламсырай сыбырлайды: «Өлме, өлмеші, асылым, ардақтым!.. Сен әлі жассың, тым жассың ғой... Мен саған ұ-ұзақ-ұзақ бақытты өмір тілеймін. Өлмеші... Менің тілегімді орындашы...» Сөйтеді де бетін менің бетіме тақайды. Одан жұп-жұмсақ, керемет бір тәтті, жұпар иіс келеді... Гүлдариға... Бірақ, неге ол ана тілінде емес, орысша сөйлейді? Әлде Алматыда жүріп орысша сейлеуге әдеттеніп кетті ме екен?

	Елес - Гүлдариға қанша тілегенімен менің жағдайым жақсара қоймады. Тұңғыш рет өлім туралы ой түсті. Шынымен-ақ өлмекпін бе? Мұнда, бөтен жерде... Онда анам қайтпек... Жалғыз қалады ғой? Тым болмаса бір көріп, көзінің жасын өзім сүртсем ғой!..



	Жатырмын аурухана төсегінде,

	Өртеніп ес білмедім кеше мүлде.

	Жузіңді бір көрместен, жаным - анам,

	Япырмай, өтемін бе, өшемін бе?



	Мына өлеңді қайтіп шығарғам? Өлең жазбайтын ем ғой... Мүмкін, мүмкін... Бекболат оқитын Тұманбайдың әсері болар... Мейлі, не болса да... Тек анам байғұсты қайтіп көрем? Бәлкім, ауылға кетермін? Бірақ, қайтіп, бір қадым аттаудың өзі мұң болған мына күйімде? Егер, егер... анам менің бұл халімді білсе бір минут те кідірместен құстай ұшар еді-ау! Немере ағаларым Рахым мен Жапар да жетер еді... Бірақ олар қайдан... қайдан білсін...

	Мені аурудан өзге өзімнің қазіргі дәрменсіз халімнен туған осындай ойлар да қинады. Солайша уақыт өтіп жатты.

	Бір күні ойда жоқта Жүрсінбек кіріп келді. Менімен басын изеп қана сәлемдесті де көзімен букіл бөлмені шарлап шықты.

	- О-һо-о, байқаймын, сен мұнда мықты орналасыпсың - жеке па-ла-та! Ал, ахуал қалай?

	- Жаман емес секілді... - дедім мен әрең үн қатып.

	- Әй, білмеймін, білмеймін... - деді Жүнісбек басын шайқап.

	- Мен айттым ғой...

	- Онда неге мені мұнда жібергілері келмеді?

	- Оны өздерінен сұрасаңшы...

	- Сұрадым да: сен жұқпалы ауру екенсің...

	- Жұқпалы?! - Мен өзім де байқамастан жылан шағып алғандай атып тұрам деп кереуеттен құлап түсе жаздадым. - Жұқпалы деймісің?!.. - Жүрсінбекке ақырып жібердім.

	- Сен... сен қызбаланба, тыныштал... тыныштал.

	Рас, олар тікелей олай деген жоқ... Мен өзім ғой... солай ойлаған, -деді ол енді ақталғандай мәймөңкелеп.

	- Жа-аман ойлайсың, жер-лес... - Айналып кеткен басым жастыққа сылқ түсті.

	- Мені енді... аздап қалжыңдады дей сал, не, қалжыңдауға болмай ма...

	- Болады. Бірақ, мұндай қалжыңның аздап... инфекциясы да болады.

	- О-о, оның рас, менде инфекция бар! - Жүрсінбек жаны қиналғандай бетін мыжырайтты. - Бірақ, ол құрғыр тілімде емес, ішімде. Ди-зен-те-рия... Турасы - іш өткен, иә, иә... нағыз тышқақ...

	- Мүмкін, сені тәулік бойы туалетке жүгіріп, физзарядка жасауға Матрена мәжбүрлеген болар? - Қайдан шыққанын қайдам, мына мысқыл өзімді әлсіз езу тартқызды.

	- Сен аспазға тиісе көрмеші енді, оның кінәсі жоқ... - Жүрсінбек жүзін бұрып әкетті.

	- Жарайды, қойдым... Сені де, сенің Матренаңды да... - Басым тағы да айнала бастаған секілді. - Ал енді мұнда қанша тышқақтамақсың?

	- Бүрсігүні шығаратын тәрізді.

	- Онда саған үлкен бір өтініш бар...

	- Айта бер.

	- Менің анама телеграмма жіберші. Адресті білесің ғой... Арапбаева Тәлімге дерсің. Ұмытпа. Мен аздап, естимісің, а-аздап... ауырып қалды деп осы жердің адресін, Отар станциясын керсет. Болды, өтініш осы... Почта жақын дейді ғой...

	Төсектің бас жағында екі жиырма бес сомдық - бар капиталым жататын еді. Соның бірін Жүрсінбекке ұсындым.

	- Болды, орындалады! - Жүзінде лезде белгісіз қуаныш табы пайда болған ол шапшаң, тіпті, қоштаспастан шығып кетті. «Оң... баған...» Менің алау-жалау санамда осы бір сөз қып-қызыл оттай боп жанып тұрды да бірте-бірте өзімді жоғалта бастадым...

	Көзімді ашсам, кереуеттің шетінде дәрігермен бірге мені осында алып келген, содан бері ылғи да ем жасап жүретін медсестра қыз отыр екен.

	- Қалай, Рахмет, жақсы ұйықтадың ба? Тыныш ұйқы - денсаулық кепілі, - деді ол күліп. «Күлген өзіне қатты жарасады екен-ау, бетінің ұшындағы иірімдері қандай...» деп ойладым мен. Жалпы, өте әдемі қыз екен. Үлкен көгілдір көз... Бірақ, кейде ара-тұра жас қызға тән емес қалыпта, мұңдана қарайтыны неліктен? Самайы мен маңдай тұсында бұйраланған алтын түсті толқынды шаш жуан бұрымға айналып, арқаға түскен. Толық та емес, тым ашаң да емес, түп-түзу солқылдақ, икемді бой бітім. Сыңғырлаған таза күміс дауыс. Сол дауыспен аталған өз есімім де өзіме сүйкімді естілді.

	Міне, осындай Люба маған қамқорлықты басқалардан гөрі көбірек жасап жүрді. Мен де оған үйреніп, іштартатын болғам.

	- Люба, айта гөрші, маған не болды өзі, не боп барам? Тек расын айтшы?..

	- Қорқатындай дәнеңе жоқ болар, - деді де айтсам ба екен, айтпасам ба екен дегендей аз-кем кідіріп қалды да сөзін сенімсіздеу жалғады. - Дәрігерлер... иә, олар қандай диагноз қоюды дәл білмей жүрміз деседі. Бізде түрлі аппаратура, лаборатория жоқтың қасы ғой... Солай екен деп сен қорқа берме, жап-жассың ғой. Ал жас организм қандай дертті болса да жеңіп шыға алады, бұл жаратылыстың өзінің заңы. Түсінікті ме саған?! - Люба тағы күлді.

	- Тү... сінікті...

	- Түсінікті болса, онда менің саған медсестра ғана емес, құрдасың ретіндегі, туған жылыңды білдім ғой, тапсырмам - тамақты көбірек ішуге тырыс. Аузына алмайды дейді. Тіпті, біздің аспаздар да саған өкпелеп қапты... Түсіндің бе енді мені?..

	- Түсіндім, мәртебелі ханшайым! - дедім мен де күліп, әр сөзімді әскерилерше ап-анық етіп.

	- Онда, тіпті жақсы... - Ол бірінші рет менің қолымды алды...

	Менің амалсыздан ашқұрсақ болуымның күндері мен түндері өтіп жатты. Дене қызуы отыз тоғыз градустың төңірегінде тапжылмастан тұрып алды. Әбден әлсіредім. Уақытты, мезгілді де шамалай алмағандықтан оның бәрі бірдей секілденіп кетті. Осындай халде, білмеймін, өңімде ме, түсімде ме ақ кимешекті бір жан ағараңдап ақырын кіріп, бірдеңені қобдишаның үстіне тырс еткізіп қойды да кереуеттің шетіне жайлап отырды. Жүзін анықтап көруге көзімді толық аша алмаймын. Бірақ, сұлбасынан бір кемпір - апа екенін аңғардым. Сол-ақ екен, «О-о, бұл анам ғой!..» деген қуанышты ой санамда жарқ етті. Телеграмма алған соң жеткен екен ғой менің жалғандағы жалғыз жарылқаушым - анам!.. Жанымда ғайыптан аса қуатты от, қуаныш оты пайда болып, тұла бойымды өртеп жатқан қарғыс атқыр оттың өзін жалмап, маған күш берді!.. Мен көзімді аштым, ой-санам да айқындалды. Бірақ... бірақ мына апа менің анам емес екен. Рас, бұл да кішкентай бір жапырақ қана аққұба жүзі әжімді кейуана. Кимешектің өрнекті жиегінен селдіреп шығып түрған бес-алты тал шаш ақбурыл, тура менің анамдікіндей.

	- Амансың ба, айналайын, - деп ақырын амандасты. Мен де анам жөнінде жаңылысқаннан қабарыңқыраған көңіл онша сабасына түспесе де сәлемге жылыұшырай жауап бердім.

	- Кеше Люба, осында істейді ғой ол, келді, - деп сөйлей бастады бейтаныс апа. - Оның пәтері біздікіне жақын. Өзі менің туған қызым тәрізді, іші-бауырыма кіріп турады... Сол айтты: «Апа, бізде бір қазақ бала жатыр, өзі науқас, тамақты татып алмайды. Мүмкін сталабайдың ауқаты ұнамайтын шығар! Соған сіз қазақша кеспе жасап апарсаңыз қайтер еді» - деген соң бүгін тауық сойғызып, көже істеп әкелгенім ғой... « Ас тұрған жерде дерт тұрмайды» деген аталарың... іше ғой, қарағым, суып қалмай тұрғанда...

	Бейтаныс апам екі құлағына ақ шуберек баулық тағылған жасыл кастрюльдің қақпағын ашып, қасықпен тарелкаға көже құя бастады. Ол ыстық көрінді бу шығып жатыр.

	- Қане, ішші... іше ғой, балам, ұялма... Өзіңнің де мен секілді шешең бар шығар... Бар дейсің бе... Тіпті жақсы, менен сәлем айт. Сені уайымдап мазасы кетпесін, мұнда да ел бар ғой, бармыз ғой. Құдайға шүкір, әзірге оны-пұны жәрдемге жараймыз...

	Ол кісінің осындай аналық қамқор, жігерлі сөзінен бе әлде көженің дәмділігінен бе, әйтеуір тәбетім ептеп ашылайын деді.

	- Ой, айналайын, өстіп іш, бәрін тауысып қой. Жаманнан жарты қасық болмасын... Ал мен кетейін енді, Биенің сауыны боп қалды. Ертең кешке, құдай қаласа, қымыз әкелем. Қымыз күш береді... Ыдыс қала берер... Қайыр қош, балам... Келем ғой...

	Есікті ақырын ғана жауып, аяғындағы кебіс-мәсісінің дыбысы да шықпастан әппақ кимешектің етегі көлбеңдеп шығып бара жатты, менің бейтаныс анам.

	«Міне, ана жүрегі деген қандай, ә?! Бар балаға орын бар екен ғой онда.

	Неткен қасиетті жүрек!..» Осындай ой да тастап кетті ол... Көзіме жас үйірілді...

	Күн кешкіріп, түн орнағалы келеді-ау шамасы. Бугін Любаның түнгі сменасы екені есіме түсті. Кірер ме екен. Бас сұғады, әрине. Укол салу үшін болса да. Мен осылай ойымды аяқтап үлгермей жатып, шприцтерін ұстап оның өзі де кіріп келді. Ақ жүз, ақ халат бөлмені арайландырып жібергендей.

	- Қайырлы кеш, Рахмет! Қалай біздің шаруамыз? - деді ол ақжарқын күліп. Байқаймын, көңіл күйі көтеріңкі сияқты.

	- Жаман емес тәрізді. Бір апа көже әкеп беріп кетті.

	- Сен іштің бе?! Ой, сен қандай азаматсың! Ол біздің бір тамаша апамыз ғой. Мен өте жақсы көрем ол апаны... Енді мына кішкене укол да көмектесуі тиіс... Сонан соң сен мүмкін шамалы таза ауаға да шығарсың, а?.. О да өте пайдалы болмақ. Өзім сүйемелдеп шығарармын... Ауруханада қазір сенен басқа науқас жоқ, жатқандардың бәрі шығып кетті. Сондықтан бәріміз жалғыз сенің жағдайыңа қараймыз...

	Сыртта шынымен-ақ әдемі кеш түскен екен. Ыстық та емес, тым салқын да емес. Тымық ауа тап-таза, өлеттенген дененің өзін ширататындай, шымыр. Любаның бір жағымнан сүйемелдегеніне аздап намыстансам да, лаж жоқ, аяқты әлтек-тәлтек басып, екі жақ шетінде жас теректер өскен жалпақ скамейкаға жеттім-ау әзер. Сафауаға мөлдір тұнық тыныштық сайма-сай еді, кенет алыстан ақырған паровоз даусы бұзып жіберді. Батысқа, Отарға қарай пойыз кетіп бара жатқаны көрінді. Әлсіздеу шамдардың ұзын, тұтас тізбегі бір ауылдың бір көшесі түгелімен көшіп бара жатқандай, жай жылжып барады. Жолаушы пойызы болды ғой. Жамбыл жаққа бара жатқан шығар. Ал одан біздің ауыл тым қашық емес, оның бер жағында Ақшолақ станциясынан түсе қалсаң небәрі он-ақ шақырым, жаяуласаң да болады...

	- Сірә, бірдеңені армандап кеттің-ау өзі... - Любаның ақырын ғана айтқан сөздері ойымды бөліп кетті.

	- Иә, аздап...

	- Арманда, арманда, бөгет жасамайын. Арман-қиял да демалыс. Ал демалыс - денсаулықтың төте жолы.

	- Люба, сенің тұрған бойың медицина-ау, сірә. Ылғи айтатының денсаулық, денсаулық...

	- Басқа айта қоятындай не бар... Айтпақшы, біздің қазақша сөйлесуімізге болады.

	- Сен түсінесің бе?

	- Бәлі, сенен кем түсінбеспін! - деп күлген Люба енді таза қазақшаға көшті:

	- Қазақ арасында өстім ғой. Дос қыздарымның көбі – қазақ. Мен ғана емес, марқұм әкемде қазақшаны жап-жақсы білетін. Ал, мамам... О-о, оны қазақ деседе болады. Ол кісіде орыстың ашықтығы мен қазақтың кең пейілділігі тоғысып кеткен. Тіпті, біреулер атын сұраса Галя, Галина демей, Ғалия дейтін.

	- Олар қалайша бүйтіп?.. Көп орыс қазақша жұмған аузын ашпайды, ашса «Мен қазахча бильмейди» деп шалқайып тұрады ғой.

	- Менің әке-шешем тумасы Смоленскіліктер. Бір заманда кулак ретінде жер аударылыпты. Содан тағдыр айдап, жиырмасыншы жылдардың аяқ кезінде осы өлкеден бір-ақ шығыпты да Түркісібті салысыпты. Кейін екеуі де Отарда теміржолшы болады. Сөйтіп, қазақ тілі екінші ана тілдеріне айналады. Менде де солай. Түсіндің бе енді? -Әңгімесін көңілсіздеу рәуіште бастаған Люба көңілдене аяқтады.

	- Түсіндім, мәртебелі ханшайым! - дедім мен де оның әуезімен.

	Екеуіміз рахаттана күлдік те біраз уақыт үнсіз қалдық.

	- Не деген сұлулық... - Осы сөздер аузымнан қалай шығып кеткенін байқамай қалдым.

	- Не сұлу? - деп сұрады Люба таңдана.

	- Аспан. Қаракөк барқытқа сансыз бриллиант-жақұтты шашып, содан соң оларды қадап тастағандай. Ал, жаңа туған Ай қандай... Көзге көрінбейтін орасан алып мешіттің күмбезді төбесіне орнатылған алтын белгі секілді... Ә... ә, тағы бір сұлуды айтайын ба?

	- Айт, біле жүрейік.

	- Онда біл: ол сұлу - сен!

	- Ме-ен?.. - деді Люба таңданыспен.

	- Иә, мына сен... Рас, сұлу қыздар өте көп қой... Бірақ, сенің көзің қайталанбайды. Онда... онда сан түрлі сезім ұшқындары жарқылдап тұрады.

	- Ойламаппын... О-о, әне, әне қара. Рахмет, жұлдыздың аққанын!.. Қандай әдемі сызады десеңші!.. Дәл черчение сабағындағыдай... -Люба жұлдыз аққанды тұңғыш рет көргендей қатты таңданды, тамсана тамашалады.

	- Мен... мен қатты қиналған сәттерімде енді жұлдыздар аққанын, әсіресе біреуінің аққанын көре алмаймын-ау деп қатты өкіндім.

	- Неге? Қай жұлдыздың?

	- Білесің бе, бізде әр адамның өзінің жұлдызы болады деп есептейді...

	- Иә, білем...

	- Жақсы... Және жұлдызы құлаған адам... өзі де қайтыс болады. Осыны білетіндіктен ажал тап қасымда тыныстап тұрғандай боп сезінген сәттерде палатада жатып, өз жұлдызымның аққанын көре алмайтын болдым-ау деп өкіндім. Және оның аққаны өте ға- жайып шығар деп ойладым.

	- Е-е, бекер олай ойлағансың, бекер. Меніңше, сенің жұлдызың... өте жарық әрі тым биікте... А-на-ау жақта!

	- Қайда, қайда? Көрсетші, қане?

	- Әне, а-на-ау жарқырап тұр! Әне, қара!.. - Люба менің кеудеме қарай басын иіп, оң қолымен түпсіз аспанның әлдебір қиырын нұсқады. Сол сәтте бір керемет жұмсақ, әрі жұпар және соншама бір таныс, тіпті, солай болғанын біліп, ескеріп жатпасам да аса сағынышты иісті сезіндім. Оны алғаш қашан, қайда сезініп едім?.. Осы мезетте есіме елес - Гүлдариға түсті... Сонда оның орысша сөйлегеніне таңдансам да нақты жауап таппап едім ғой. Ендеше... ендеше ол Гүлдариға емес, Люба, Любажан болғаны ғой!.. Түсімде емес, өңімде-ақ келіп, әлгі игі жалбарынуға бергісіз ыстық ықылас-тілекті маған жаны ашығандықтан ба, айтқаны ғой расында!..

	- Неге үндемей қалдың? Әлде ол жұлдыз өзіңдікі екеніне сенбедің бе?

	- Сенем, сенем...

	- Қызық-ау өзі... Жер бетінде адамдар соншама көп, бас-басына бір жұлдыздан жетер ме екен, тегі?

	- Жетеді, оған алаң болма, - дедім мен жаңағы бір тәтті толқыныс тарай қоймағандықтан көтеріңкі үнмен. - Адамдар миллиардтар болса, жұлдыздар, триллиардтар, квадриллиардтар, әуелі одан да көп.

	- О-о, онда жақсы екен, ешкім ренжімейтін...

	Әлгінде бір толқып қалған жан жер сілкінісінен шайқалып қалған теңіздей тыншыр емес. Жүрек соғысы жиілеп, тыныс алуда діріл пайда болды еріксіз.

	- Діріл... - Аузымнан сөз шығып кеткенін тағы да байқамай қалдым.

	- Не дірілдейді? Саған салқын емес пе? - деді Люба дегбірсіздене.

	- Жо-оқ, дірілдеген... мен емес, жапырақтар ғой... - деп мен, өзім де таң қалдым, оп-оңай жалтарып шықтым.

	- Жоқ, олар дірілдеп емес, бір-бірімен сөйлесуде, - деді Люба.

	- Онда не туралы сөйлесіп жатыр екен?

	- Оны біз, әрине, өкінішті, біле алмаймыз.

	- Ал мен түсінем, біле алам! - дедім мен Любаға бұрыла күліп.

	- Шы-ны-мен? - деп таңдана ол да маған бар еңсесімен бұрылды. Көгілдір көзден бір ғажайып жылы, ерке шуақ шашылып тұр. - Айтшы онда олардың не деп жатқанын?

	- Өмір туралы айтып жатыр. Олар... олар көктемде күн көзінің шапағатты сәулесінен бүршіктен шығып, жазда есейіп, бірін-бірі сүйіп, бақыттарына қуанғанын айтысады. Қазір... қазір енді бәрініңде өте шығатынын, баянсыздығын, күннен күнге сарғая-сарғая ғайыпқа кететінін сезініп, уайымдайтын көрінеді барлығы... Құдды адамдарша...

	- О-о, сен, Рахмет, жай ғана жапырақтардың өзінен тұтас бір философиялық ғимарат салып тастадың ғой, тіпті! - Люба мәз бола қол шапалақтады.

	- Сөйтуім керек қой! Философия факультетін тектен тек таңдағаным жоқ қой... Ал мынаны ғимарат емес, болашақ мамандығыма жасалған қадам деп қана есептейік, Люба!

	Менің көбігі шаңырақтанған мақтанымды Люба сөге қойған жоқ.

	- Қалай болғанда да азаматсың сен... - Ол осылай деп қолымен жайлап арқамды сипап отырды. Қыздың жып-жылы жұмсақ, жібектей алақаны бірте-бірте бұған дейін сезініп көрмеген беймәлім бір рахатқа бөлегендей...

	- Ой, қалай сен арықтағансың, Рахмет... - Любаның өте жәй, бәсең дауыспен мүсіркегендей етіп айтқан бұл сөздері мені әлгі бір жұмбақ әсерден әрең шығарды-ау ақыры. Өз-өзіме келіп алған соң барып, көтеріңкі, көңілді үн қаттым:

	- Ештеңе етпес, Люба! Сенің орыстарың осыған ұқсас жағдайда: «До свадьбы заживет» деп жатпаушы ма еді?!

	- Ал онда үйлену қашан? - деді Люба сыңғырлай күліп.

	- Кімнің?

	- Сеніңде, әрине!

	- Үйлену үшін алдымен біреуді сүю керек шығар...

	- Ал сен осы уақытқа дейін ешкімге ғашық болған жоқпысың? -Люба маған сынай қарады.

	- Ғашық болу... Қалай айтсам екен...

	- Айта бер, ұялма.

	- Ұялып отырғам жоқ... Тек... Тек маған махаббат туралы айту қиын...

	- Түсінетін сияқтымын... Ол... махаббат бақытты етіп қана қоймай жаралайтын да көрінеді ғой... Онда да басқаны емес, нақ сол сүюге жаралған жүректің өзін...

	Люба неліктен екенін қайдам, бір түрлі сынып, жабырқап қалғандай. Реңі де әлгіндей емес, солғын тартты. Оның мұндай халінен мен де жайсызданып, ауанды шапшаң өзгерткім келді.

	- Егер білгің келсе, қиын да болса айтайын.

	- Өзің біл... Айтсаң қарсы емеспін.

	- Жарайды... Сүюін мен сүйгенмін. Бар жан-жүрегіммен... Гүлдариға екеуміз бір мектепте, рас, басқа-басқа класта оқитынбыз. Балалардың бәрі сол жас сұлудың соңынан жүгіруге ынтызар болатын. Олардың ішінде менде бар едім, әрине. Бірақ, өз көңіл-сезімімді білдіруге сұмдық ұялатынмын. Кездесу, сөйлесу қайда, оны қыздардың арасынан алыстан көріп қалғанның өзінде жүрегім дүрсілдей соғып, аузыма тығылатын. Сөйтсе де, күндіз де, түнде де ойлайтыным, армандайтыным тек сол... Қысқасы, есім кете ғашық болдым. Ал не істеу керек? Ақыры, ойлай-ойлай хат жазуға бекіндім. Жазғанда да қара сөзбен емес, өлеңмен...

	- О, сен ақын екенсің ғой? - деді Люба таңдана.

	- Жо-ға-а, қайдағы... Бірақ, махаббат ақын еместі де ақын ғып жіберетін көрінеді ғой.

	- Иә, иә, айта бер, одан әрі...

	- Одан әрі... Жазған хатымды кішкентайымыздан дос Райханға беріп, Гүлдариғаға жеткізуді өтіндім. Жауабын тағатсыздана тостым. Көп күттім. Жоқ, жауап болмады. Ғашық жанға ең тозағы бір жақты, жауапсыз махаббат екен ғой! Соның отымен өртене жүріп өзімше бір тастай түйінге келдім: мектеп бітіру кешінде қалайда Гүлдариғамен кездесем де, сүйетінімді өзіне ашық айтам! Бірақ... Бірақ ол онда келмеді... Райхан маған бірнеше тал алқызыл раушан гүлі мен бүктеулі қағаз ұсынды.

	- Бұлар одан... - Осыны даусы дірілдей әзер айтқан Райхан өңі бүзыла тез теріс айналып кетті... Қағазға бірнеше ғана сөз жазылыпты: «Құттықтаймын! Айыпқа бұйырма. Қош бол, қымбаттым. Гүлдариға».

	Мені жай соққандай болды... Кейін білсем, ол дәл сол түні күйеуге шығып, біздің Түймекентті мәңгіге қалдырыпты. Өз әкесі мен алматылық күйеу жігіттің әкесі майдандас достар екен, құда болыпты...

	Міне, менің махаббатымның, бақытсыз махаббатымның бар тарихы осы, - деп сөзімді аяқтағанымда Люба мұңдана күрсінді. Екеуміз де көпке дейін үнсіз қалдық. Тым-тырыс тыныштықты бағанадан бері оң алақанымен жас теректі сипап отырған Люба бұзды:

	- Шамалауымша одан бері де біраз уақыт өткен секілді ғой...

	- Сірә, білгің келетіні: мен бүгінде біреуді сүйемін бе, жоқ па?.. -дедім мен оған күле қарап.

	- Сен ойға жүйріксің! - деп Люба да қосыла күлді.

	- «Махаббатсыз дүние бос», Абай осылай деген.

	- Иә, иө, солай деген, мен оны көп оқығам.

	- Міне, енді мен де... Рас, өзімде білмеймін: махаббат па, махаббат емес пе... Егер мен ол жолы еш ойланып жатпастан-ақ Гүлдариғаға құлай берілсем, қазір кейде өз қиялым мен санамда мүлде бейтаныс бір қыз жасап алам да өмірде соны іздеймін...

	- Оһ, философсың-ау, сен мен... - Люба бір сөзді толық айтпастан кілт тиыла қалды. Содан соң мен онысына көңіл аудармасын дегендей сөзін тез жалғап кетті.

	- Айтпақшы, мен сені анада дала қосында бірден танығам.

	- Танығам!? Қ... қа-қалайша? - деп тұтыға дауыстадым еріксіз. -Өйтетіндей біз бұрын кездесіп пе едік?

	- Иә, кездескенбіз.

	- Әзілің бе?

	- Жоқ, әзілден тыс. Біз кездескенбіз. Жамбылда, медучилищеде, — деді Люба барынша байсалды үнмен.

	- Қашан?

	- Былтыр, жиырма үшінші февральда, кешке.

	- Тоқта, тоқтай қал... Ол Совет армиясы күні ғой...

	- Иә, иә... Мейрам құрметіне бізде, училищеде би кеші болған. Солдаттар, жас офицерлер көп келген. Өзіміздің жігіттер де аз еместі. Бөтен, шеттен келгендерден, менің байқауымша, сен және өте көрікті, ұзын бойлы, өзін тік ұстайтын бір жігіт, тағы қастарыңда тым көңілділеу бір қыз болды.

	- Иә, иә, рас... Енді есіме түсе бастады. Біз досым Асанбай мен оның қызы Сәлима үшеуміз барғанбыз онда. Иә, бұл солай... Ал сен қалай есте сақтағансың, мен тіпті билеген де жоқ едім ғой? Қалай таныдың?

	- Мына шашыңнан! - Люба күлімсірей басымды сипады. - Сенің шаш қайыруың қайталанбайды. Маңдайыңның сол жағындағы шашың көтеріліп тұрады екен, Грибоедовтікі құсап.

	- Ол «ақылдың азабынан» емес, анамнан ғой... Жарайды, оны қойшы, қызығы сенің мені болмашы нәрседен есте сақтап, танығаның ғой. Не деген феноменальдық жад! Жақында, дала қосында Любаның маған соншама тесіле қарағаны да енді түсінікті бол- ды. Таныған екен ғой! - Міне, қалай, ә... Қы-зық...

	- Ал маған қызық боп көрінгені сенің мүлде билемегенің: би кешіне әдейі келеді де қаққан қазықтай сіреседі де тұрады!

	- О, ол Сәлима ғой мені онда күштегендей боп апарған: «Жүр-жүр, мен сені дос қызыммен таныстырам, ол қыз, во, мынандай!» деп бас бармағын көрсеткен. Бірақ, ол «во, мынандай» келмеді ғой.

	- Сонда, сол кеште «мына жігіт те көңіл көтерсін» дедім бе әйтеуір, сені тым болмаса, дамский вальске шақырғым келгені де есімде...

	- А-а!.. Онда неге шақырмадың?

	- Солдаттарға көзім түскен сайын ол тілекті өшірумен болдым. Мұрат та солдат еді ғой онда...

	- Кім ол Мұрат?

	- Мұрат, менің Мұратым... Менің махаббатым... - Люба кенеттен өксіп кетіп, көзінде жас мөлдіреді.

	- Міне, қызық: сүйеді, сүйеді де жылайды! - дедім мен таңдана. -Әлде ол... Ол опасыздық жасап тастап кетті ме сені?

	- Иә, иә... Тастап кетті, мәңгіге тастады!.. - Люба енді жылауға айналды. - Мені, ата-ана, бауырларымен қоса мына жарық дүниені тастады... О-оһ, Мұрат жаным-ай менің!..

	- Ол қайтыс болды ма немене!?

	- Армияда, Германияда қаза тапты, - деді Люба кемсеңдей әрең сөйлеп. - Жаттығу кезінде граната жарылып... Мұрат... денесімен командирін... қалқалаған... Бүкіл Отар жиылып жерледі... Мұратым ажалдан ап қалған офицер де келді...

	- Екеуің көптен дос па едіңдер?

	- Бала кезімізден... Үйлеріміз көршілес болды. Ата-аналарымыз аралас-құралас, туысқандай боп кеткен. Мұраттың қарындасы Жәмилә менің ең жақын досым еді. Жұрттың бәрі Мұрат екеуміз бір-біріміз үшін жаралған десетін. Ата-аналарымыз да Мұрат әскерден келісімен екеумізді қосып, той жасаймыз деп уәделескен. Бірақ... бірақ бәрі де басқаша боп шықты ғой. Үлкен кісілер: «Адамның айтқаны емес, Құдайдың дегені болады» дейтін еді. Бізде де солай болды ғой... Мұрат былтыр апрельдің сегізінде қаза болды ғой. Биыл көктемде Жәмилә күйеуге шығып, Алматыға кетті. Мұраттың үйіне жиі барып, кәрі әке-шешесіне қолымнан келгенше көмектесіп тұрамын... Өзімді ғана емес, ол кісілерді де қатты аяғаннан жүрек жылайды... Бірақ, не шара... Мұраттың туған және қаза тапқан күндерінде мүрдесіне барып, басына гүл қойып қайтам... Басқа қолымнан не келеді менің...

	Люба ауыр күрсініп, бет орамалмен көз жасын сүртті. Мен жап-жас басымен аса қасіретті халді басынан кешірген осынау тамаша қызды қалай жұбатудың амалын таппай дал болдым. Қиналдым да. Ақыры ойыма бірдеме келгендей болды-ау.

	- Люба, ана-ау жаққа қарашы? - дедім қолыммен Темірқазық жұлдызын нұсқап.

	- Ал, онда не? - деді ол даусы тұншығып.

	- Онда... сенің жұлдызың... ол өте жарық әрі өте әдемі! Ол ұзақ, өте ұз-зақ жарқырайтын болады!

	- Рахмет саған, Рахмет... Сенің атың да өте әдемі қойылыпты ғой, алғыспен аталады... Қане, енді кірейік, саған суық тиіп қалар...

	- Ал сенің атыңның - Любовьтың қазақшасы Махаббат емес пе?

	- Солайы солай ғой... Қане, кірейік, жүр...

	Люба осылай десе де мен орнымнан тұрғым келмеді. Көңілімде мына түнге ме... Әлде, оның құшағындағы Любамен оңаша отырысқа ма, отырыстағы ақтарылған сыр, төгілген мұңға ма, әйтеуір қимастық бар. Бәрі де созыла түссе екен, жалғаса түссе екен деген ішкі бір тілектен де туған қимастық тәрізді-ау ол. Бәлкім, талайдан тысқа шығып мынадай кең де таза ауада тыныстауды сағынудан шығар дейін десем, ол сұраудың жауабына тым олқы, тым толымсыз секілді. Сонда жетпейтіні не? Оқыс кездесіп, танысып, ойда жоқта бүгін мейлінше ашық сырласқандықтан ба, ежелгі етене достай көрініп кеткен Люба ма?.. Осылай да бола ма, өмір дейтін кейде оп-оңай шешіліп, кейде шиеленісіп кететін мына ұлы жұмақ дүниеде?..

	Санаға сапырылыса келген сауалдардан да, әлсіздіктен де шайқала көтеріліп, қимас сәтті лажсыздан қиған мен Любаның сүйемелдеуімен есікке беттедім. Палатаға кіреберісте кідірдік.

	- Білесің бе, Рахмет, - деді Люба қолын менің алақаныма салып, -жақында біз сенің сауыққаныңды атап өтетін боламыз. Онда мен сенің құрметіңе Пушкиннің Абай қазақшалап, әуенін шығарған «Татьяна әнін» айтып берем. Есіңде болар: «Амал жоқ қайттім білдірмей...» Қыздарға менің айтқаным қатты ұнайды. Соған қарағанда... жарайды, ә, сен демал... Ұйқың тыныш, жақсы болсын...

	Әйтсе де мен талайға дейін ұйықтай алмадым. Бұл жолы ауырғаннан емес сияқты... Люба, Любка... Любовь... Махаббат...

	Таңертең палатаға дәрігер Людмила Николаевнаның өзі келді. Температурамды өлшеп, жүрек пен өкпені мұқият тыңдап алды да былай деді:

	- Температура түсе бастапты, Қүдайға шүкір. Өкпе де таза секілді... Мұның бәрі жақсы. Бұл дегенің жазыла бастадық деген сөз. Бірақ, солай болғанымен саған, жас жігіт, жан-жақты мұқият тексерілу қажет. Міндетті түрде. Сондықтан, бүгін түстен кейін Алматыға жүресің, оған дейін біз керекті қағаздарды дайындаймыз. Ал, сені медсестра Любовь Шестакова апарып, ондағы дәрігерлерге тапсырады. Тапсыра салысымен кері қайтады, менде адамдар аз...

	...Жиырма бесінші тамызда күн керемет ыстық болды. Әсіресе, түс қайта мүлде өртеніп кетті. Әдетте жайлап өсіп тұратын Қордайдың қоңыр самалы да жоқ, тым-тырыс. Мына ауада көзге көрінбейтін алаулы от оны да түк қалдырмай жағып жібергендей.

	Ташкент-Иркутск пойызының Отарға келуіне бір жарым сағаттай уақыт бар екен. Люба екеуміз отыра тұратын да жер табылмады. Қайда да қаптаған жұрт. Менің түрегеп жүріп-тұруға дәрменім жетпей, тізем бүгіле бергендіктен, амал жоқ, перрондағы бетон қоршауға бір қырындай болса да қонжидым. Люба менің қасымнан аттап шыққан жоқ, қолтығымнан сүйемелдеп бәйек боп жүр. Бүгін ол сырт қарағанда көңілді секілді: ауыз жаппастан әр нәрсені айтады, ара-арасында мені сөзбен ептеп шымшып әзілдейді. Бірақ, маған онысының бәрі неге екені белгісіз жасанды сияқтанды. Жүзінде күлкі жүргенімен көзінен сіңісті болған ескі мұңның ізі білінеді. Ол мұң бүгін тіпті бедерлене әрі тереңдей түскен тәрізді... Неліктен?.. Осы сұраққа жауап іздеу үстінде өзімнің оған жақын- дығымды, жан жақындығын өткірірек сезінгендеймін. Ол маған аса қымбаттым сияқтана ма, қалай? Неліктен?.. Кеше кешке оның өз аузынан қайғылы махаббаты жайлы естігендіктен туған аяушылықтан ба? Рас, ол әңгіме мені қатты тебірентті, менің қазіргі танымымда жан-жүрегі мейлінше мөлдір де көркем қыздың тағдыры терең толғантты... Бірақ, соның бәрі оған осылай қарауға, жүректі араға сала қарауға жеткілікті ме? Тү-сі-нік-сіз... Сонда... сонда әсіресе жас адам жанында ешбір қисынға да, ақылға да көнбейтін, талдау-талқылауға да жатпайтын, заңдылық дейтіндерді де ысырып тастайтын құбылыстар болғаны да...

	...Көпшілікке арналған вагон құмырсқаның илеуіне көбірек ұқсайды екен. Әр түрлі ұлттан құралып, әрқалай киінген шал-кемпір, еркек-әйелдер, бала-шағалар үйме-жүйме жайласқан. Бәрінен тер сорғалайды, сұмдық қапырық, кейде ара-арасында айғай да араласып кететін гу-гу дауыс, сөз. Люба әлдекімдерден сәл-пәл сығылысуды өтініп жатып, мен үшін алақандай ғана орын босаттырып, өзі түрегеп тұрды.

	Пойыз қозғалды. Таршылық пен тымырсық, ауыр ауадан өзге мені Алматыға жеткенше қинаған бір жай болды. Бізге таяу орындарда бір жексұрындау типтер: жартылай жалаңаш денелері татуировкамен шұбарланған, термен жалтыраған беттері жыртық-тыртық алпамсадай еркектер отырған. Жәй отырған жоқ, екі сөздің арасына боқтық қыстырып даурыға сөйлеп, сырты майдан айғыз-айғыз стақандармен арақ сіміріп, қарбызбен қайтармалайды. Оның шопағын қалай болса солай былш-былш түкіріседі... Мынадайды көріп жиіркенген мен қайтерімді білместен, тіпті, жүйкем таусылғандай дірілдей бастадым. Бұл күйімді Люба байқаса керек, «Шыда, қайтесің...» дегендей көзін қысты. Амал не... Егер сау болсам ғой, кім біледі, мына оңбағандармен біраз жерге барысар ма едім...

	Осындай азап-тозақпен бірінші Алматыға жетіп, пойыздан түскенімізде күн кешкіріп қалған екен. Люба телефон-автомат арқылы бір жақпен хабарласқан соң көп кешікпей «Жедел жәрдемнің» ұзынша ақ «Волгасы» кеп жетті де мені соның төсегіне жатқызды. Шевченко көшесіндегі аурухана қабылдамады: бүгін кешіктіңдер, ертең таң азанда келіңдер... Люба екеуміз талайға дейін сулық, ұнжырғамыз түсіп, дағдарып қалдық. Не істеу керек?.. Қайткен жөн? Әрқайсымыз осыған жауап іздегендейміз. Әлден уақытта Люба берік бір байламға келгендей сергек, сенімді үн қатты:

	- Былай болсын, Рахмет. Мен сені бұлайша тастап кете алмаймын. Қазір бірдеңе етіп бірінші Алматыға жетейік. Онда менің немере ағам семьясымен тұрады. Рас, пәтерлері өте тар, баракта ғой. Бірақ, оқасы жоқ, амалдап түнеп шығармыз, «В тесноте, да не в обиде». Жүр, қане, кеттік...

	- Ыңғайсыз емес пе?

	- Ыңғайсыздығы жоқ, олар түсінетін адамдар, сені де жақсы қабылдайды.

	- Сонда да...

	- Ешқандай да «сонда да»...

	Әйтсе де мен өзімді көндіре алмай тұрдым. Кенет бір ой келе қалды: неге Тастаққа, Яда апайға бармасқа? Комсомол мен Бауман көшелерінің қиылысына тақау жерде бір поляк кемпірдің кішкене ғана үйі барды. Кемпірді анамиың ағасы Ыбрайымның баласы, мединститут студенті Тұрар «тетя Яда» деп атайтын. Ал оның өзі тағы бір жерлес студентпен бірге сонда пәтерде тұратын. Қазір тыңда, астық жинауда жүр. Мен өзім жақында, университетке түсер кезімде кемпірдің өзі белгілеген тариф бойынша тәулігіне жеті сом төлеп сонда тұрғам...

	- Люба, одан да біз Тастаққа, тетя Ядаға барайық. Мен оның үйінде жақында біраз күн тұрғам... Ол үй, біріншіден жақын. Екіншіден, бөлмесі кең. Үшіншіден, мына жүріп жатқан төртінші трамвай турадан тура сонда алып барады... Төртіншіден, қарашы өзің, кеш те болып қалды ғой. Сөйтейік, ә?

	- Жарайды, жарайды, иландырдың... Ал енді... маған ыңғайсыз болмай ма? - деп күлді Люба.

	- О-о, тетя Яда да түсінетін адам! - мен де күлдім.

	...Таныс есікті қаққанымда үй ішінен таныс дауыс естілді.

	- Бұл кім?

	- Бұл мен, тетя Яда, Толиктің інісі. - Кемпір Тұрарды осылай атайтын.

	- А.., қазір, қазір мен... иә, кіре бер.

	Тетя Ядамен дәлізде сәлемдестім.

	- Сіздің үйде түнеп шығуға рұқсат па?

	- Жеті сом, әдеттегідей.

	- Әрине, әрине...

	- А... а, анау? О да ма? - деді кемпір Любаға саусағын шошайтып.

	- Иә, ода. Мен төлеймін, алаң болма... – Мен сөзімді айтып үлгерместен үй иесі бомбадай тарс жарылды.

	- Сен немене, менің үйімді зинақорлық үйіне айналдырғың келе ме?! А-а?... Қарай гөр мұны! Бикеш әкеліпті!

	- Бикеш емес, ол - медсестра...

	- Медсестра деймісің?! Мен көп медсестраларды білгенмін, майданда олар пэжэка - походная жена командира болған! - Кемпірдің тұздай көк көзінің аласы күн түскен шыныдай шақырая жалтырап апты.

	Люба байғұс аулаға атып шығып кетті. Мен бұлтсыз күні жай соққандай есеңгіреп, аузымды ашып қалдым. Тек аздан кейін барып:

	- Сіз!.. Сіз не істедіңіз?! - деп айқайлап жіберіп, есікті сарт жаба далаға шықтым.

	Люба тротуарда тұр екен. Жылап тұр, екі иығы дір-дір етеді. Мен оны жәйлап құшақтап, өзім де шексіз қорланғандай, жазықсыздан жапа шеккендей халде болсам да жұбатуға әрекеттендім.

	- Жыламашы, тынышталшы, Любажан, мен өтінем... Қойшы, соны! Оның сөзіне көңіл аударма, ұмыта сал... Өзіңнің ешқандай да олай емес, тамаша адам екеніңді жақсы білесің ғой!

	- Рахмет саған, Рахмет... Сен өзің де көңілді орнына түсір. Қатты толқу, ашулану саған зиян... Ал мен... Мен жүрейін... Сен қатты шаршаған сияқтысың... Әлсізсің ғой әлі... Мынау үйде қал. Жеті сомын берсең болды да. Бұл кісі адамнан гері ақшаны оңайырақ түсінетін секілді ғой өзі...

	Трамвайға кіреберісте Люба жылдам мені бетімнен шөп еткізіп сүйді де:

	- Таңертең ауруханада көріскенше... - деп қолын бұлғады.

	Мен сарт-сұрт жүрісіне басып Любаны алып кеткен төртінші трамвайдың артқы қызыл шамы көмескілене-көмескілене біржолата көрінбей кеткенше тапжылмастан қарадым да тұрдым. Бір түрлі сол қалпымнан қозғалғым келмеді. Қозғалсам мына жалпақ жаһанның өзі жатырқайтындай, жалғызсырататындай. Содан үркіп, үрейленетін сияқтымын...

	Ертеңіне талтүсте бір-ақ ояндым. «Оһ, Люба күтіп қалды-ау!..» Оянғанда алғаш келген ой осы болды. Ауладағы краннан мұздай су ішіп, бет-жүзімді асығыс шая салып, төртінші трамвайдың аялдамасына қарай жүгірдім. Өзімді өте сергек сезіндім. Алматы мен оның Алатауының шарапаты ма бұл әлде дәрігер мен Любаның бір айға жуық емінен кейін жас организм әлгі белгісіз қарғыс атқыр дертті жеңіп шықты ма? Қалай болғанда да әлсіздігіме қарамастан денім сап-сау көрінді...

	- Сіздің фамилияңыз кім? - деп сұрады менен талшыбықтай жіңішке қазақ қызы одан да жіңішке дауыспен аурухананың қабылдау белімінде.

	- Есенов.

	- А... а, таңертең бір қыз сіздің документтеріңізді өткізген. Дәрігерлер қарап танысып шықты. Стационарға жатасыз... А... а, айтпақшы бағанағы қыз сізге записка қалдырып еді ғой... - деп маған төрт бүктелген қағазды ұсына берді. Жүрегім дүрсілдей соқты.

	- Жүріңіз, мен сізді палатаға ертіп апарайын... - деген жіңішке дауысты әрең естідім.

	- Жоқ, жоқ... рахмет... тек қазір емес, сәлден кейін, қарындас, -дедім де сыртқа лып етіп шығып кеттім.

	«Рахмет! - деп жазыпты Люба қазақша әдемі әріптерді тізілте, -мен сені көп күте алмадым. Кешір. Тез қайтуым керек болды. Ондағы жағдайды өзің білесің ғой... Сені ауруханаға сөзсіз қабылдайды. Мұқият, жақсылап емдел, қымбаттым. «Қымбаттым» дегенімді айып етпе, қазір сен маған солай көрініп кеттің... Өзіңді сақта... Мүмкін тағы көрісерміз... Саған, Рахмет, барша жақсылықты тілеймін. Люба. 26 август 1957 ж.»

	Хатты кемінде он рет оқыған шығармын. Оқыған сайын ішкі бір толқындар тулап, сол толқындар өзінің ұшы-қиырсыз алыс айдынына мен үшін де аса қымбатты, баға жеткісіз асылымды алып кетіп жатқандай сезіне бастадым. Люба жазған әріптер лоблып, бұл- дырап кетті... Сәлден кейін өкініш оянып өртей бастады. «Неге кеше Любамен бірге кетпедім? Неге, неге?.. Неге тартындым?!.. Солай еткенде мүмкін...»

	... Мен ауруханаға қайта бас сұқпадым. Жан дүнием қаңырап қалып, онда аңырап сұрқай бір жел соғып тұрғандай мең-зең күйде төртінші трамвайға отырып, Тастаққа тарттым...

	... Осылайша әңгімесін, әңгіме ғана емес жан сырын айтуды аяқтаған Рахмет бетін терезе бұрып әкетті де талайға дейін үнсіз қалды. Мен де достың көп тебіреніс-толғаныстан соң тапқысы келген тыныштығын бұзуды қаламадым.

	- Міне, мен өзімді Отармен, Рославльмен байланыстырған жайлардың бәрін еш ірікпестен баяндап шықтым, - деді ол әлден уақытта сабасына түскендей салмақты үнмен. - Ал, енді маған қояр сұрағың бар ма, болса қой. Жасың келсе де бәрібір журналиссің ғой.

	- Сұрақ бар әрі аз да емес.

	- Қойғын, тек қысқалау болсын. Мен бұрынғы өткенді қайталап бастан кешіргендей шаршасам керек.

	- Жарайды. Бірінші сұрақ: сенің телеграммаңнан кейін туғандарыңнан ешкім келмеді ме?

	- Келген жоқ. Өйткені, әлгі Жүрсінбек телеграмманы салмапты да. Кейін он төртінші октябрьде алғашқы сабаққа жиылғанымызда ол: «Сен кешір, өзің берген ақшаға сенің денсаулығың үшін деп жартылықты тартып жібергенбіз. Как раз бір бөтелке «Московскаяға» жетті де тұрды» деп ыржың-ыржың етті. Заматта оған, қанша дегенмен бокстан мастерлікке кандидат едім ғой, жақсылап бір хук бергім кеп кетіп өзімді әзер ұстадым... Көшедегі бұзақы емес, КазГУ-дің студентіміз ғой қалай болғанда да...

	- Түсінікті. Ал, пәтер иесімен қалай есептестің, Жамбылға қалай жеттің? Қалтаңда...

	- Иә, қалтамдағы ақша үш тәуліктік пәтерақыға және бір бөлке нанға жетті. Бес күндей қарызға тұрдым, аш жаттым десе де болады. Ойламаған жерден Қырықбай Құралбеков құтқарды, сен оны жақсы білсең керек, ол Жаңатұрмыстан, өзіміздің бұрынғы Свердлов, қазіргі Байзақ ауданынан. Қырықбай зооветинституттың студенті, каникул кезінде учхозда жұмыс істепті де әжептеуір ақша тауыпты. Мұнда Тұрарды іздеп келген екен де ойда жоқта маған кездескен. Ол әуелі мені «Тастақ» ресторанына апарып әбден тойғызды да әлгі тетя Ядамен толық есептесті.

	Содан соң таксимен вокзалға апарып, билет алды пойызға, жолда керек боп қалар деп қалтама елу сом салды да ауылға аттандырып жіберді... Жаны жәннатта болғыр Қырықбай жайсаң азамат еді ғой, әттең, ертерек кетіп қалды...

	- Иә, ол сондай еді ғой, амал не... Енді соңғы, бәлкім, бәрінен жайсыз сұрақ...

	- Сұра не де болса.

	- Менің түсінуімше, сен әлгінде өзің айтқан жерлерде арада қаншама жылдар өтсе де, бір де бір рет болмағансың, тек бар болғаны әрі-бері өткенде жаңағыдай терезеге үңілесің. Ешкімді ешқашан барып іздемегенсіңде... Бұл мені таңқалдырып қана қоймайды...

	- Қынжылтады, солай ма?..

	- Иә, дөп бастың.

	- Неге мен онда болмайын... болғанмын. Бірақ... бірақ өте кеш. Ал, оған дейін бейғамдығым, әбестігім шығар, әйтеуір, кейінге қалдыра бергем. Оның үстіне қызмет бабымен де бір жерде байыздап отырмадым ғой: Жамбыл, Шымкент, Москва, бірқатар елдегі елшіліктер және ең соңында Астана... Кейде байқасаң, естеліктің өзі арманға айналып кетеді екен. Сондай арманның бірі осыдан бес жылдай бұрын орындалды, бірақ, жартылай ғана. Отардан соң Рославльде болдым. Аурухана сол бұрынғы орнында екен. Бір кездегі, Люба алақанымен сипаған құлыншақтай күлтеленген жас теректер зәулім, қабығы шор-шор тілімденген қартаң ағашқа айналыпты. Ал, аурухана адамдарынан танитын немесе тым болмаса шырамытатын да біреуді ұшырата алмадым. Көк кастрюлі менің төсегімнің қасында қалып кеткен жарылқаушы періштедей апам, атын да білмейді екем ғой, туралы сұрастырғанымда әркімдер ауыздарын ашып, бастарын шайқады. Ал, Люба жөнінде бір қартаң әйел, бұрынғы медичка, біраз мағлұмат берді. Ол қазаққа, белгілі бір ғалымның баласына күйеуге шығып, өзі де одан әрі оқып, үлкен дәрігер бопты... «Ол Астанадан келісімен мені ертіп алып, Отардың шет жағына барды, - деді әлгі қартаң орыс әйел. - Сөйтіп, сондағы шөп басып кеткен аумақтары әжептеуір екі дөңестеу жерді айнала әрі-бері көп жүрді. Ара-тұра көз жасын сығып, «Бұл біздің үйлердің орны еді ғой» деп сыбырлай сөйлеп, ауыр күрсінді. «Неге үйлер деді?» деп ойлағаным есімде әлі. Қалайша оның әкесінің, қарапайым теміржолшының бірнеше үйі болған?.. Бірақ, неғылайын, сұрағаным жоқ жөнін... Люба жесір қалса да өмірлері жайлы шағынып ештеңе деген жоқ. Құдайға шүкір, ұлы үлкен компанияның бастығы көрінеді... Адресін қалдырған жоқ. Шамасы, ұмытқан болар... Любовь Васильевна әлі де бұрынғысынша сұлу екен, тек шамалы қартайған. Кім қартаймайды, бәріміз де қартаямыз...»

	Осындай азын-аулақ хабар-ошардан соң біраз тыншығандай болғаныммен көп кешікпей бір ойлар жан ауырта бастады. Онда да, тіпті, қазір де мезгіл-мезгіл қинайтыны: мен өзім үшін түсінік-пайымым тереңдеген сайын баға жетпестей қымбаттыларыма айналып алған екі адамға - сірәда мына жалған дүниені әлдеқашан тастап кеткен, менің мәңгіге есімі де белгісіз анама айналған апа мен жүрегімде оның өзі тәрізді жарқыраған ақ сәулелі із қалдырған замандасым Любаға жалғыз ғана өте қарапайым, сөйте тұра адам жанын арайландырып жіберетін құдіретті «Рах-мет!» деген сөзді бір де бір рет айта алмадым!.. Сондықтан да осы өмірімде, Аллаға шүкір, ешуақытта ешкімнің көзінен жазықсыз жас шығаратындай ештеме жасамасам да, бөтен жүрекке қастықтың қанды жебесін қадамасам да өзімді бірдеңеге кінәлі, жақсылықты бағалай алмаған жан санап азаптанатыным бар кейде... Ойша алғыс айту есеп емес, мүмкіндік бола тұра көзбе көз айтылмаған соң!.. Дұрыс па осыным?.. - Рахмет менен бейне бір ақтық ақиқатты тосатындай қадала қарады.

	- Жоқ, сенің бұның дұрыс емес, - дедім мен біраз ойланып отырып. - Меніңше, сен ол адамдар солай етуді мақсат тұтпай-ақ жаныңның жұмсаруына, сана-сезімдеріңнің тереңдеуіне, сөйтіп жас Рахметтің адамгершілік тұрғыдан қалыптасуына аз да болса ықпал еткендері үшін алғысыңды арнап та қойғансың: ұмытпау, өзіңе жасалған жақсылықты, оны жасаған кісілерді мезгіл-мезгіл еске түсіріп отыру, меніңше, алғыс білдірудің ең жақсы, ең орнықты жолы, түрі, сайып келгенде, адамгершіліктің белгісі.

	- Со-лай-ма?.. - деді Рахмет даусын соза сөйлеп. Оның күреңіткен жүзінен тынышталудың, қанағаттанудың ізі біліне бастапты.

	- Иә, - дедім мен сеніммен. - Ал, енді мен де әдепсіз болмайын, саған эксклюзив - әңгімең үшін рахмет айтам!

	- Ой, кәрі қасқыр-ай!.. - Рахмет қарқылдай күлді. - Дегенмен... сен азаматсың!

	- Е, мұндай мадаққа қалайша лайық бола қалдым екен? - дедім таңдана.

	- Менің ұзақ әңгімемді бір де бір рет бөлмеуге төзімің жеткені үшін.

	- Мүмкін... бұлай ету бір кездері қатаң бір сабақ алуымның нәтижесі шығар.

	- Сабақ... кімнен?

	- Бауыржан Момышұлының өзінен.

	- Момышұлынан!?. О-о, ол қалайша, рас па? - Енді Рахмет қатты таңданды. - Айтшы, қане, қалай боп еді?

	- Жетпіс бесінші жылдың шілде айының бір күнінде ол кісі Шымкенттен Алматыға өтіп бара жатып, Жамбылға, жиені Мәртайдың үйіне тоқтаған екен. Соны естіген біз, бірнеше журналист жігіт, аңызға айналған ағаға сәлем беруге жүгірдік... Дастархан басындамыз. Біздің өтінішімізбен Бауыржан аға майдан өмірінің бір қиын-қыстау эпизодын әңгімелеп отырған. Сонда мені қандай түлен түрткенін қайдам, үстел үстінде, ағаның алдында қорабымен жатқан «Медеу» сигаретінің бірталын алдым да қасымдағы Мәртайдан сіріңке сұрадым. Сол сәтте «Мол-ча-ать!.. Не адамның сөзін бөлесің?!. Болды енді, айтпаймын!..» деген сөздер күркіреген күндей боп естілді. Бауыржан аға маған қадалып қалған. Ол кісінің көзін, өзің білсең керек, өңменнен етеді... Мен «кешіріңіз, кешіріңіз...» деп міңгірлесем де өзімді қоярға жер таппадым. Терлеп те кеттім. Біраздан кейін ғана Бауыржан ағаның түсі жылып, әңгімесін жалғады...

	Міне, осы жағдай маған бүкіл өміріме жетердей сабақ болған.

	- Иә-ә, тамаша сабақ екен! - дел Рахмет басын изеді.

	- Оның үстіне айтқаның тебірентерлік, ешкімді енжар қалдырмайтын сыр ғой. Сұрақпен сөзіңді бөлсем, оның эмоциялық бояуына, әсерлілігіне нұқсан келтірем бе деп те қорықтым. Шынымды айтсам, мен кей сәтте бар дауыспен айтылмаған, егер іштей айтыл- са толық айтылмаған махаббат әнін тыңдағандай болдым, елтідім... Ал егер... егер мен бір кездері бірдеңе жаза қалғандай болсам, яғни сенің айтқандарыңды қағазға түсірсем... қалай болар еді, ә?

	- Солай деймісің?.. - Рахмет ойланып қалды. Бір уақытта қызына сөйлеп кетті. - Есіңде ме, Бауыржан ағаның «Волоколамское шоссені» жазбақ болған Александр Бекке қандай шарт қойғаны?

	- Әрине, есімде: өтірік жазса - саусағын шауып тастайды.

	- Ал егер біз де сондай келісім жасасақ қайтеді?

	- Болады. Мен саусақтарымды сақтаймын, олар маған әлі де керек...

	Осы кезде купеге аршын төске сиыспайтындай сығылысқан, жартылай ашық қос анары ересек еркек біткеннің көз жанарын аулауға бейім жолсерік келіншек бас сұқты.

	- Төсектеріңіздің ол-пұлын өткізіңіздер. Алматыға жақындап қалдық...

	Тараз-Зеренді-Тараз.

	Сәуір – мамыр 2011 ж.





	Оглавление

	Аман бол, Гүлсара!..

	ҰМЫТПА: ОТАР СТАНЦИЯСЫ...





