	Серiк Нұғыман

	Атбегі



	Дүниеде ұл көп пе, әлде қыз көп пе деген бітпес талас біздің тартысты тақырыптарымыздың бірі болатын. Күн сайын демегенмен, аяғы жоқ бұл дауға жиі-жиі айналап соғып, керіс көрігін қыздырып тұратынбыз. Өйткені, бірге оқитын сыныптастарымыздың ішінде ұлдардан көрі қыздар саны әлдеқайда басым еді. Бәлкім, біз туған жылы өмір есігін ашқан сәбилердің арасында «қойшыларға» қарағанда «жылқышылардың» қарасы біршама мол болған шығар, мектепке де сол салыстырманы сақтап, кем барыппыз. Жайшылықта білінбегенмен, кейде бір бөлінуге себеп табылып, арамыз ашылғанда, аздығымыз айқын білініп, бір шөкім болып бір шетте қалатынбыз. Бар-жоғы бес-алты-ау ғана. Бір сыныптағы отызға жуық оқушының құрамында бұл тым жеңіл, мардымсыз салмақты иелейтін болмашы көрсеткіш еді. Оның ішінде, тағы, санға қосылғанмен, қатарға қосылмай, қыңырайып оқшау кететін үркектері бар, ұл екенін біле тұра, ыңғайсыздығына қарамай ылғи да қыздардың қасында қалғанды тәуір көріп, сол маңды айлаңқастайтын «жібек мінезділері» бар, қатарымыз одан сайын сирей түсетін. Үнемі бас біріктіріп, жұп жазбай жүретініміздің ұзын саны қашанда төрт-бестен аспайтын. Біраз жыл бірге оқып, күн сайын қатар жүргендіктен болар, балалар бара-бара бір-біріне үйірлесіп, әбден бауыр басып, өзара сенімді серік қана емес, арқа тұтар қорғанға да айналады екен. Әрине, алғашқы кезде тосырқап жатырқайтыны да, бір-біріне теке көзденіп, үдірейісе қарайтыны да рас. Бірақ, бұл ұзаққа созылмайтын үрдіс. Бала жүрген жер тыныш бола ма, қақтығыспай, соқтығыспай қалмайды. Ауыз біршілік сондай тұста керек-ақ. Үйірің үлкен болса тіпті жақсы. Көптің аты көп емес пе, қарасы мол топқа көп ешкім соқтықпай, маңыңнан айналып өтеді. Үрке соқтап, қашық жүреді. Мұны біз жүре келе ұқтық. Ұққан кезде өз жағдайымыздың айтарлықтай қиын екенін де аңғардық. Санымыз аз ғой өйткені. Ынтымақтаспай болмас еді.

	Дегенмен, аздық қашанда аздығын көрсетпей қоймайды екен. Тобымыздың шағындығын қырғи қабақ төбелесте ғана емес, бейбіт кездегі екпінді еңбек басында, бәсекелі спорт жарыстарында бәйгені қарап тұрып қолдан беріп, жалымыз жығылып, сағымыз сынып қалған кезде тіпті де айқын сезінетінбіз. Елге есесі кеткеннің қай жері жақсы, аяғы айықпас өкінішке душар етіп, жүрек басымызда бір-бір түйір дық кететін түйіліп. Сондай арқаға ауыр келген тиімсіз сәттерде байқамай, қыздарға тым жаман көзбен қарайтын болсақ керек, кейде олар өздерін соған кінәлі сезінгендей, сүлкіні түскен бізді не деп жұбатарларын білмей, жапақ-жапақ қарап, маңымызды шыр айналып жүріп алатын. Тіл қатуға бата алмай, байқұстар, жасқаншақтап қалатын...

	Сірә, сондай бір естен кетпес жайлар әсер ететін болар, біздің арамызда әлгі бір таусылмас тақырып күтпеген жерден от алып, ыстық жалынымен әрбірімізді бір-бір шарпып өтетін. Көңілде қалған тарқамас түйіншек бар болғандықтан шығар, ол жәйт ешқашан ұмытылмайтын және ешбір толас таппайтын. Ұлдардың аздығы тек біздің сыныптағы ерекше жағдай екенін біліп тұрсақ та, жалпы жер бетінде қыздардың саны арнасынан асып-төгіліп жатқандай көрініп, «дүниеде қыз көп» деген тұжырымда нық табан тіреп, мықты тұратынбыз.

	Дауласа қалғандар болса, өзіміздің нақты жағдайымызды дәлел ретінде алға тартып, уәж қылып ұсынатынбыз. Және одан ешқашан шегінбейтінбіз. Әсіресе, Бақбол. Қарсы жақ не айтса да, бетбақтырмайтын. Жөнге жығылып, жүйеге тоқтау деген атымен болмайтын. Қанша жерден айғақ келтір, қанша жерден тосқауыл қой, бәрі бір, бетін қайтарып, иліктіре алмайтынсың. Қарсы қояр жауабы жалғыз ғана жайдақ сөйлем:

	– Онда біздің сыныпта неге ұл аз?.. – дейтін езеуіреп.– Айтшы, қане... неге?.. Айта алмайсың! Өйткені, дүниеде қыз көп... білдің бе? Қыз көп...

	Ал, енді, бұған дау айтып көр. Құр босқа арам тер.

	«Пәледен машайық қашыпты» дегендей, жеңу емес, қара басыңды әрең арашалап аласың ақырында. Басқалар білмегенмен, батырдың жайы өзімізге жақсы мәлім. Артынан ептеп сабырға шақырып, сабасына түсіріп алатынбыз. Оны тоқтатудың жалғыз ғана жолы бар. Соны біліп, дер уағында қолдана қойсаң, болды, тасуы қайтқан дариядай бір демде тартылып, бәсеңдей береді. Соңында айтарға сөз таппай, екі көзі бақырайып, тосылып тұрып қалады. Бет қаратпастай көкезуленіп алған кісінің тосыннан тоқырап, екпіні басылып қалғанына сенер-сенбесіңді білмей, өзің де аңыра қарап, тосырқап қалар едің...

	– Ал, қыз көп-ақ болсын... сонда не болмақ? Оған сенің нең кетті... нең күйіп кетті сонша даурығып?.. Не болды сонша?..

	Бітті. Оның жазасы осы жалғыз ауыз сөз. Саудасы бітеді. Тым-тырыс болып тынып қалады. Ненің сиқыры екенін кім білген, Бақбол батыр төбеден ұрғандай тілін жұтып, тұқырып отырып қалады. Жалақ еріндері аңқия ашылып, онсызда тостағандай көздері шарасынан шыға шатынап, бақырая қараған түрін көрсеңіз күлер едіңіз.

	Жеңілістің салмағы, бәлкім, адамдар ойлағаннан әлдеқайда ауыр. Меселдесі қайтқан Бақбол содан көпке дейін әңгімеге араласпай, тас боп түйіліп жүріп алады. Қашанда қайталана беретін бұл үйреншікті жағдайға етіміз әбден үйренген біз, әлден уақыттан кейін бір-бірімізге көз қысысып аламыз да, сөз тізгінін оның оң жамбасына келетін, барлық ішкі кедергілерін бұзып тастап, ортамызға қайта оралуына көмектестін ұтымды тақырыпқа қарай бұрамыз. Іле ат туралы әңгіме басталады. Болды. Зәредей де күмән жоқ, әне-міне дегенше болмай, жүзі аяқ асты жайнап кеткен Бәкең арамызға қайтып қосылып, аздың алдында болған бүкіл істерді артта қалдырып, арғымақтар жайында арыдан қозғап, желдей есіп отырады.

	Сондай бір қызық бала өзі. Не қылған жылқы жанды адам екенін кім білген, ат десе ішкен асын жерге қояды. Кәдімгі қылқұйрықты жануарлардың жүйрік, жорға, жүрісті болып неше түрге бөлінетінін біз алғаш рет сол атқұмар досымыздан білдік. Жылқы малында үнемі ұшырасатын қара, торы, қаракер, жирен түктілерінен басқа, көп кездесе бермейтін буырыл, бөрте, құла деген түстердің болатынын да біз содан үйрендік. Ал, аламанға шабар жүйрік пен жорғаның басты сипаттарын бейнелейтін сөздік қорымыздағы қаншама атауларды тұңғыш рет содан естідік. Есте қалғаны – қалды, қалмағаны – желге ұшты, қай-қайсысын да ә дегенде құлаққа жеткізген жанның Бақбол болғанында еш күмәніміз жоқ.

	Бесіктен белі шықпай жатып дөңгелек тұяқтыға құмар болған оның бұл оқшау мінезінен тартқан жапасы да аз болмапты. Неше мәрте ат бауырына кіріп кетіп, тас тұяқтардың табанында таптала жаздап, әупіріммен аман қалыпты. Талай рет періштесі қағып, тебеген аттардың тірсегінің астынан кері қайтқан.

	Аяғын апыл-тапыл басып, өз бетімен жүре алатын болғаннан былайғы жерде ерттеулі ат көрсе, «мінем» деп әлек салатын бөлек дағды тауыпты. Жәйілдігі сонша, дегеніне жетпей тынбайды екен. Сонысынан нешеме мәрте таяқ жесе де, бетінен қайтпапты. Есесіне, одан арман өршей түскен. Ал, айтқаны орындалып, ер үстіне шықса, төрт қыбыласы теңелгендей, әп-сәтте дүниедегі ең бақытты жанға айналып шыға келеді екен. Оның қуаныштан далбақ қағып, ерек шаттанған бақытты түрін көрген адам жерге түсіруге қыймай, сүйіне қызықтап жүре береді екен. Бірақ, сәбидің көңіліне қарап, тоқтап қалатын тіршілік бар ма, аздан соң «тағынан» тайғанда сора-сора болып жылап, уатқанға көнбей, жер текпілеп жатып алады екен. Топыраққа аунап жылаудың соңы ықылық атқан өксікке ұласып, ақыры қалжырап барып, солығын тартып қойып, балбырап ұйықтап кетеді екен. Айтқанын орындатпай тынбайтын сол бірмойындығының аяғы неше жолы күтпеген жағдайларға ұрындырыпты. Айтуына қарағанда, сондай оқыс оқиғаның бірі үш-төрт жасында жүз беріпті. Онда да ат шаужайына жармасам деп, шынтағын шығарып, оңбай мертігіпті. Саусақ ұшының әдетте иығына еркін жетпей, білегінің ішке қарай айналып, бұралып тұратыны содан қалған зардап-мыс. Әңгіме былай өрбіпті.

	Бір күні жанында Бақбол бар көшеден келе жатқан әкесінің алдынан ескі таныстарының бірі шығып, аман-сәлем жасауға ат басын іркіпті. Ат көрсе, екі қолын көтеріп, «мінгізге» басатын Бақбол қашанғы әдетімен шу көтереді. Үлкендердің сөйлесетіндері аса маңызды шаруа болар, сәл шыдай тұруын айтып, әңгіме біткен соң тілегін орындауға уәде беріпті. Бұған Бақбол да келісіп, кепілге аттың шылбырынан ұстап тұруды өтінеді әрі талабы табанда орындалып, дегеніне сол замат қол жеткізеді.

	Әңгіме біразға созылса керек, бір кезде шыр еткен бала даусынан сөйлесіп тұрған кісілер селт етіп, сөздерін үзеді. Не болғанын білмей, дыбыс шыққан жаққа жалт-жалт қарайды. Қандай жағдай жүз бергенін сонда барып аңғарып, тұра жүгіреді.

	Сөйтсе, үлкендерді күте-күте әбден тағаты таусылып, өзінің мүлде ұмытылғанын байқаған бала атқа енді өз бетімен мінбек болып, текпішек болатын көтеріңкі жер іздей бастайды. «Іздегенге – сұраған» дегендей, сол сәт көзіне андай жерде тұрған кесілген ағаштың түбіртегі шалынады. Дереу атты жетектеп, солай қарай бет алады. Келіп, көлікті сонда көлденең тартады. Бірақ, аты құрғыр межелі маңға жуи қоймайды. Шарасы таусылған атқа мінгіш те ерегесіп, сол арадан тапжылмай тұрып алады. Әлден уақта әлденеден үріккен болса керек, басы қатты бұтартар тұмсығын мойнына алып, жүріп кетеді. Шылбырды ұстап тұрған Бақбол тартып алуға шамасы келмей, биік томар үстінен секіруге үлгірмей жерге құлайды. Іле құлындағы даусы шығып, баж етеді. Мүлде естерінен шығарған үлкендер оны сонда ғана қаперлеріне алып, жалт бұрылады. Жүгіріп жетіп келген әкесі етпеттей жығылған баланың білегінің бір жағына қарай майысып қалғанын көреді. Бала шынтағының буынынан тайып, шығып кеткені сәл кейін, үйге оташы келгенде мәлім болады.

	Үйдегі үлкендер Бақболды жылқы баласына ендігәрі жоламайтын шығар деп ойлайды. Қайда, ай жарым үйде жатып, бір күні білегін мойнына асып сыртқа шыққанда, есік алдында байлаулы тұрған атты көріп, «мінем» деп баяғы әуеніне қайта басқанда, не дерлерін білмей, таңдайларын қағады. «Бұған дауа жоқ екен!» дейді бастарын шайқап. Ат құмарлықтың тұқым қуалап, сүйекке сіңетін оқшау қасиет екенін олар кейін ұғып, мән-жайға қанығады. Сөйтсе, Бақболдың бұрынғы өткен ата-бабаларының талайы жүйрік баптап, ат жүгірткен атақты атбегілер екен. Соны естіген соң үлкендер жылқы жанды баланың бетінен қақпай, керісінше жігерін жанып, одан сайын қайраттандырып, талпындыра түседі. Мұндай қолдауға ие болған бала да құмар дүниесін құныға қуып өсе береді... үлкейе береді.

	Айтса айтқандай-ақ, Бақбол ерекше ат құмар балатұғын. Мектептен қайтқанда, не басқа бір жақтан қатар аяңдап келе жатқанда жанымыздан атты кісі өтсе, бітті, тақымындағы қылқұйрығына бастан-аяқ тәптештей үңіліп, түгелге жуық сүзіп шықпай, кері бұрылмайтын. Сөйтіп жүріп артта қалып қойып, сәлден соң жанымызға келіп қайдағы бір «мысыққұлақ», «түлкісағақ», «борбас», «салпыерін», «ойжелке», «талыстанау», «қақпанбел», «салқытөс» деген сияқты түсініксіз тіркестермен көрген атының бөгенай-белгісін айтып, басымызды қатыратын. Кейде біз тіл біріктіріп алып мазақтасақ, онымызды елеп те қоймай, бастаған сөзін балпылдап, жалғастыра беретін. Біз тыңдағымыз келмей құлағымызды басып алсақ, «Аз қалды, ей! Ести салсаң өлесің бе... ақы алмаймын ғой... » деп, қояр да қоймай құлағымызға құятын. Оған да көнбесек, ең соңында ызаға булығып, қып-қызыл боп түтігіп тұрып қалатын. Іле сол күйі артына бұрылып, үн-түнсіз кетіп қалатын. Айғайласақ, қарамай кететін. Бір жақсысы, досымыз кекшіл емес еді. Көңіліне зәредей де дық сақтамайтын. Ертесі мектепке келгенде, ортамызда ештеңе болмағандай, кеше тағы қандай аттарды көргенін айтып, мағанасыз әңгімесін бастап жіберетін. Былайша көп сөйлейді деп жақтырмағанымызбен, бәрі бір, біз оны жақсы көретінбіз. Ол ештеңеден қайтпайтын батыр еді. Төбелес, жаңжал бола қалса, қасқайып алдыда жүретін. Және қолына түскенді аямайтын. Ешкім тең келмес қайратты да еді. Сонысынан мектепте бала біткен қатты именетін. Онысы бізге жақсы. Ешкімнен жасқанбай, кеудемізді өр ұстап, қайда барсақ шалқайып жүретінбіз.

	Бақболдың тағы бір талассыз артықшылығы сыныбымыздың мақтанышы еді. Ауылымызда өтетін ат шабыс, бәйгелерде шобандоз болып, жүйрікке мініп, ылғи бірінші болып келетін. Темір тұяқ тұлпарлар жайын жақсы білетіндіктен болар, жалына жармасқан сайгүлігі қашанда ағалап алға озатын. Ал, ондай кездегі оның сүйкімді болып кететінін атама, ертесі ортамызға қайтып оралғанда, аяғын жерге тигізбей, төбемізге көтеріп алатынбыз. Әдетте мағанысыз сезілетін мылжың әңгімесіне аяқ асты мән кіріп, кенет ынтамызды оятып, ықыласымызды аударып алатын. Тырп етпей отырып беріле құлақ түретінбіз ондайда.

	Сөйтсек, ол мінетін аттарын, негізінен, өзі жаратып, өз қолымен баптайды екен. Ешкімге айтпауға тиіс сырды бір жолы көпіріп отырып өзі ашып қойды. Онысын артынан аңғарып, шоқ басып алғандай шошып кетті. Бізден ешкімге айтып қоймауымызды сұрап, жатып кеп жалынды. Біз бұл құпияны ешқайда шашпайтынымызға серт беріп, сендірген соң ғана көңілі орнына түсіп, әңгімесін ары жалғады. Іс жайы былай екен. Ауылдың жоғарғы жағында оңаша отыратын Жексембек деген ылғи да жорға мен жүйрік мініп, шайқалып жүретін мырза кісі болушы еді, Бақбол талайдан бері сонда барып, ат баптаудың қыр-сырын үйреніп жүріпті. Басында болашақ ұстазы баласынып, маңына жуытпай, ыңғай бермей қойса керек. Тек кейін оның аса ат құмар жаратылысы мен табанды мінезін танығаннан кейін ғана жүрегі жібіп, қабыл көріпті. Онда да бірден жүйрік жаратуға салмай, алдымен атқа шөп салу, жем беру, суғару, астын тазалау секілді бір қарағанда қарапайым көрінетін жайдақ жұмыстарға жегіпті.

	– Алғашында «бұндай түкке тұрғысыз бірдеңелерді мойныма артып қойғаны несі?» деп, түсінбей жүрдім, – деді Бақбол бірде басталған әңгімесін ары қарай сабақтап.– Бірақ, шыдайын, артын тосайын деген бір ой келді де, тапсырғанының бәрін құп алып, бұлжытпай орындадым. Соным дұрыс болған екен, аз күннен соң ұстазымның қабағы сәл-пәл жадырап, мені өзіне жақын тарта бастады. Сөйтсем, ол кісі мені қайтер екен деп сынап жүріпті. Бойға біткен сабырлылықтың арқасында күтпеген бөгеттен сәтімен өтіп шығыппын. Кешікпей жүйрік жарату жұмыстарына да ептеп араласа бастадым. Ептеп дейтінім, күндіз оқуым бар ғой. Сабақтан қайтқан соң ғана келіп, бір-екі сағат айланысып, көз үйретіп жүрдім. Көбі бұрынғы, дағдылы істер. Шөп салу, жем беру, суғару деген сияқты. Сырттай қарағанда, мағанасыз нәрседей көрінетін осы шаруаларда талай дүние жасырынып жатыпты. Ол алда атқарылатын үлкен міндеттердің алғашқы баспалдағы екен. Анығында, аса маңызды буын. Бұл шаруаны тыңғылықты атқармасаң – келесі ісіңнің шала болғаны. Біле-білген адамға ат баптаудың өзі, негізінен, осындай көди-сөди, аттың аузын бағып, артын аңдудан тұрады екен. Аш қаңтарып қойып, майын алу – жүйрік баптау емес, қайта оның бойына біткен шырды түрлі айла-тәсіл арқылы денесіне қуат қылып таратып, буынын бекемдеп, сіңірін әбден ширатып, жүгірмесе тұра алмайтын ұшқыр желтабанға айландыру – нағыз ат жарату болса керек. Әрине, бұнда не ішкізіп, не жегізуді ғана біліп қою аз, соған қоса, оның мөлшерін де дәл баса меңгеру – мүлт жіберуге болмас нәзік міндет. Сонда ғана баптаған тұлпарыңды құйын шалдырмас құйғыма арғымаққа айналдыра аласың.

	Шұғылдана бастаған ісімнің астарын анық түсінген соң, мен әрбір амал-әрекетке жіті назар аударып, байыппен қарауға кірістім. Бұрын балалықпен түк білмей, жылқы баласының тек сырт пішінін ғана қызықтап жүріппін, енді оның жүрек соғысына құлақ түріп, мінез ерекшелігіне де ден қойып, айырықша қасиеттерін ептеп парықтай бастадым. Бірақ, жүйрік баптауға бұлар аздық етеді екен. Кәнікі атбегіден көрген-білгенімді, байқаған-баққанымды қалт жібермей көкейіме тоқи бердім... тірнектеп жинай бердім. Басында онша сәп салмаған екем, аз уақыттан кейін аңғарғанымда, жарата бастаған аттың үстінен шығатын тердің түсі күндегісіне күндегісі ұқсамайтын болып шықты.

	Былай қарағанда бәрі шылқылдаған қара су болғанымен, көрер көз болса, айқын парықталып тұрады екен. Мен мұны талайға дейін танып, айыра алмадым. Тек арада көп айдың жүзі көрінгенде барып ептеп ажыратқандай болдым. Алғашқы аққан қамау тер көбік араласып көпіршіп тұрса, кейін шыққаны май аралас сағызсуға айналып, азайғаны сонша, әуелгідей шүмектемей, аттың жүнін жылтырата бояуға әрең жетіп, сарқыла түседі екен. Жабысқақтанған бой сөлінің кебуі де баяулап, бостан-босқа уақыт өлтіріп жүрді. Берілетін жем-шөп те соған байланысты өзгеріп, мөлшері де артып не кеміп, құрамы да құбылып отыруға тиіс. Түк сыртындағы тер өңінің оңуы – іштегі алмасқан жағдайдың айқын көрінісі. Кәнікі көздер оны алыстан байқап, соған орай қажетті шарасын қолданады екен. Жылқы баласын өз мөлшерінде үнемі терлету арқылы жілік майын да тысқа тептіруге болады дегенді өз құлағыммен естідім. Соған қарағанда, қазақтың ат туралы білетіні жылқы зерттеуші ғалымдардың білетінінен әлдеқайда көп болса керек. Тек тәптештеп жазып жүрмеген соң, барлығы естен шығып, ұмытылып кеткен. Соның салдарынан талай дүние хатқа түспей, құмға сіңген судай ұшты-күйді жоғалған.

	Біраз әурешілігі бар демесең, ат баптау онша қиын жұмыс емес екен. Бар болғаны, жаңағы тердің түсі мен аттың мінезінде болатын өзгерістерді тап басып танып, дәл уағында шара қолдана білуің қажет. Жынға толған күбідей қарын бірте-бірте тартылып, үкілеген үмітің көз алдыңда қанжырдай қатып, жіңішкеріп кетеді. Салмағының жеңілдегені сонша, тірсегі дірілдеп, желмен жарысардай желікпе күйге еніп, ауыздықпен алысып, тынымы қашады. Алда болатын аламан дүбірді күнібұртын сезгендей, тас тұяқтары тыныш таппай, аласұра түседі. Ондайды көргенде, делебеңнің қозатынын атама, сол замат қарғып мініп, әлдеқайда шауып кеткің келеді... Атқа шапқан адамға мәлім: жалпы, жылқы шоқтығының бір желігі болады!.. Сендер де жүйрікке мініп, желдей есіп көріңдер, ей, балалар. Cөйтіңдер... өкінбейсіңдер!

	Бақболдың айтқандарын аңыра тыңдап, жүзіне қарап отырып қалатынбыз. Өйткені, қарсы алдымызда отырған бала кәдімгі өзіміз білетін мыжыма досымыз емес, басқа бір бөтен адам болып көрінетін көзімізге... басқа біреуге айналып кеткендей сезілетін. Жеті қат жердің астындағы таңғажайыптарды да түгел меңгерген тау ғұламаның өзі дерсің. Әңгімесіне ендей бойлап, елітіп кететініміз сонша, қарап тұрып тақымымыз қышып, қалай ат мінгіміздің келіп кеткенін аңғармай қалатынбыз.

	Кейін білдік, сөйтсек, күздегі ұлы думан той, аламан жарысқа ат қосқысы келетіндер әуелі үкілеген үмітін жетектеп апарып Жексембек кәрияға тапсырады екен. Ал, ол кісі біздің Бақболға. Мойнына міндет алған Бәкең күні-түні ұйықтамай ат баптап, жұмыс істейді екен. Әрине, анда-санда ұстазынан ақыл-кеңес сұрап, нұсқауын алып тұрады. Солайша, қолдағы сайгүлік күн өткен сайын бабына келіп, ширай түседі. Бұраудай болып қатып, тарамысы тартылған арғымақ содан көп өтпей-ақ өзінің зар күйіне келеді. Межелі сағат соғып, уақыт толғанда, енді шабандоздың кейпіне енген біздің кішкене атбегі жарау жүйрігіне бұтын артып алып, бәйге төбеге қарай аяңдайды. Кешікпей барып қалың топтың қатарынан төбе көрсетеді. Дәнеңеден хабары жоқ біз оны сол арадан көріп, ат мінгеніне мәз болады екенбіз... Кейін өйтпейтін болдық. Баптаған аты алдына қара салмайтын ғажап бапкердің қасында жай шабандоз деген не тәйірі... ештеңеге селт етпейтін болдық!

	Ал, кейін өз көзімізбен куә болған бір жай көңіл түбінде қалған «соның бәрі рас па?» деген болмашы күдікті мүлде сейілтіп жіберді. Әңгіме былай болды. Ешкімге дес бермей, есіп отырған Бақболдың сөзі бір уақта жүйрікті жас кезінен баптау керек екеніне қарай ауысқан шақта, аңғал Бөкеннің «сен осы асау үйрете аласың ба?» деген сауылды буынсыз жерге пышақ ұрып қойып қалмасы бар ма.

	«Жоқ» деуге намыстанды ма, «Жуасытқамыз талайын!» деп, шірене кетті біздің атбегі үзеңгіден түскісі келмей.

	«Рас қой?» деді қадалған жерінен қан алатын Бөкен одан сайын төніп. «Рас!» деді анау да қайта қоймайтын сыңай танытып. «Өнеріңді тамашалауға дайынбыз» деді Бөкен енді жан-жағынан қолдау күткендей бізге қарап. «Дайынбыз!» дедік біз де іле шу етіп. «Көресіңдер онда... хабар өзімнен!» деді Бақбол «бәлем, сендерді ме» дегендей бізді алакөзімен жағалата атып. «Жақында асау болады. Сонда көрсетем!» дегенді қосты соңынан. Бетпе-бет келген ерегестен кейінгі қайдағы жетіскен әңгіме. Жағдайымыз жараспаған соң, жай-жайымызға тарастық кешікпей. Бәріміздің көкейімізде «қалай болар екен?» деген күдік кетті түйіліп. Көз көрмегенге көңілдің де тыртысып сенбей қоятыны несі екен осы?!.

	Арада көп өткен жоқ, «ертең таңертең ауылдың төмен жағындағы аңызға жиналыңдар!» деген тілдей қағаз жіберіпті Бақбол інісінен. «Өнер» көрсету үшін қажетті жуасытатын асауы табылса керек. Сәлем соңындағы көптік жалғаудан бұл хаттың бәрімізге жолданғанын біліп, айтқан жеріне бардық келесі күні таң азаннан. Келсем, басқа балалар да жиылып қалған екен. Аман-сәлемнен арыға бармай, тұқыра түйіліп, үнсіз тұрдық барлығымыз. Сенімсіздеу көзбен қараймыз бір-бірімізге. «Осымыз бекер болды-ау» деген бір өкініш бар жүздерінде достардың. Ішкі әрі-сәрі күй сырттан анық байқалады. Бұл ауан осыған әкеп тіреген Бөкен келген соң ғана сейілгендей болды.

	– Қане, әлгі асау жуасытқыш батыр? – деді ол келе сала желпіне даурығып. Болатын қауіп-қатер есі түгіл, түсіне де кіретін емес. Алда болатын басқа бір қызыққа асыққандай, даңғыр-даңғыр етеді. Бірақ, бір жақсысы, оның осы көтеріңкі көңіл күйі басқаларымыздың көкейіміздегі үрей бұлтын демде қуып жібергендей болды. Дәл осы кезде құр ат мініп, қосар жетектеген Бақбол қасымызға жетіп, жаңағы сөзді естіп қалғандай-ақ, «Көресіңдер әзір тамашаны!» деді, бетімізге қарап салқын жымиып. Онысының ашу, әлде әзіл екенін ажырата алмай, біз қалдық аңтарылып. Бір анығы, өткендегі буынсыз жерге пышақ салған аңғырттығымызға деген ренішіні әлі жібімеген екен. Енді шегінуге кеш еді. Жәй ғана қалжың үшін айта салған бір ауыз сөздің шынға айналар уақыты таяу тұрды.

	Бақболдың жетектеп келгені құнан шығар шу асау екен. Бір тәуірі, ерттеп әкеліпті. Әйтпесе, маңына жуытатын түрі көрінбейді бәленің. Жуас атқа жандақ болып, еріп келгенде білінбегенімен, жалғыз дараланып оңаша шыққанда, ақырған аюдың өзіне айналды бір демде. Балалар үнсіз. Асау жуасытудың ойын емес екенін, айналада анталаған қатер барын енді-енді сезе бастаған тәрізді. Алдыңғы жақтағы аласұрған «аюға» аңтарыла қарап, аңырып қалыпты. Шоқтығындағы ер үстінен басқа біреу емес, өздерін көріп, шошып тұрған сыңайлары бар.

	– Сендердің шамаларыңның жетпейтінін біліп, ерттетіп әкелдім, – деді ұзын арқанның ұшынан ұстап тұрған Бақбол бізге ыңғайсыз тиетін кекесін сөзді әтей нығарлай айтып. Ал біз үндей алмадық. Ернімізден шығармағанымызбен, «соның қандай жақсы болған» деген лепестің тіл ұшымызда тұрғаны анық еді. Көзімнің қиығын салып, Бөкенге қарасам, желпіне даңғырлаған бағанағы «батыр» жоқ, орнында әлденеден қаймығып, үні ішіне түсіп кеткен өзіміздің кәдімгі төменшік Бөкеніміз тұрыпты. Кірпігін жыпылықтатып, жанарымен жер шұқиды. Бар пәленің басы өзі болғанын енді аңдап, қайтерін білмей, тіксініп қалған түрі бар.

	Бақбол ернін жымқырып ысқырып қалып еді, жаңа өзі келген жақтан екі-үш атты адамның қарасы көрініп, лезде жетіп келді. Таяғанда байқадық, мұрттары жаңа тебіндеген, өзімізден сәл үлкен өндір жас жігіттер екен. Көліктерінен түсіп, бәрімізбен қол алысып амандасты. Кешікпей оларды бір-бірден таныстырған Бақбол «жылқышы жігіттер» деп түйіндеді сөзін. «Сендердің шамаларың келмейтін болған соң, асаудың үстіне шығарып жіберуге көмектесуге шақырдым. Болмайды десеңдер, қазір-ақ қайтарып жіберемін!» дегенді қосты соңынан. Шамға тиетін «шамаларың келмейтін» деген сөздің ауыр салмағын біле тұра, ұят-намысты кері сырып, «жоқ... көмектессін!» деп шу ете қалдық қатар жамырап. Олар да біздің халімізді сезіп тұрған секілді, ду күлді артынша.

	– Онда... бастайық! – деді Бақбол іле әмірлі үнмен. Арқасына албасты қонғандай бүкшиіп, көздері шарасынан шыға шатынап, қос танауы кернейдей болып қорсылдап тұрған асау құнанға арқанды саумалап, жақындап барған жылқышы жігіттер жете бере құлақтан ала түсті де, тырп еткізбей басып тұрды. «Кел!» деп бұйрық берді артына. Бақбол біз ойлағаннан әлдеқайда батыр екен. Белін шарт буынған күйі таяп барып, жылдам қимылмен аяқ салды үзеңгіге. Біз тұрмыз үнсіз бағып. Бағанағы үрей үрей ме, енді безгек тигендей қалшылдап кетуге шақ тұрдық. Тек ана жылқышы жігіттерді ес көріп, арқа тұтқандықтан ғана тұрмыз. Әйтпесе, хал мүшкіл. Шошына күткеніміз – құнанның құлағын босатқаннан кейінгі жағдай.

	– Болдың ба? – деді жылқышы жігіт Бақболға қарап.

	– Болдым, – деді ол да бөгелмей.

	– Онда... жібердім!

	Жылқышы жігіт лып етіп шегіне берді. Толық бостандыққа шыққан асау енді не істеу керек екенін ұмытып, ойланып тұрғандай қыбыр етпей аз-кем бөгелді де, артынша кенет қимылға келіп, ал келіп тулады дейсің. Әуелі қос аяқтай секіріп, әуеге көтеріліп алады да, артынан алдына қарай қайқая құлап, шаншылып түседі. Сол бетте артқы сербектерін әуеге серпіп, көкті тебеді. Келесіде мойнын ішіне алып төрт тағандай қарғиды. Ышқына кісінеп, жанталаса мөңкиді. Өліспей беріспейтінін көрсетіп қойғысы келгендей, табандылықпен тырмыса алысты. Өлермендене ойқастады. Ерегескендей үстіндегі желім тақым да мызғи қоймады. Үнсіз арпалыс біразға жалғасты.

	Біз тұрмыз жанымыз мұрнымыздың ұшына тақалып. Кірпіктер қағуды баяғыда қойған. Оны сәлден кейін Бақболдың оңай беріле қоятын «жау» емес екеніне көзіміз әбден жетіп, көкейге ептеп сенім жүгіре бастағанда ғана әзер байқадық. Сонда барып зорға тыныс алдық. Ал жауырын ортамыздан шып-шып қара тер аққанын сәл суып, жон терімізге салқынын сездіргенде аңдадық. Бұл кезде алаңдағы жекпе-жек айқас та соңына тақап, саябырсып қалған екен. Кешікпей біздің алғашқы үрейіміз сейіліп, енді қызық құмар түйсігіміз ояна бастады. Бағанағындай үрке қарамай, «жалғаса түссе екен» деген дәмемен, құмарта анталаймыз алдыға қарай.

	Содан көп өткен жоқ, қанша долы болса да, асауға да жан керек екен, артжағын аяусыз текпілеген тежеусіз тентектігі жай шоқыраққа алмасқан бір тұста, дәрмені таусылған болар, текіріктеп барып, тарамысы тартылғандай, қалт бөгеліп, тұрды да қалды. Дәл сол сәт жеңісіне шаттанған Бақбол да қауіп-қатерді естен шығарып, алақанындағы тізгін-шылбырды еркіне жібере салып, «Алға!» деп дауыстады, қос қолын көкке көтеріп. Қосылып біз де айғайладық жер жаңғыртып. Басқалардың неге үн салғанын білмейім, өзім әйтеуір досымның үлкен қатерден аман құтылғанына қуанып ұрандадым.

	Сөйтіп, Бақболдың ортамыздағы абырой-беделі бұрынғыдан да артып, мызғымас болып орнықты. Әрине, асау үйрете алатын жүректілігі үшін ғана емес, айтқанын орындай алатын уәдеге беріктігімен де. Өзі орындай алмағанмен адамдар басқалардың айтқан сөзінде тұрғанын көбірек қалайды емес пе. Біз, балалар, ғой, әуел бастан солаймыз. Қара бастың қадірі үшін бәріне де барамыз... неге болса да дайынбыз. Себебі, өз қатарыңның алдында обыройың бір төгілсе, екінші қайта тіктелмегі мұң. Ал сенімнің кетуі деген... тірі күйіңде жерге кіргенмен бір. «Жігіт сөзінен, жолбарыс ізінен... » деген қанатты сөзді мен сол балаң кезде жанымдағы достарымнан естіп, көкейіме тоқып едім. Содан қайтіп ұмытылған жоқ, тағы, жуық арада естен шығар түрі де көрінбейді. Соған қарағанда, не үйренсең де, неге дағдылансаң да, бала-жасыңнан басталғаны дұрыс па дедім! Айтар несі бар, Бақбол біз күткендегідей емес, барып тұрған жүрекжұтқанның өзі болып шықты... Ел аман, жұрт тыныш, бейғам жағдайда кімнің кім екені көп байқала бермейді ғой, ал, нағыз ердің сынға түсер сәті ел арасын үрей кеулеп, жұрт қобалжыған шақ. Біз өзіміздің қандай көзсіз батырдың қасында жүргенімізді арада ай өткенде біліп, құрметіміз бұрынғыдан бетер молайып, қол соға қуанып, шаттыққа шомдық. Бұл жолғысы, енді, шын мағанасындағы ерлік еді.

	Сәті солай болған шығар, алдыңғысының дүмпуі әлі толық басылмай жатып, біздің «батырымыз» кезекті бір батыл қадамға барып, айналасын тағы бір рет дүрліктірді. Бұл жолғысының дабысы балалардың шеңберінен шығып, бүкіл ауылға жайылды. Күллі қауым ештеңе істей алмай, шарасыз дағдарған тұстағы жасаған ерлігі жұрт аузында аңыз боп тарап, талай жерді шарлап, көпке дейін басылмай жүрді. Айтар жоқ, оның барған бұл реткі тәуекелінің қасында асау жуасыту деген баланың ойыны еді. Шыны керек, одан бұндай зор батылдықты ешбіріміз күтпеген едік. Іс біткен соң тындырған шаруасын естігенде, сенер-сенбесімізді білмей, тағы бір дүркін айран-асыр болдық.

	Уақиғаның мән-жайы былай болды.

	Сол кезде біздің ауылда сұмдық бір қорқынышты әңгіме тарап, жұрт арасын желдей кеуледі. Әлде шайтан, әлде жын, беймағлұм бірдеңе түні бойы ауыл көшелерін адақтап, кездескен адамдардың бірде алдына, бірде артына шығып, бірде алыстан, бірде жақыннан жарқ-жұрқ етіп, не алыс кетпей, не жақын келмей, айлаңқастап жүріп алатынды шығарыпты. Үлкен-кішінің аузында тек осы бір оқыс хикая. Айтуларына қарағанда: әлде кімді айламен арбап, бармақ бағытынан жаздырып, әлдеқайда адастырып әкетіпті. Айдалада қаңғып қалған о пақыр талықсып барып бір жерге құлаған екен, ертесі басын көтеріп қараса, қалың бейіттің арасында жатыпты дейді. «Жоқ, таң атқанша осындай шырғамен шырғалап, қайбір маңды шыр айландырып жүріпті де, жерге жарық түсе зым-зыя ғайып болыпты. Күн шыққан соң байқаса, түнімен өзінің үйінің төңерегін айланып жүріпті» деді тағы бір айтулар. Сөйтіп, шын болған оқиғадан бастау алып, «Жарқылдақ» деп ат алған жаңа әңгімелер бұрыннан келе жатқан ескі аңыздармен мидай араласып, басқа бір рең алып кете барды. Маңайыңнан суық сұс өргізетін сиықсыз сөзге айналды.

	Басында күбір-сыбырмен ғана шектеліп, белгілі бір шеңберді сағалаған қаулама қауесет кейін баршаға мәлім жағдай ретінде ашыққа шықты. Көп арасын ақтаған қаңғыма кеп жатсын ба, біртін-біртін етектеп, жер бауырлап келіп, жеткіншектердің құлағына да шалынды. Мұндайда балалар қандай, онсызда қиял-ғажайыпқа бейім балғын саналар оны дүниеде жоқ әпсанаға айландырып, гуілдетіп әкетті. Аз күннен соң баяғыда болған қорқынышты ертектің арасында жүргендей әсерде болдық. Онда да маңымызды дию-пері, жын-албасты торып жүргендей, күдік жамыраған күпті күйге ендік. Басымыз қосыла қалғанда сан-саққа жүгіртіп, ойдан құрап, қырдан теріп, таңғажайып оқиға қылып айтқанымызбен, оңаша шыққанда әлгіндегі өз кейіпкеріміз көзге көрінбей ізімізді бағып, еріп келе жатқандай болып, үрейіміз ұшып, берекеміз қашатын. Айтарға болмаса, әлдене қауіп-қатерден қарадай сескеніп, ығып қалғанымыз анық еді. Бұрын жарым түнге дейін табаннан тозып түз бақсақ, енді қасқарая үйге қарай безетін жақсы әдет таптық. Ілкіде шақырып есіктен кіргізе алмайтын үлкендер мына елгезектігімізді байқап, бір қуанса, екінші жағынан, іңір қараңғысына ілесіп ішке қашып тығылған панасыз халімізді көріп, бала жүректерді иектеген бір қорқыныш барына және оған өздерінің қалқан бола алмағандарын сезіп, үнсіз налитын іштей.

	Әрине, ел арасын үрей кезіп, қорқыныш торып жүргенде, екі аяқты айқастырып тастап, қарап жатпақ бар ма? Тынбай әрекет етіп, тірлік жасады олар да. Бірақ одан өнім болмады. Неше рет аудан орталығынан тексеруші де келді. Таң атқанша ауыл арасын кірпік қақпай күзететін қарауыл қойған кездері де болды. Ондай кезде әлгі пәле зым-зыя жоғалып кетеді де, жұрт әбден тынышталып, бәрі ұмыт бола бастаған тұста қайта тіріліп, төбе көрсетеді. Ел іші қайта қобырап, кезекті рет әбігерге түседі.

	О пәленің тек қараңғыда ғана көзге түсетін құбыжық екенін балалар да біледі. Сондықтан, күндіз мектепке сескенбей барып, жалтақтамай қайтады. Дегенмен, жүрегіміздің түкпірінде бір қорқыныштың тығылып, көңілімізде бір қуыстың үңірейіп тұратыны шындық еді. Соған қарамай, кейде оның не екені жайында өзімізше болжам жасайтынбыз. Оның көбі үйдегі үлкендерден естіген дүниелер екені ап-анық танылып тұратын. Тек Бақбол ғана: «Жоқ. Ол – жын да, шәйтан да емес, кәдімгі адам!» дейтін нық сеніммен. «Оған қандай дәлелің бар?» деп сұрағанда, «Егер ол жын болса, көзге көрінбейтін пәле кісіні келіп соғып, жазым етіп кетпей ме... неден қорқады» дейтін бой бермей. Өз сөзіне күдіксіз сенетіні сырт кейпінен менмұндалап көрініп тұратын. «Мен оны ұстаймын!» дейтін соңынан. Ары қарай, сірә, о пәлені қалай ұстаудың амалын қарастырып, ойланып кететін болар, ешкімге тіл қатпай, түйіліп, үнсіз қалатын. Тосылып аз отырған соң, не жайында бас қатырып отырғанын ұмытқандай, кенет орнынан қарғып тұратын да, әлдеқайда желе-жорытып кете баратын. Артында біз қалатынбыз түкке түсінбей.

	Қызық болғанда, ол көп өтпей айтқанын істеді. Сөзінде тұрып, уәдесін орындады. Дегеніндей-ақ, елді дүрліктіріп кеткен жұмбақ оқиғаның құпиясын ашты.

	Бұлай болар деп кім ойлаған, бір күні ауылға «Жарқылдақ» жын емес, адам екен, оны Жапардың Бақболы әшкерелепті... қандай жүрекжұтқан бала еді өзі!» деген таңданысқа толы жаңалық тарады гулеп. Ол жүрекжұтқан Жапардың Бақболы кәдімгі өзіміздің Бақбол болатын. Жазғы демалыстың кезі болғандықтан, кездеспегенімізге талай болған-ды. Ести сала, үйлеріне қарай тұра жүгірдік. Барсақ, шөп тасып, қораларына үймек үйіп жатыр екен. Алыста тұрып ысқырып едік, ести сала, жұмысын тастай салып, бізге қарай құстай ұшты. Азкемнен соң ол алдымызда тұрды арсалаңдап. Жүзінде – күлкі, көзінде – қуаныш. Төбесі көкке екі-ақ елі жептей тұрғаны айқын аңғарылды. Қол алысып амандасқаннан кейін, бірден сөз бастай алмай бөгеліп қалып едік, ол да асығып тұрғандай рай танытып, артына жалтақтап қарай берді. Өзі жасаған ерлік жайында өзінен емес, өзгеден естігенімізді жөн көретін тәрізді, хал-жағдайымызды сұрап, сағынып қалғанын анық аңғартты да, одан арыға бара қоймады. Сәлден соң мұнда қайдан жүргенімізді сұрады. Дәл сол аралықта артынан үйіндегілер шақырды да, бармаса болмайтынын айтып, «кешке келіңдер, осында кездесейік» дей салып, көзбен қоштасып, жалтақ-жалтақ қараған күйі келген жағына кете берді.

	– Кешке келеміз! – деп дауыстадық біз ол ары таман барғанда.

	– Күтем! – деді ол, мойнын бұрып.

	Сол күнгі күннің ұзарып кеткенін атама! Түс аусашы бір! Сенделіп жүріп, көлеңкемізді табанымыздан әрең аударсақ, кеш батпай қойды! Сөйтіп жүріп, өлгенде әрең құлаттық-ау күнді ұясына! Ақшам кіріп, ымырт үйіріле бастаған бір сәтте түкпір мәлі қайдасың деп тобымызбен тартып отырдық. Бақболдың үйі соңда еді.

	Жеткенше бір топ бала даурығып, Бақболдың «Жарқылдақты» қалай қолға түсіргенін, қандай амал қолданғанын өзімізше тұспалдап, білген болжамымызды айтап, желпініп бардық. «Менше…» деп басталған сөздердің алғашқы арыны қатты болғанмен, көбінің құйрығы кесіліп, толық тәмам болмай, дәлел келтіруге келгенде құмға сіңгендей құмыға үзіліп, күмілжумен аяқталып жатты. Неге екенін, менің санама атқа байланысты бірдеңе ылғи да айналып соға берді. Анық дәлелдей алмайтын болған соң айтуға жасқанып, ішімде іркіп қалдым.

	Мезгеулі жерге жеткенде қас қарайып, кеш батып кетті. Біраз торуылдап едік, қарауытқан үй маңынан қыбыр-жыбыр байқала қоймады. Бұл шөпшілер кешкі асқа отырды деген сөз еді. Ары қарай тосуға тағат таппай, ал келіп ысқырықты жібердік дейсің... жан-жақтан жамыраттық. Ауаны кезген шиқылымыз талай жерге жетті. Бақбол кешігіп барып бір уақ дегенде әрең қара көрсетті. Қасымызға келген соң, «сендер ысқырғанда, тамаққа жаңа отырған едік, тұрып кету ыңғайсыз болды…» деді сабырымызды сарыққанына кешірім өтінгендей. Күндізгі үртіс еңбектен аш жыланша жаланып, әбден шұрылдаған ішек-қарынына нәр тамызып, аржағына ел қондырып алғаны да дұрыс болған сияқты, жарқылдай сөйлеп, көңілді отырды. Аузындағы әлі жұтып болмаған әлденені малжаңдай шайнап, гірт-гірт кекіріп қояды арасында.

	Кешікпей тағатты тауысқан таңғажайып әңгіме де басталды-ау, әйтеуір. Тысыр еткен дыбыс шығармай отырып, қыбырсыз құлақ қойдық.

	– Мен олардың адам екенін о баста-ақ білдім. – деп бастады Бақбол сөзін біз жан-жағын қоршай келіп қоралана жайғасқан соң. – Бірақ, қалай қолға түсірудің айласын көпке дейін таба алмадым. Байқамаса, жазым қылып кетуі мүмкін ғой, о пәле. Көп ойландым. Алайда, көңілге қонғандай ешбір ұтымды амал келе қоймады санаға. Бір күні есіме Мысықжирен түсті. Түнде аса сақ, дыбысын білдірмей, мысықтабандап лыпып басатын болғандықтан біз оны солай атап кеткенбіз... керекке жарар кезінің келгенін мен бірден аңдадым.

	Әуелі біраз күн ауылдың ішін аралап, қай жерде бұрыс-қағыс, қалқа-қалтарыс бар, анықтадым. Ел аузынан естіген әңгімелер де болып жатқан оқыс оқиғалардың көбі мәлінің батыс жақ шетіндегі көктемде сел орған, саласы шытырман терең ардада, адастырып кетер далдасы мол өзек-өзекте жиі жүз беретінін меңзеді. Сосын, сол араның жер жағдайына зер салып, ұңғыл-шұңғылын мұқият шолып шықтым. Және қайда бұғынып, қайдан тап беретінімді де жобаладым. Артынша түн жамылып, мезгеулі жерге келіп, жаттығу жасадым, атымның көзін үйреттім. Жануар Мысықжирен десе дегендей мысық екен. Тас қараңғы түнде тұзақ баспайтын қырағылығын бұрын да білуші едім, аз уақыттық дайындықтан соң, жолдасын жауға бермейтін бөлек қасиетіне көзім одан сайын жете түсті. Сірә, о бастағы иесі оның басқа жылқыдан артық осы ғажап ерекшелігін біліп, түнгі жортуылға әдейі тәрбиелеген болар, тықырын естіртпейтіні өз алдына, желдіртіп келіп әлдененің қалқасына тұра қалғанда, құдды тышқан аңдыған мысық болып, қос құлағын алдына тігіп, жер бауырлап жата қалуға әзірленгендей, тізесін бүгіп шөге тіседі екен. Тақымымда мынандай көлік тұрғанда, мақсатыма жететініме еш күмәнім қалмады. Аңдығаным шайтан болса да, астымдағы сайгүлігім қапысыз сезер деп топшылап, кешікпей шешуші жорыққа шығуға бел байладым.

	Сол күні түн ерекше қараңғы болды. Беймәлім құбыжықты торуылдау емес, жай жаңғыз жүруге жүрексінгендей едің. Бірақ алда жетпек мұрат, жұртқа берген уәде, ұят-намыс кері шегінуге кедергі болып, дәйім алға жетеледі. Ел орынға отыра жалбызбалап келіп алдынала анықтап қойған тасаға табан тіреп, жасырындым. Астымда Мысықжирен, үстіме оңай-оспаққа байқала бермес қара желбегей жамылдым. Ай тумай көзге түсе қоймасым анық еді. Алдында бір есептегенімде «жарқылдақтың» төбе көрсетер мезгілі де осы шама болатын. Бұл – айдың түн ауа туатын шағы. Байқалған шетін құбылыстың – жоспарлы қимыл, жобалы әрекет екені айдан айқын-ды. Мезет таңдамайтын жынның емес, әлін білетін адамның ісі. Бірақ, мақсаты қандай? Жетпегі не?.. Қазірге кім-кімге де беймағлұм болатын.

	Жан-жағым көзге түртсе көргісіз түнек. Көкте жұлдыздар жамырап тұрғанымен, жарығы жоқ, жытсыз. Ауыл үстін өлі тыныштық қымтап алыпты. Жықпылы сан тарау жылға ішінде астымдағы атыма сенгендіктен ғана тұрмын. Әйтпесе, баяғыда-ақ тұра қашқандайсың... Бір кезде кенет елең еткен Мысықжирен демін тартып, төрт тағандап шөге түсті. Тігіле қарап едім, ештеңе көрінбеді. Тек әлдекімнің ыңырси айтқан әнін ғана құлағым шалды. Тоқтаған тұсым иек астындағы жолдан өткен жүргіншілердің аяқ тықыры ап-анық естіліп тұратын, жақынырақ келсе, тіпті, бараны да байқалатын көтеріңкі тепсеңдегі қағаберіс еді. Сәлден кейін әлгі сылқия тойып алған шылқамастың алдынан жер астынан шыққандай тез-тез басып әлдекімнің жүріп өткенін аңдадым. Соның арасынша болған жоқ, сол маңнан шайтан шырағындай әлдене жылт-жылт етті. Соған жауап қатқандай іле келесі жақтан да жарық жылтылдады өшіп-жанып. Аралықтары – айғай салым. Кешікпей ортада тұрған пақырдың, төніп келген қауіпті жаңа байқап, есі шыққан болар, «ойбай» деген озан үні тарады ауаға. Сезіп-білген жайлардан баққан нәрсемнің басқа емес, адам екеніне толық көз жеткізгеннен туған батылдық болар, тақымымды қысып қалып, еңіс қарай жебедей атылдым. Құйындатып барып әуелі қолымдағы алты таспа бұзау тіспен алдыға озған «құбыжықты» жон-арқадан қайқайтып тұрып тартып кеттім. «Бақ» еткен әлдене қара көлеңке анандай жерге ұшып түсті. Атымның екпінін артаман барып әрең тежеп, қайта бұрылып тап бергенімде, «Ағатай!» деген дауыс шықты қарсы жағымнан. Ұмтылған соң, кері шегінбек бар ма, жақындай бере, сәл еңкейіп, тағы сілтедім дойыр дырауымды. Шамалы қозғалғандай болған қара қалбаң сол бойда сұлық түсіп, қыбырсыз қалды. «Батыр қараңды!» дедім ақыра үн салып. Іле назарымды алдыға тастап, келесі «жылтылдаққа» шаптым. Таяу маңда не болып жатқанын сезіп қалған секілді, зым-зия жоқ болыпты сенімді «серік». Алақтап ары жүрдім, бері жүрдім, оған да жан керек сияқты, әлгі мас та шалына қоймады көзіме. Әлден уақтан кейін өзімді зорға тежеп, бетімді ауылдың сыртына қарай түзедім. Төте үйге қайтуға болмас еді. Бұл – жортуылшылардың серті. Үлкендерден талай естіген әңгіме. Алыстап барып, бір кезде келген жолымнан шығып, орағыта айланып өтпек болып, ат басын таса тарап – тау іргесіне қарай төтелете салдым...

	Батыр досымыздың бастан кешкен жайларын түк болмағандай жайбарақат баяндап отырғанына қарамастан, біз ту сыртымыздан әлдене тажал төніп келе жатқандай үркектей сескеніп, оның маңына үйездеген қойдай үйіріліп, ұйлығыса түстік.

	– Ей, кейінірек отырыңдаршы, қысып өлтіресіңдер ме? – деп кеудемізден итергенде барып, естанды халімізді біліп, ептеп артқа шегінген болдық. Айтарға болмаса, орнымыздан сынық сүйемге жылжи қоймағанымыз анық еді. Арада сәт өтті-өтпеді, қайта әуелгі қалпымызға түсіп, ығысып келіп ыйықтасып, сығылыса қалдық.

	– Қорықпадың ба? – деп сұрады, дәл қазір ойында қорқыныштан басқа ештеңе жоқ Бөкен.

	– Басында аздап қорықтым. Артынан оның адам екенін біліп, тұра ұмтылғанда бәрі есімнен шығыпты, – деді Бақбол азкем бөгелістен кейін.

	– Әлгі қамшыға жығылған адам кім екен? – дедім мен әңгіменің айтылмай қалған бөлегін есіне салып.

	– Рас, ол кім екен? – деді қалғандар да жарыса жамырап.

	– Адам ба, әлде... – деді арамыздағы әлдекім айтпақ сөзінің соңын жұтып.

	– Адам, – деді Бақбол тағы да асықпай сөз бастап. Біз ауылдағы қайбір танысымыздың есімі атылып қалардай қарадай шошып, тынысымызды ішімізге алып, тына қалдық. – Бірақ, кім екенін көре алмадым. Алдында ұрып жыққан соң, келесісі келіп қала ма деп, мойын бұрмап едім. Оны таба алмай қалған соң, күдік күшейді де, тайып тұруға тура келді. Маңынан өтіп бара жатқанда көзімнің шалғаны тек жалпасынан түсіп, созыла сұлап жатқан суық сұлба болды. Далиған қара жамылғысы тұтас денесін тұмшалап алыпты. Қарасаң, көзің қаймыққандай пәлекет. Қамшы қатты тиген болу керек, жалманынан түскен жерінен тұра алмай қалыпты. Бұған өзім да таңғалдым...

	– Сен қамшыгер екенсің! – деді үндемес Төлеу тосын үн қатып.

	– Рас, қамшыгер екенсің! – деп қоштадық біз.

	– Білмеймін. Әйтеуір, әлгі пәле орнынан қозғала алмай қалыпты. Алыстап барып мойын бұрғанымда, ештеңе көре алмадым. Түн өте қараңғы еді, – деп жалғады Бақбол үзілген әңгімесін. – Үйге қайтып келген соң, түнімен ұйықтай алмадым. Жастыққа басымды қояр-қоймас көз алдыма аздың алдында көрген қара сұлбалар қайта елестеп, жүрегімді белгісіз қобалжу толқытып, кірпік іле алмадым. Сосын бір қараңғы-бір жарықта орнымнан тұрдым да, атыма жайдақ міне салып, түндегі жерге қайтып келдім. Бұл кезде таң толық атып, айнала түгел жарық тартқан еді. Тіміскілеп қанша қарадым, ештеңе таба алмай, жер сипап қалдым. Кеше ештеңе болмағандай тып-типыл. Сенерімді де, сенбесімді де білмей, айран-асыр болдым. Сенбейін десем, бәрін өз қолыммен істедім; ал сенейін десем, ешбір белгі жоқ. Бір тамшы қанның ізін де таба алмай тосылдым. Ештеңеге түсінбей аңырып біраз тұрып қалсам керек, арт жағымнан біреу: «Не іздедің, батыр?» дегенде, селк ете түсіп, кері бұрылсам, бейтаныс сақшы тұр екен қарсы алдымда жымиып. Мен оның миығындағы болмашы күлкіден түнде болған жайлардан толық хабардар екенін шамаладым. Тұспалым қате кетпеген екен:

	– Кеше түні көзсіз ерлікке барған батыр сен болдың ғой? – деді қасыма жақындай беріп.

	Мен үндемей төмен қарап күлдім. Жаныма тақап келіп, арқамнан қаққан ол:

	– Жарайсың, батыр! Еңбегің елеусіз қалмайды! – деді қолын ұсынып.

	Екеуміз жайлап таныстық. Әуелі ол кім екенін айтып, аудан орталығынан жасырын келіп, барлау жүргізіп жүрген арнайы ізкесуші екенін жеткізді. «Жарқылдақтың» артына түскеніне көп болыпты. Кеше кеште соңғы шешімге келіп, нартәуекелмен шешуші қимылға көшіп, мас адамның кейпінде ортаға шығыпты. Алдын ала жоспарланған жайлар ойдағыдай болып, оңтайлы сәт туғанда, күтпеген қолғанат көмекке келіп, іс сәтімен тиянақ тауыпты. Қараңғы қалтарыстан тосын құйғытып шыға келген қамшыгер алдыңғы жақтағы «жарқылдаққа» ұмтылғанда, бұл арттағыны жайғастырыпты. Бір өкініштісі, оқиға болған жерден ұзаңқырып кетіп, қайтып келсе, әлгі батыр әлдеқашан тайып тұрған... Айтқандарын естіп отырып, бір ысып, бір суыдым. Ал, келген мына келісі, қайта айланып осында бір соғар деген үмітінің соңғы бір ұшқыны екен. Ертең орталыққа қайтпақ. Сәті түскен мына кездесуге өзінің қатты қуанғанын айтып, ризашылық білдірді.

	– Әлгі қара киінген «жарқылдақ» кім... білуге бола ма?– дедім мен оның кешікпей ауылдан кететінін естігенде абдырап қалып.

	– Сен танымайтын адамдар. Бұл ауылдың тұрғыны емес. Көріп қажеті де жоқ! Тергеу тәртібі де бұған жол қоймайды. Әлі аяқталмаған іс... – деді сақшы ағай байыппен түсіндіре сөйлеп. – Тек өзіңнің туған ауылың үшін ешқашан ескерусіз қалмайтын ерлік жасағаныңды білсең болғаны, – дегенді қосты сөзінің соңына қолымды қысып... Міне, болған жайдың бүге-шігесі осы. Қайтып келіп, орныма құлай кетсем, сол күйі қатып қалыппын. Ояна сала, елдің дүрлігіп жүргенін естідім. Сыбыстың қайдан шыққанын білмеймін, бәлкім, сақшы ағай айтқан болар, әйтеуір, құлақ біткен бірі қалмай естіп болыпты.

	Бақбол әңгімесін аяқтаған тұста біз өзіміздің бағанағындай емес, әжептәуір еркін отырғанымызды аңдадық. Бұл оның ерлігіне сүйінгеннен туған еркінсу еді. Батырдың қасында отырғанымызды байыптағаннан болар, бойымызға ептеп батылдық жүгіре бастапты. Дабырлай сөйлеп, даңғырлай көтерілдік орнымыздан.

	Бір жақсысы, содан кейін Бақболдың күткендегіміздей тұмсығы көтеріліп, сәңірейіп кеткен жоқ. Көңіліміздегі күмәнді өшіріп, ауыл бойынша ашылған үлкен мәжілісте марапатталғаннан кейін не жай болғанын ұмытқандай, сол баяғы өз қалпына түсіп, арсалаңдаған қалпы қасымызда жүрді. Үлкендер үнемі айта берітін батырдың аңғалдығы, тегі, осы болар, титтей де өзгерген жоқ.

	Кейін білдік, сөйтсек, онымыз жаңсақ тұспал екен. Бұрын байқамаған екенбіз, Бақболдың ерен батылдығымен қатар, өзіне тән жымсыма қулығы да бар болып шықты. Оны біз жүре келе білдік. Жалпы, онысын алып бара жатқан әккілікке де жатқызуға болмас, дегенмен, өзіне жарасатын амал-айла екені даусыз еді. Әңгіме былай өрбіді.

	Бақбол өзінің үздік атбегі екенін, керек болса, тоқпанына тоқым салынбаған шу асауды да мініп, жуасыта алатынын дәлелдеген соң, бойындағы дара өнеріне деген сенімі одан сайын күшейе түсті. Тіпті, кеу-кеумен кейде аздап мақтанып алатынды да шығарды. Алайда, бұнысын дандайсыды деуге келмес еді. Ондайдан атымен аулық болды. Керісінше, өнерін тереңдетуге одан әрмен ынтасы артып, күн өткен сайын құлшына түсті. Ұмтылысының бір көрінісі сол болар, ұстазы не тапсырса, соны бұлжытпай орындап жүрді. Ең аяғы, үйінде әдетте қол салып істей қоймайтын, қора тазалау, қи шығару сынды «нелеу» шаруаларға дейін қиналмай барды.

	Бір күні ол бізден көмек сұрады. Мезгіл қыс ортасы болатын. Не жұмыс екенін сұрағынымызда, ол шынын айтып, «екі-үш күн болды, қолым тимеп еді, қорадағы аттың қиы тау болып үйіліп қалыпты» деді. Аржағын бірден түсініп, біз барудан бас тарттық. Жұмыс ауыр еді. Оның үстіне иіс-қоңыс бар дегендей. Бастысы, мағынасыз, кісі зеріктіретін ауқат-тын. Үміті ақталмай, салы суға кеткен Бақбол қораның қиы сол сәтте келіп жалғыз өзінің мойнына мінгендей, басы салбыраған қалпы жолына түсті. Ертесі түк болмағандай жайраңдаған қалпы ортамызға оралды. Күнде бірге жүрген досты өкпелету оңай ма, бұртиып қалатын шығар деп, аздап уайымдап едік, жоқ, күткеніміздей емес, көңілді келді. Оның кейде осындай арамызда болған жайларды тез ұмытып кететін жайдарылығы да болушы еді, соған балап, біз да үнсіз қалдық. Сөйтсек, әлеметтің бәрін ішінде бүгіп, тасасында ұстапты. Оның не ойлап жүргенін кім білген, күндіз сабақта болдық та, түстен кейін жұбымыз жазылмай бірге қайттық. Қай оқушы мектеп қақпасынан шыға салып, үйінің табалдырығын аттаған, біз де тобымызбен жүріп, біраз айналып, көше қыдырдық.

	Анда бардық, мұнда бардық, қырсыққанда ойнымыздың бір қиюы келмей, береке қаша берді. Кейде бір сондай жайсыз жағдайлар да болып қалатын ортада, сол құсап бұл жолы да айтқан әңгімемізден мән қашып, назар шоғырландыратын ештеңе таппай, ойымыз бытырап, арамыздан жел гулей бастады. Міне, осындай әрбірімізді тосын селт еткізіп, дағдарыстан жұлып алар тың ұсыныс керек болып тұрған сәтте Бақбол батырдың «нысана дәлдеп ойнау» туралы бастаманы алдымызға лақтыра салғаны. Бәріміз тегіс елең еттік. Мергендігімізді көрсете алмай жүргендеріміз үшін бұл іздесең таптырмас орай еді. Істің байыбына барып жатпай-ақ, бірден келістік.

	– Еріңдер маған! – деді Бақбол өзі де әрең тұр екен. Ілесіп жүріп кеттік. Сол жүргеннен жүріп отырып,

	әлдебір үлкен қораның босағасына келіп бір-ақ тоқтадық.

	– Қыста қардың астынан қолға тас ілінбейді. Ал мұнда қанша лақтырам десең, керегің табылады, – деді Бақбол мұнда ертіп келген жайын түсіндіріп. – Әзір мен қарауыл жасаймын, соны дәлдейміз. Кім бұрын тигізсе, сыйлық бар. Бақбол бізді ішке бастады. Босағада бөгеп, өзі ілгері озды да, ат шаптырым қораның ірге жақ қабырғасындағы ойып жасаған төрт бұрыш терезеге шығып, сол арадан бір әйнек құмыра тауып алды да, дәл ортаға тігінен шаншып, мызғымас етіп бекітті.

	– Ал, мерген болсаңдар, дәлдеңдер! – деді өзі бері түсіп, арамызға келіп қосылған соң. Іргеде үюлі жатқан мол «оқтан» қолына ілінген біреуін алып, жіберіп қалды.

	Сол-ақ екен, терезеге қарай қалың «топ» жауды да кетті дейсің. Содан тоқтаусыз шайқайнатым уақыт атқыладық. Әлгі құрмағыр құмыра сынсашы? Тақ-тұқ етіп тиіп жатқандай болады, бірақ шағылмайды. Және кімнің оғы дарып жатқаны да білгісіз. Бас-көз демей атқылай бердік. Анда-санда дәл тигізгендерін айтып, мақтанып жатқандар да бар арамызда. Десе де, тигізіп қана қоймай, быт-шытын шығарып, күл-талқан еткенде ғана жеңістің қолға түсері өзінен өзі анық болған еді бұл кезде. Мергендер соған жетпек болып, жанын жалдап жанталасқа түсті. Мұндайда бір сәтке аялдау үлкен өкініштің басы еді... арада қанша өткені белгісіз, бір кезде бүкіл қорадан саусақ ұшына ілінер түйір таппай алақтап қалдық. Жаппай атқылау басталған тұста Бақбол да қосыла қол сермегендей болып еді, енді қарасақ, андай жерде мәз болып, сыртымыздан көз салып, жымиып тұр екен. Секем алып, сезіктене мойын бұрсам, езуіндегі мысқыл күлкіні дереу жиып алды. Артынан білдік, сөйтсек, Бәкең алдап жүріп бізді торға түсіріпті. Кеше біздің жақынға жәрдемі жоқ тасбауырлығымызға қатты қапаланып, мойны салбырап кеткен ол ауыр жұмысты ойлап, тірсегі майысып емес, бізден қалай өш алудың амалын ойлап жолға түсіпті. Барған соң да, қи тазалауды кейінге сырып, тек қана есе қайтарудың шарасын қарастырыпты. Түнімен толғатып, тапқандағы амалы, мына, «қарауыл көздеу» екен. Терезеге қойған бөтелкесі қар сықалған құмыра болып шықты. Іші толы болғандықтан оңайлыққа шағылмасы белгілі. Сондай шырғамен бір оқпен екі қоянды бірдей жамсатып, биге бір-ақ қарғыпты. Алғашқысы, бізді алдап соғып, санымызды соқтыру болса, екіншісі, жеңіл жолмен тау боп үйіліп жатқан қидан қорасын тазартып алғаны екен. Естіп тұрып, не күлерімізді, не жыларымызды білмей, қарадай қызарақтадық. Тек Бөкен «тарамыс» ғана «Қап бәлем, сенің де бір кезегің келер!» деді түюлі жұмырдығын иіскеп, азу тістерін қайрап.

	Адам мінезінде кісі түсінбейтін түйткілдер көп қой. Қанша қанықпын деп мырсиғаныңмен, әлдебір «ұстамасы» ұстап қалса, кейбір жақыныңның өзін танымай қаласың. Мәселен, мақтаншақтықты алайық. Желпіме желіктің өзіне аты дардай дәудің өзі аударылып түсіп қалады. Шалқая шалқып, көбіктей көпіруге себебі жеткілікті болса тағы мейлі ғой, болмашыға бола есіріп, қадірін қашыратын еспелікті көргенде, қарап тұрып ішің ашиды. Қарадай қынжыласың. Қай жерінен шығатынын кім білген, бүйірінен жын түрткенде, табан астында басқа бір жанға айналады да кете береді.

	Бүкіл ауылды дүрліктірген сұмдық оқиғаға соңғы нүкте қойып, «батыр» атанғанда «мыңқ» етпеген Бақбол құрдасымыз бізді алдап соғып, қорасын тазалатып алған шолақ қулығына көпке дейін масайрап, даурығып жүрді.

	Бұл қылығын түсінбей, біз далмыз. Соған қарағанда, пенде баласы бар шаруасында, негізі, алысты емес, көбінеки жақын-жуығын есепке алады-ау шамасы.

	– Сендерді оңдырмай отырғыздым! – дейтін ол қымсетсе бір реткі кездейсоқ жеңісін салмай еске алып. – Мен сендерден ақылдымын! Біліп қойыңдар! – дейтін соған жалғап еліре қол шапалақтап.

	Шынынына келгенде, Бақболдың оқуы онша емес болатын. Орташа деңгейде. Кейде, тіпті, сол ортаның өзін ұстай алмай, еңіс құлдап кететін. «Бізді отырғызып кеткені» туралы қайталай беретін әлгібір дағдылы сөзінен кейін біз оған не керек екенін, көкейін не тесетінін ептеп жобалағандай болдық. Шамасы, ол бізден батырлықпен емес, ақылдылықпен артылғысы келеді. Анығында, оның белгілі бір тарапда бізден оқ бойы озық екені талас тудырмайтын шындық болатын. Бірақ, онысын өзі біліп, бағалай алмаса, бұл үшін енді кімді кінәларсың! Үндей алмадық.

	«Адасқанның алды – жөн, арты – соқпақ» деген. Алаңғасарлықпен айдалаға лағып кеткен досымыз ақыры өзінің түпкілікті мақсатына жете алмады – бізді асқан парасаттылығымен мойындата алған жоқ. Әлі келмейтін нәрсесін уағында қоя салған дегенде жақсы екен ғой, жоқ, ол есесініне, одан сайын үдете түсті. Соның аяғы ақыры екі қолтығынан жел көтергендей желпінген, желөкпе әулекіге айналып кете барды. Содан қайда... оқу жылы аяқтар алдындағы емтихан біткен соң ғана зорға дегенде өзіне келіп, сабасына түскендей болды. Көздегеніме қайтсем де қол жеткізем деген ішкі ерегістің сап-сау адамды айдың-күннің аманында есінен аударып кете жаздаған сұрапыл күшін сонда көргенбіз біз сәті түсіп. Дүлейді түлен түртпесін деңіз... түртті ме, аман қалуы қиын сияқты.

	Үш айлық жазғы демалыстан соң құрдасымыз сол баяғы өзіміз білетін Бақбол күйінде қайтып келіп, арамызға қосылды. Сірә, қасында біз болмаған кезде жанына тыным бермейтін уақытша жаман дағдысы ұмыт болып, бойынан біржолата арылған болар, әуелгі қалпында қайта оралды. Дегенмен, көзіміздің бір жеткені, адам баласының жүре жабысқан ұнамсыз әдеті қалғанымен, қанына сіңген тума қасиеті қалай болғанда да кетпейді екен. Күзге қарай тағы жолыққанда ол қашанғы жылқыжанды, ат құмар, жанкешті Бақбол күйінде еді. Бізді көре сала аптыға бастаған алғашқы әңгімесі де сол дөңгелек тұяты жайында болды. Ала жаздай асты-үстіне түсіп, ат жаратыпты. Көп өтпей жайлауға алып шығып, бәйгеге шаптырған. Жүзден озып, жүлде алған. Артынан сонда сайран салып, салтанаты сейілін жалғастырыпты. Шын-өтірігін кім білген, көкпар тартып, қыз қуыпты. Қара құрым халық жиылған ұлы нөпірде не болмайды дейсіз, талай дүлділді кездестіріп, талай сайгүлікке сын тағыпты. Артынан жүз қаралы ат жүгірген аламанда айтқаны айдай келіп, абыройы асқақтапты. Бұрын қалай естімей жүргенін, жер бетінде Ақдаладан басқа да жер, Байбақтан басқа да ел бар екен, соны біліп қайтыпты. Ел аралап, су кешкенге, сірә, ештеңе жетпесе керек. Қысқасы, шуақты тоқсан күнде бұл әлемде одан бақытты, одан қуанышты жан болмапты. Айтқандарын аузымыздың суы құрып, аңыра тыңдадық.

	Бақболдың ен жайлаудан көрген-білгендерінің бас-аяғы бұл ғана емес екен. Аңға шығып, саят құрыпты. Өлең-тойға қатысып, ән шырқап, сайран салыпты. Айтыс тамашалап отырып, арқасы қозған бір сәтте, шыдай алмай «әу» деп жіберіпті, әуелі... Әңгіме күн сайын өзгеріп, одан ары өрістеп, жалғаса берді. Tек шашасына шаң жұқпас жүйріктер туралы аңызға бергісіз хикаялардың қызуы қайтып, қызығы сейіле бастаған бір тұста барып әзер толастап, саябырлағандай болды. Өйткені, бұл шамада тізгін ірікпей де болмас еді. Бұл кезде арамызда анда-санда төбе көрсетіп қалатын әлгібір таусылып бітпес талас бара-бара үйреншікті жайға айланып, кейде, тіпті, шырма-шату кикілжіңге ұласып кететін болған еді. Бұл Бәкеңнің біз білетін ежелгі бір таныс қырының ашылуы деген сөз. Кісі танымастай болып өзгеріп, бөтен біреудің кейпіне енетін ол көп өтпей ешкімге бет қаратпас көкдолы жанға айналар еді. Қызыл кеңірдек ерегестен әбден зар күйіне келіп, сыңар езуленіп, қыңырайып кететіні сонша, ол ешбір сөзге тоқтап, ешбір жөнге жығыла қоймайтын.

	Айтатыны жалғыз ауыз жаттанды сөз:

	– Онда неге біздің сыныпта ұл аз?.. Неге...

	Ортамызда оған ашық қарсы келіп, «дүниеде ұл көп» деген пікірде тапжылмай тұратын жалғыз берілмес қарсылас Бөкен «тарамыс» болатын. Өйткені, олардың үйінде бір де бір қыз жоқ, баланың бәрі ұл еді. Соны бұлтартпас дәлел ретінде алға тартып, өзі соның үстіне табандап жатып алатын. Ал енді онымен пікір жарыстырып, дауласып көр. Айтқандарың құлағына жетпей, далаға кетіп жатқандай, сөз жемес дүлейге айналатын. Қисынға тоқтайды деген не... байқамасаң, айдың, күннің аманында өзіңді ақылыңнан аударып, жынды қылып жібереді. Соның аяғынан ақыры «тарамыс» Бөкен атанып тынған-ды. Жұлдызы қарсы сыңары Бақбол сияқты ол да не айтсаңда, бет бағып, жеңіс бермейтін. Балалық деген қызық қой, өз үйіндегі жағдайды айнымаған әлемнің ахуалы деп ұғып, сол көзқарасқа тас болып қатып қалатын сыңар езулік тек сол алаңғасар мезгілдің еншісіне ғана тиесілі болар, келер-кетер, арғы-бергіні ойлап жатпай-ақ, аузыға келгенді ақиқат санап, жібере беретін. Тыңдаушы болған бізге де олардың айтқандарының жөні бардай көрініп, қайсысының дауысы қаттырақ шығып, басымдау түссе, соның жағына шығып, ығына қарай оп-оңай ойысып кете беретінбіз. Сөйтсек, бәрі де тал қармаған бос далбаса екен ғой. Оның бәрін кейін біліп, еріксіз езу тарттық.

	Бөкен де арамыздағы қайратты балалардың бірі болатын. Ол көбінде пікірінің дәйегіне емес, білегінің күшіне сенетін. Бірақ жеке-жеке жаңжал емес, топтық дау болғандықтан, ондай кеудемсоқтыққа ортамызда көп орын бола бермейтін. Дағдылы таласта екеуінің көзқарасы үнемі қайшы келіп қалатықдыктан, Бақбол екеуі ылғи да шармаяқтасып қалып жататын.

	– Ей, ес бар ма өзіңде, сенің үйіңде қыз жоқ болса, сонда әлемде де қыз жоқ болған бола ма? – дейтін қарсыласының сөзіне шыдамай кеткен Бақбол талмау жерден қол салып.

	– Ал, сонда біздің сыныпта қыз аз болса, дүниеде де қыз аз болған бола ма? – дейтін анау да оның осал тұсынан қармап.

	Бақбол жөпелдемеде сөз таба алмай бөгеліп қалатын. Кейде шыдамай ашуға басатын. Дәу жұдырығымен партаның бетін қойып қалатын, не қарсы жағының намысына тиетін бірдеңе айтып жіберетін. Онсыз да жарыларман болып тұрған кісі тыныш қалсын ба, ол да зәрдей қылып бірдеңені жіберіп қалатын. Сөйтіп, арадағы ашу-ыза одан сайын өршитін. Талай рет екеуі керісті ақылмен емес, күшпен шешпек болып, қызыл шеке төбелесіп қыла жаздады. Бәріміз араға түсіп, жабылып жүріп, әрең арашалап алдық. Кейде әліміз жетпей, бой бермей кететін. Сондай бір жолы екеуі мектептің артындағы көгалға барып, көлденең ешкім жоқ жерде белдесіп көрмек болды.

	– Мықты болсаң, кешке шейін тілің мен жағыңа сүйенбей, майданға шық! – деді бір жолы күйіп кеткен Бөкен, қарсыласын күреске шақырып.

	– Шықсаң... шық! – деді Бақбол да дүлей ашудан тынысы тарылып, – Қалауың сол болса, оны да көрейік... арманда кетпе! Тек астымда қалсаң, өкірештегеніңді қоятын бол. Шартым – сол!

	– Келістім! – деді Бөкен де тұлан тұтып. – Өзің жығылып қалсаң, шәбелеңдеп алдымнан шыға бергеннен тиыласың. Келістің бе?

	– Кеттік.

	«Қойыңдар» деп, қанша басу айтқанымызға көнбеген соң, тобымызбен қотарылып сыныптан шығып, артқы аулаға қарай беттедік. Қақпаға таяй бергенде, артымыздан мұғалім шақырып жатыр деген жедел хабар жетті. Амалсыз бұрылып, кері қайттық. Қайбір қу ауыздың соның арасында жеткізіп барғаны анық еді. Енді құритын болдық деп, қорқа-қорқа табалдырықтан аттасақ, болған жайдан ағайымыз мүлде бейхабар секілді, жайраңдай қарсы алып, басқа бір жұмыс тапсырып, арадағы кикілжіңді сол күйі ұмыттырып жіберді. Күрең қабақ екі мықты араларында не болғанын естен шығарғандай лезде жайланып, жайбарақат сөйлесіп жүре берді. Баста бұларын мұғалімге көз қылғаны деп ойлап, үндемеп едік, жоқ, одан кейін де өткен істерді қазбалап, құлғанаша қумады, сол күйі жайында қалдырды. Бұған біз қуанбасақ ренжімес едік. Тіпті, тайталастың бейбіт жолмен шешім тапқанына тақиямызды аспанға атып мәз болдық.

	Бірақ, бұл уақытша «бейбітшілік» екен. Көп өтпей екеуі тағы бірдеңеге келіспей, керісіп қалды. Не жағдай екенін білмедік, екеуі оңаша сөйлесіп отырған сияқты еді, олары – бұрқ етпек даудың басы екен. Бір кезде:

	– Ей, мына «тарамыстарыңды» жанымнан тез әкетіңдер! Әйтпесе, шайнап, бүркіп тастаймын! – деді терісіне симай ашуланған Бақбол тістеніп.

	– Әліңе қара, батыр! Шайнап, бүркіп жіберетін адамды тапқан екенсің! – деді Бөкен де өре түрегеліп.

	Сол аралықта біз де жеттік жамырап. Ұстаса қоймағандықтан, айыру қиынға соққан жоқ, екеуін екі жаққа жабыла сүйреп, алыстатып әкеттік. Дегенмен, бұның соңғы, түбелікті ажырау емес екені көкейімізде анық еді. Кешікпей «енді қайтсек» екен дегенді ойластыра бастадық. Екеуі араз болып қалса, онсыз да саны аз тобымыздың құты қашып, берекесі кетіп қалмақ. Бірдеңе қылып, араларындағы кикілжіңді түбегейлі сейілтпей болмас еді.

	Күшпен шешу ғой мүмкін емес. Өйткені, екеуінің білек қарулары шамалас келетін. Ал, ақылға тоқтату... олардан көрі ит пен мысықты татуластыру әлдеқайда жеңілге түсер еді. Енді не істемек керек?

	Сөйтіп жүргенде оныңда бір амалы табылды. Жоқ, кездейсоқ жүз берген бір төтенше оқиға олардың орталарындағы тарқамас «түйінді» біржолата шешіп жібергендей болды. Сәті түскен деген осы шығар, «тарамыс» Бөкен көзді ашып-жұмғанша өзінің ымырасыз қарсыласына жөпшендіде құтыла алмас қарызға белшеден буылды да қалды.

	Жағдай былай болды.

	Біз жылда көктем соңы – мамыр туған шақта топтасып тауға шығатынбыз. Үлкендердің рұқсат етпегеніне қарамастан, табаннан тозып, жаяу-жалпы күншілік жерге барып, жуа, рауғаш теріп қайтатынбыз. Қиындығына қараймай, ол деген бір ғанибет сапар еді, шіркін!

	Жолай кездесетін қауіп-қатері де аз болмайтын. Оған тәуекел ететіндер біздің тобымыз ғана емес ғой, ауылдағы көп бала үйір-үйір болып, үдіре шұбыратын. Соңынан ел арасына түрлі-түсті әңгімелер тарайтын. Сондай бір шетін оқиға, бұйрық шығар, соңғы сапарымызда бізге де тап болды.

	Тапқан «олжаларымызды» арқалап кері қайтқан бетіміз болатын. Жолда бір ескі қыстаудың тегістелген мұқыл жұртына тоқтап, дамылдадық. Арада бес-он минут өтті-өтпеді, «Ойбай... марата!» деп баж етті, одан ары сөйлеуге үні шықпай, тілін жұтып қойған «тымырсық» Төлеу сұқ қолымен Бөкеннің арқасындағы боқшасын нұсқап. Оның татарып кеткен сұрынан қатты шошып, орнымыздан атып-атып тұрған біз жалт беріп, ол меңзеген жаққа қарадық. Қайдан шыға келгені белгісіз, білектей сұр жылан боқшаның үстіне жаңа көтеріліп, басын қақайтып, жан-жағына айбар шегіп, ысылдай бастаған екен. Енді болмаса, Бөкеннің мойнына сып беріп, сүңгіп кетердей. Ара бір қарысқа жетер-жетпес тақау еді. Соның арасынша болған жоқ:

	– Қозғалма! – деп ышқынып қалған Бақбол сол сәт көз ілеспес жылдамдықпен ұшып барып, әлгі пәленің қыл мойнынан ала түсті де, жалпақ тастың бетіне бар пәрменімен қойын-қойып кетті. Шыны керек, батыр деп қанша мойындағанымызбен, Бақболды дәл осындай ержүрек деп ойламаған едік. Мына батылдығына таң-тамаша болып, ішегімізді тарттық. Екінші жағынан, әлі үркіп, үрпиіп тұрмыз. Түсі суық неме зәне-құтымызды оңдырмай алып кеткен еді. Бойымызда тіземізді қалтыратқан діріл бар. Бір ауықтан кейін барып ес жидық. Әдетте батырсынатын Бөкен сәлден соң не болғанын білгенде, бұтына жіберіп қоя жаздады. Көзі шарасынан шыға, өңі құп-қу болып, асқақ айбынына құлдық ұрғандай, төменшіктеп барып, «құтқарушысының» қолын алды. «Рақмет!» деді даусы толық еркіне бағынбай. Оның енді қайтіп Бақболға бет келмейтіні сол сәтте-ақ ап-анық көріпіп тұрды. Айтқандай-ақ, сол жолғы тосын уақиғадан кейін ол бір кездегі қарсыласымен қашанғысындай керісіп, қырқыспайтын болды. Алланың өзі қисынын келтірген бұл татуласуға біз іштей мың қайтара шүкіршілік айттық!

	Тобымыздағы бір сыныпта оқитын балалардың мінездері түрлі-түрлі болатын. Үйреншікті тартыс басталып, аяғына шыға алмай, ақыры араша сұрап, аузына қарағанда, «Апамнан сұрап көрейін» деп, әңгімені ылғи да артқа сыра беретін тек «тымырсық» Төлеу еді. Анасын жер бетіндегі шендесі жоқ әулие есептейтін ол не сұрасаң да осы жауаптан жазбайтын. Талай рет сабақ сұраған апайға да солай деп қалып, күлкіге қалып жүрді. Бірақ, сүйек сіңді дағдысын еш уақытта тастаған жоқ. Үнемі болмағанмен, анда-санда шет-пұшпағын жылт еткізіп алатын. Былайша аңқау, момын көрінгенмен, оның өзіне жетерлік қулығы да бар-тын. Жылан бауыр жымсымалығы бір басына жетіп-артылатын. Көбінде дауға араласпай, әліптің артын бағып, жағдайдың барысын күзететін де, артынан қай жағы басым түссе, соған қарай аунай салатын.

	Ійі жұмсақ, жібек мінезді болғандықтан, оның бір кезде бізге жоламай, қыздардың маңын торып, сол төңіректі айлаңқастап қалып қояғаны бар. Онысын кейін «қызтеке» деп мазақтап жүріп, өлгенде әрең қойғызып, қатарымызға тартып алдық. Айналдырған төрт-бес еркек тоқтының қай бірі кем болса, орны үңірейіп бос қалатын. Бір демде көзге ұрып, көріне кететін. Сондықтан, қалай болғанда да ұлдардың бәрін үйіріп, қасымызда ұстауға, бір де бірінен айрылып қалмауға, қайткен күнде де жібермей, маңымызда қалдыруға тырысатынбыз. Жұбымызға жік түсіп, сетінемегенін, о бастағы толық күйімізде топталып жүргенді қалайтынбыз. Сол себепті, Төлеудің кейбір қылықтарын көзінше келеке етіп, жеңіл мазақтағанымызбен, әдетте тым артық кетіп, қатты сілтемейтінбіз.

	Кейін жағдай өзгерді. Бақбол әуелі атбегі ретінде елге танылып, артынан ауылымыздың батыры ретінде марапатталғаннан кейін, біздің маңымыздан табан аударатындардан көрі, керісіне бағып, қатарымызға қосылуға ұмтылып, ынтығып тұратындардың қарасы көбейді. Жайшылықтағы тату дос, өріс ортақ сыйлас балалар ғана емес, кездесе қалғанда теке көзденіп, үдірейісіп өтетін бақталас боқмұрындардың өзі алыстан жол беріп, құрмет көрсетіп, сәті келсе қолдарын ала жүгіретінді шығарды.

	Беделді кісіге жақын жүрудің дәмін біз де ептеп тата бастадық. Қызық! Бірақ, неге екенін, бұл жай біздің қаһарман досымызға соншалықты әсер ете қоймады. Сезбеді, не сезгісі келмеді, белгісіз, әйтеуір, түк болмағандай елеусіз қалдырып жүрді қошеметтің бәрін. Бәлкім, оның шын батырлығы, қара басының басты артықшылығы сол болар, ортамызда о бастағы аңқалаңдаған аңқау қалпы қала берді. Ары қарай да біз қатар жазбай, ойнап-күліп бірге жүрдік. Басқа біреу болса, өзгеріп кетер ме еді, қайтер еді? Құдай оңдағанда, әйтеуір, Бақбол өйткен жоқ. Біз, бастысы, соған қуандық.





