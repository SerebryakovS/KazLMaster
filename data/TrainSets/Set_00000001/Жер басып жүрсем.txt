	Өтебай Қанахин

	Жер басып жүрсем





	Хикая, триптих және әңгімелер





	Жазушы Өтебай Қанахин бұрын оқушы қауымға «Дәмелі» романы, «Ауыр күндерде», «Маздақ», «Жас дәурен» атты повестері және бірнеше әңгіме–новеллалар жинағы арқылы таныс. Жазушының мына «Жер басып жүрсем» атты жаңа кітабында туған жер, оған деген әрбір перзенттің өмір бақи суымас ыстық махаббаты сөз болады. Кең сахарада туып–өскен қазак балаларырың қалыптасу, өмір, дүниетану, есею жылдары шынайы шындық тұрғысынан және көңілге қонарлықтай нанымды түрде суреттеледі.

	Жазушы осы кітапқа кірген әңгімелерінде де совет адамдарының сезім сұлулығын, асқақ парасатын, кертартпа атаулының бәріне қаны қас өршіл жандар екенін, өмірдің өзінен ойып алынған қызғылықты оқиғаларды өзек ете отырып, пайымдап береді.





Жер басып жүрсем




	(Хикая)





Менің қыстауым




	Жер сауырын күннің көзі мықтап қыздыра бастаған кез. Мезгіл — июннің басы. Күлтелі көк бой түзеп, кең дала — мақпал дала, көсіліп жатқан паң дала — той құмар бойжеткеннен бетер құлпырып кеткен. Қызғалдақты, шөбі шүйгін ұшы–қиырсыз жалпақ жазық қарсы алдымда емін еркін көсіліп жатыр. Дала желкем. Бірақ пештің қызуындай жаздың майда лебі жанға жайлы тиеді. Сипай ескен өкпек жел әуенімен қау көк майса, қарт бураның шудасындай жапырыла желкілдейді. Қаулап өскен балғын шөптің тығыздығы сонша, қай жағыңа қарасаң да, ашық жатқан топырақ көзге шалынбайды; тек ат таптап, машина шиырлап тастаған жолдың езуінен ғана, тышқынның іні аузындағыдай, қызғылт құмды көруге болады.

	Осы өңірдегі ең биік құба дөңнің үстіне салынған мешіттің қасында тұрмыз. Мешіттің биік мұнарасына көтеріліп, жан — жағымызды шолып шықпақ едік, бірақ ойлағанымыздай болмады. Жоғарыға апаратын баспалдақ атаулының бәрін әлдекімдер алдақашан түп–тұқиянымен шауып әкетіпті. Мешіттің үйі — тек қана осы өлке емес, аудан, тіпті асырыңқырап айтсақ, облыс көлемінде көп кездесе бермейтін көне ғимраттардың бірі. Ірге тасын мықтап цементтеп, қабырғасын биік етіп, күйдірген қан қызыл кірпіштен қалап және осы қалай деген жерлерін қойдың жілігіндей қалпақты темір шегелермен қатырып тастаған. Сүп–сүйір биік мұнарасы көк тірейді. Басында айшығы бар, міні құрайтын емес. Ал енді адам қолы жететін есік–терезесінің талай талапайға түскені, қызыл қаңылтырмен жабылған шатырының ұстағанның қолында, тістегеннің аузында кеткені, мұнарасын көмкерген адам қолы жетер жердегі көк мырыш қаңылтырдың, ит жұлмалаған терідей, ырым–жырым қалпы көрген кісіні: «Күні өткендіктің белгісі–ау бұлардың бәрі» — деген ойға еріксіз жетелейді.Бір жазда мешіттің маңын жайлағанымыз есімде бар. Сонда осы мешіт өзінен–өзі сесті күмбірлеп, көк зеңгір аспандағы беймәлім бір құдіреттің күшімен біз түсінбейтін тілде сыр шертісіп тұрғандай боп көрінетін. Бала кезімде, мұның жанынан әрлі–берлі жүргенде, жақындауға қорқып, анадайдан айналып өтуші едім.

	Ал қазіргі сиқы мынау...

	Басқа амалым болмаған соң, жүгіре басып, мешіттің етегінде тұрған ескі қыстаудың төбесіне шықтым да, қос қос қолымды басымнан асыра көтерген күйім, бар дауыспен айқайлап жібердім:

	– Армысың, ару далам!...

	– Бармысың, жаным–балам!!.

	Енду бір сәтте түп–тұқияным, ата–бабам жаз жайлап, қыс қыстаған қасиетті өлкем — күн сүйген кең аймағым дүрліге көтеріліп:

	– Алда айналайыным –ай! Сен екенсің ғой, бар екенсің ғой! Балам екенсің ғой!... — деп құтты құшағын айқара ашып қарсы алдымнан қалбалақтап шыға келгендей болды.

	Туған анам ғана маған мұндай ыстық көрінер!

	– О, торқа мекен — туған жерім!... Еркін көшіп, ен жайлаған қадірлі өлкем!... Ұя салған бәйтерегім!... Нәсілім өсіп–өніп, өркен жайған құтты құндақ — ежелгі жұртым!... Өткендердің ырзығы да, ырысы да боп саналған төрт түлік мал ойың мен қырыңды қаптай өрістеген бел–белесті, нулы–сулы? Берекелі бай өлкем!... Көгіңде қаз қаңқылдап, көліңде қу сұңқылдап, құмыңда елік еркін ойнаған, әр жыңғылыңның түбінен қоян қашқан, суыңа балық симаған байтақ мекенім!... Ата–бабаларым қыстау салған құтты қонысым!... Қазақтың талай–талай ардагер ұлы мен ару қызы дүниеге келген топырағы қасиетті туған жерім!... Мен де сол топырағыңнан жаралып, суыңнан нәр алып жер басып жүрген көп перезентіңнің бірімін...

	Әркімнің туған жері көзіне айрықша ыстық көрінетінін, әрбір пенденің туған жерімен кіндігі бір екенін қазір ғана білгендеймін, өз басымнан енді кешіп тұрмын. «Әркімнің туған жері — Мысыр шаһары», «туған жердің торғайы да сүйкімді», — деп неге айтты дейсің бұрынғылар. Туған жердің топырағынан торқа не бар шынында!

	Кірпігімді қақпай, көзім алды қарауытқанша туған өлкемнің бет–бедеріне еміреніп, аса бір сағынышпен қарай берем, қарай берем...

	Туған өлкемнің күн шығыс жақ тұсында мың бұралып көлбей аққан қыр өзені; иірім–иірім, аша–аша ондаған өзек; көлеміне көз жеткісіз қалың қопа; нулы–сулы, қамысты–құрақты, айдынында аққу жүзген, қаз үйрегі ертелі–кеш қиқу салған телегей–теңіз саба көлдер алыстан жалтырайды.

	Теріскейге қарағанда бетте басына шөккен нардай бұлт мамырлаған, құзына қыран ұя салған қасиетті Сұңқарқия — осы өлкедегі айтулы тау, қасында «Қос бүйрек» деп аталатын айнымас серігі бар, жалпы өмір хақында қалың ойға батқан ақылгөй абыздай, маңғаз мұнартып, сонадан көз тартады.

	Аяғымды қаз–қаз басқан шағымда сыртқа шығып тұңғыш рет төңірекке көз салған болармын. Сонда елден ерек сен тұрған шығарсың қарсы алдымда маңқиып, қаситтеті Сұңқарқия. Мүмкін мен шешемнен:

	– Анау не, ә? — деп титтей саусағымды шошайтып таңырқай сұраған да болармын.

	Шешем:

	– Ол тау ғой, тау — Сұңқарқия — туған өлкеңнің сұлу шоқтығы..., – деген шығар.

	Қазір сол Сұңқарқия өзінің мейірімі мол саясына шақырып, алыстан қол бұлғап тұрғандай боп көрінеді маған...

	Енді түстік жаққа мойын бұрыңыз. Бұл тұстың табиғаты тіпті басқаша: нар өркеш, қыз емшек құм шоқы, желкесіне жыңғыл өскен арыстан жалды құм төбелер үстінде бұйра сағым ойнап, көз ұшында сан құбылады. Бөкен бел бұйырғынды құба жондар, қыздың үкісіндей үлпек селеуін сағым сүйген сары беткей, доғал дөң –бәр–бәрі андығайлап көзге ұрады; қол бұлғап, мен мұндалап қиыла шақырып тұрған сынды. Қыз қылықты жаздың алғашқы айы көз жетер көлемнің бәріне: қыр мен ойға, дөң мен ылдиға, дария өзен–өзек, айдын қара сулар мен қалың қопаға түкті кілемдей құлпырған көк шалғын, сыңсыған ну қамыс, жайқалған жасыл қоға, жас балаусаны әдейі әкеп өсіріп, көкіректі ашқан тап–таза шыңылтыр ауаны бар жұпары, шырынымен тек осы өңірдің үстіне төге салған ба деп қаласың.

	Бұл өлкенің енді батыс жақ тұсын да бағдарлап көрелік. Назарыңызды құбылаға қарай аударыңыз. Сонда көзіңізге бірден ұшы–қиырсыз, түу сонау көкжиекпен астасып, кең көсіліп жатқан, сүргіден өткен тақтайдай теп–тегіс, ешбір кедір–бұдыры жоқ боз жазық — мидай тақырды көресіз. Осы араның адамдары бұл кеңістікті «Ұлы тақыр» деп те атайды. Бұл өңір — Ұлы тақыр — бір замандарда тұяқты тағы құланның, аң құмар адам оны аулап құртқан соң, мың–мыңдап өрген ор киіктің құтты өрісі болған жер. Мұнда қырдың осы бір сұлу еркесі күні бүгінге шейін әлденеше жүздеп, мыңдап ұшырасады.

	Бір–екі ауыз сөзбен айтқанда, менің ата мекенімнің — туған жерімнің сырт табиғаты, міне, осы тұрғылас.

	Ақырында келіп, соның бәрінің үстіне алып күмбез, ап–ашық, мөлдіреген көк аспанды төңкере салсаңыз болды — менің туған өлкем бар ажар көркімен түп–түгел көз алдыңызда тұрады.

	...Жалпақ сор, бозғыл тепсең, қоңыр биік, бітімі оқшау Қаратөбе көзіме оттай басылды. Осы төбенің іш жақ бауырында менің қыстауым бар. Қыстауым осы жерден қарағанда бірден көзге түссе керек еді. Екі көзім жәудіреп сол тұсқа жаутаң–жаутаң қарай берем. Назарыма ештеңе іліндіре алмай тұрмын. Бірақ тап кешегідей көкірегімде бәрі сайрап тұр!...Қыстауым тұрған жерімді шамалап байқауым–ақ мұң екен, жүрегім аттай тулап, іші–бауырым елжіреп қоя берді. Көзіме жас іркілгендей болды. Тамағым кептеліп, кеңсірігім удай ашып барады. Оншақты жыл әскерде жүріп, талай жойқын жорықтарға қатыссам да, тынысым тарылудың не екенін білмеген басым, осы тұрғанда, құдайдың иен ауасы жетпегендей, қарадан–қарап ентіге берем.Міне, мен жападан жалғыз қара орын — ата қонысыма келіп тұрмын, жиырма бес, иә, иә, табандатқан жиырма бес жылдан кейін...

	Мынау менің қыстауым! Қыстауымды, яғни ата қонысымды көргенде жата қалып қара жерді аймалағым келіп кетті; жалаң–аяқтанып, құлап қалған шымзімәңкемді айнала шапқылағым келіп кетті; білекті сыбанып жіберіп кірпішін қайтадан өріп, төбесін қайтадан жауып, есік–терезе орнатып, бәз–баяғы қалпына түсіргім келіп кетті; әнебір ашық алаңқайға отыра қалып, кішкентай кезімдегідей, құм үйіп ойнағым да келіп кетті.

	Иә, бұл қыстауда талай–талай айдарлы ұл, тұлымды қыз дүниеге келген. Менің анам байғұс та осы қыстауда аман–есен босанып, қол–аяғын жиыпты; мен шыр етіп ( кіндік шешем Қарақыз кемпірдің айтуынша–шыңғырып) жарық дүниеге келіппін; тап осы жерге кіндік қаным тамып, шаранам жуылыпты; алғаш рет арқам бесікке тиіп, өмірдің өзіндей құдіретті анамның ақ сүтін осында жатып татыппын. Олай болса, мен үшін осы бір қоңырқай өңірден артық, қадірлі, жаныма жақын не бар жер бетінде?! Қасиетті құндағым, жылы бесігім, ыстық ұям емеспе бұл!

	Ата мекенім маған құшағын кең жая, аңырап қарсы алған үлкен әжемдей боп көрінді...

	Қыстауымның қазір жұрнағы да жоқ, жермен–жексен: ортасы, беті опырылған моладай шұңқыр, үйілген бір шұбалма шым төмпешік бопты да қалыпты. Бірақ қыстауымның қаз–қалпы, сырт тұрқы, алыстан көрінер ұсқыны менің көкірегімде, тап кешегідей сайрап тұр: тіпті қай тұста қандай кірпіш барын және олардың қалай қаланғанын көзімді жұмып тұрып–ақ айтып та, көрсете де бере алам...

	Біздің қыстау ықтасындау жерге салынған. Есік жағы біртіндеп көтеріле барып жантақты, жусанды, бетегелі жұмыр дөңге айналып кетеді. Бітеу қабырға тұсы –қалың ши, терезе жақ бетіміз ғана ашық, бірақ әрірек барған соң ол да ит тұмсығы батпайтын ұйысқан ақ шеңгелмен жалғасады. Ал қора жағымыз шоқы–шоқы құм төбешік болып келеді де үстін тырбың итмұрын, қызыл жыңғыл басып жатады. Одан әрі сор табан бар. Ол тұс — сыңсыған қара шеңгел. Терезе қарайтын бетте, өзекке тақау дөңгелек қара су — қара терең көктемде, сауыны келген мөшке сиырдай ісініп жатады. Қара суға симаған топан сел кең алқапқа жайылады. Су қатысымен–ақ онда үзеңгіден келетін қалың бидайық өседі. Одан ішке қарай біраз жүрсең – шартарапты түгел алып шалқыған жайылма суға кезігесің. Бұл өзі жаз ортасына шейін, су көп тасыған жылы күзге дейін тартылып болмайтын, балауса құрағы бал татыған жалпақ жайылма. Ал біздің қыстаудан қозы көш жердегі мешіттен әрі ассаң — шағырлы, баялышты, сағызды, көкпекті, қияқты, жыңғылды, тобылғылы, изенді, бетегелі бұйырғын–бұйырғын қалың құмның ортасына кіресің. Біздің жақтың құмының бір қасиеті: кейбір таз шоқылар, бірен–саран шұбалма бархандар болмаса, жалаңаш құмды әсте көрмейсің; құмның бетін үлкен кісінің қара санынан келетін қау өскен қалың шөп басып жатады.

	Менің қыстауымның батыс жақ іргесінен ағыны баяу, суы тұнық, балығы мол, моп–момақан қыр өзені ағады мың бұралып. Ол содан бойына бар жиған–тергенін құм арасындағы айдын шалқар Құрдымға апарып құйып бір–ақ тынады.

	Арқа жақтағы ең бір биік бел боп саналатын Қаратөбенің ұшар басы — менің ата–бабамның зираты, қорымы.Оның арғы бауырайында Сарыкөл жатыр суы шалқып. Одан әрі өлеңді өзек, тұзды сор, үлкенді–кішілі ондаған көл бар. Көл дегендер бірі мен бірі жалғасып кете береді. Ақырында барып өзек, мойын, жылғалар арқылы ілесіп–шатысып Нұра бойының, айналасы ат шаптырым, қайсы бірінің арғы беті көкжиекпен астасқан, «балығы тайдай тулаған, бақасы қойдай шулаған», шалқар көлдерімен жамырасады. Олардың атын атап шығудың өзіне бір қауым уақыт керек: Қулыкөл, Шөмішкөл, Жалтыркөл, Қоғалыкөл, Бескөл, Тұйықкөл, Ащыкөл, Қызылкөл, Соркөл, Сабындыкөл, Шалаулыкөл, Шұбаркөл, Қоржынкөл, Қалалыкөл, Доңызкөл, Айыркөл, Жетікөл, Қаймақкөл, Сұлукөл...

	Менің қыстауым шымнан қаланған, жалпақтау әрі жатағандау зімәңке болатын. Қабырғалары берік болсын, әлде жылы болсын деді ме екен, тым қалың — екі аршындай еді. Сығырайған үш терезе түстікке қарайтын. Үйдің жалпы аумағымен салыстырғанда терезелерінің титымдайлығы сонша, анадайдан қарағанда, соқыр көз сияқты, сығырайып әзер көрінетін. Қыстаудың сыртын жылда сылайтын болса керек, мен ес білген шақта сол сылақтың жұқанағы әлі де бар–ды. Бірақ бірінің үстіне бірін баттастыра сылаған сұр балшықтан гөрі кірпіштің қалауы көрініп тұрған жалаңаш қабырғалары көзіме көбірек түсетін. Сиыр, түйе әсіресе ешкі–лақ сүйкене–сүйкене, бітеу қабырға жақтағы үйдің екі бұрышы да мүжіліп, доғалданып тұратыны әлі есімде. Тамшы ақпасын деп үйдің төбесіне көңді үйе бергендіктен болар, тұқыл төбе біртүрлі ісініп кеткендей боп көрінетін. Күзді күні қыстауға қайтып оралғанда төбесінде алабота қау боп өсіп тұрар еді. Келісімен алаботаны жапыра, қыстаудың шығыс жақ шетіне таман кигіз үйдің үскенесі, үсті шаңырақпен нық бастырылып, жиналып қойылады. Үйдің сол шығыс жақ қабырғасы мал қорамен іштей жалғасады. Төбесі ашық қора ықтасын қалың етіп бопырдан соғылады. Сонда ашық қора доға сияқты иіліп, екі ұшы үйдің екі бұрышына келіп тіреледі. Ашық қораның түстік жақтағы бүйіріне тақап жабық қора салынған. Оны нар қамыстан иіп жасайды да, үстіне сақ шашып, сақтың үстіне қалың ғып көң төгіп тастайды. Сонда ол қораның іші қаңтардың қақаған аязының өзінде буы бұрқырап, қыж–қыж қайнап тұрады. Үш–төрт түйе, бес–алты жылқыдан басқаның бәрі сол жылы қораға қамалады: бұзау–торпағын қосқанда, оншақты сиыр; тоқтышағы, тушасы бар, қырық–елу қой–ешкі...

	Қыстаудың айналасы қалың көң болады. Біздің үйдің күлі сор жақтағы үстін итмұрын басқан құм төбешіктің етегінде жал–жал боп өнебойы бықсып жатушы еді. Одан қара суға қараған беттегі таяқ тастам жерде, жолым үйге ұқсатып нар қамыстан иіп жасаған, әкемнің дүкені тұратын.

	Зімәңкеміз қоржын үй етіп салынған еді. Екі жағында, қоржынның екі басы секілді, екі бөлме, ортасында қазан үй бар–ды. Онда аяқ–табақ, леген–шылапшын, шәйнек–құман, шелек, иінағаш, тағы сондайлар ыбырсып жататын. Ауыз үйде біздің жаққа тақау дәу бір қара кебеже тұрушы еді. Ұн, сөк, майға қуырылған бидай, жармақ, қара тұз, азын–аулақ шай–шекер, табаға жапқан нан, шикілі–пісілі қаймақ, басқа да сол сияқты ас–тағамдар сонда сақталатынын жақсы білем. Кебежеге бойым жететіндей болған кезімде оның ішіне талай–талай түскенмін. Кебеженің қақпағы қолыма кейде түсіп кетіп, неше мәрте, құлындаған дауысым құлаққа шығып, біреу өзімді зорлағандай, жұбатқанға көнбей, қиқарлана бақырып–шақырғаным әлі есімде.

	Ас үйде кебежеден кейін көзге түсетін нәрсе — дәу тай қазан. Тай қазанның астынан от үзіліп көрген емес: тамақ асылады; қар ертіліп, мал суарылады; сүт пісіріледі; тары қайнатылады, қуырылады; ашыту үшін көбіне бидай немесе тары көже пісіріледі. Көже суыда–ау деген шақта жылы пештің түбінде тұрған бұ да бір дәу қара күбіге шелектеп тұрып құйылады; тай қазан толы көже әлгі күбіге жұқ та болмайды; сосын тұрғаны сол шие татыған шипалы сусынның гүмпіп ашып, анадайдан танауыңды қытықтап... Сыртқы есіктен біздің үйге кіргеніңде сол қол жақтағы бөлмені қонақ үй деп біліңіз. Оның қарсысында өзіміз тұрамыз. Менің әкем — осы өлкеге ісмерлігімен атағы шыққын Игібай ұста. Қаласы қашық, базары жоқ, бәрінен бір бүйір, бұрау жатқан осы өңірдің қазағы үлкенді –кішілі бұйымтайларының, бәрін болмағанымен, көбісін біздің үйден тауып, тындырып қайтатынға ұқсайды. Кейбір шаруақор кісілер әкелген затын қона жатып соқтырып алатын көрінеді. Ал бәзбіреулер темір–терсегін, қап–қап көмірін қоса тиеп әкеліп, өзі әкеме көрік басуға, балға соғуға көмектесе жүріп, кейде айлап жатып шаруасын бітірмей кетпейді екен. Ондайлардың кейбірі осы үйдің адамындай боп кететін де жайлар сирек болмаған сияқты. Осының бәрін Үрипа әжем — шешемнің шешесі — абысындарына әңгіме ғып айтып отыратын. Ал кейбіреулері ісі дайын болса да, ауылынан көлік, тағы бірдеңелерін күтіп апталап, айлап жата береді білем. Екібастан, ол заманның қазағы жамбас ақы, тамақ пұл дегеннің не екенін білген емес. Хауан шешем: «Әкең бар кезінде келім–кетім кісіден бір күн көз ашып көрген емпеспіз», дейтін. Әрине, мұндай жағдайда қонақтардың өз алдына бір бөлмесі болмайынша қисыны келмейтіні белгілі.

	Біздің жағымыз шұбалма пешпен бөлінеді. Қыздырма арқылы жылытылады. Ал тай қазанның астына жағылған оттың шарапаты қонақ үйге тиеді.

	Қонақ үйде сәкі болатыны есімде. Кәдімгі тақтай сәкі. Оның есігі аузындағы шұқыр сияқты ашық жерге қонақтардың саптама етіктерін тастай салып, кейбірі байпағымен, бәзбіреуі сары ала шұлғауын сүйрете–мүйрете, сәкінің үстіне шығып, төселген текеметті баса–көктей, төрдегі жаюлы көрпенің үстіне қарай домалап жатқанын талай көргенім бар.

	Біздің жақта да сәкі болды–ау деймін. Бөлменің ұзына бойына қызыл алаша төселіп тасталатын. Оның үстіне — ақ кигіз, кигіздің үстінде құрақ көрпе жататын. Қыздырманың түкпірінде сопайған ағаш күбі тұрады. Онда шұбат ашытылады. Бізде үш бие болыпты. Бірақ мен ес біле бастаған кезде биені қойып бірыңғай түйеге көшеді. Бергі бұрышта сөк салған ақ шанаш тұрады. Арғы бұрышта қара тары толы ала қап, оған иінтіресе бидайы орталана бастаған кенеп қап жатады. Нақ төрде әртүсті қаңылтырды тілдей–тілдей ғып қаққыштап әшекейлеп тастаған үлкен сандық тұрады. Сандықтың ішінде киім–кешек болса керек. Ал сандықтың үстінде астыға төсейтін қызыл оюы бар текемет, бірді–екілі көне көрпе, үш–төрт жастық жинастырылады.

	Терезе жақ қабырғаға сояудай–сояудай бірнеше ағаш шеге қағылған. Онда әкемнің тымағы, далбайы, қамшысы, әжемнің түбіт шарқаты, қара ұршығы, тағы сондайлар ілулі тұрады. Шұбалма пештің мойнында сабау, мүржесі жоқ шыны шам, көне қағазға түрілген түрлі–түрлі бояу, ішірткі–құсыртқы дәрі–дәрмек жасайтын бума–бума кепкен шөп, гүлдің басы, бұтаның тамыры, басқалай да нәрселер жатады қобырсып. Мұның бәрін, тіпті кішкентайымда, үлкен ағамның көңілі түсіп бір–екі рет «әуп» деп көтергенде көргенім бар. Содан бәрі есте қалыпты.

	Қыздырманың қасында — әжемнің бөстегі, пештің түбінде істен шаршап келгенде әкем жантаятын құрақ көрпе жатады.

	Осылардың бәрі күні кешегідей көкрегімде сайрап тұр, әр заттың түр–түсі, үлкен–кішісі, жаңа–көнесіне шейін ұмытылмаған...

	Қазір бұл жерде дәнеме болмағандай бәрі тып–типыл боп, опырылып орны ғана жатыр. Қыстауымның өзі жоқ, төбе боп үйілген кесегі, ыбырсыған көңі ғана қалған...

	Көңілім бұзылып, көзімнің алды бұлдырап біразға дейін өзімді–өзім билей алмай, аяғым астына тұнжырай қарап, сұлқ отырып қалыппын. Еңсе түскен. Мойын салбыраған. Қыстауымнан қалған құр төмпешік — шым үйіндінің үстінде, өзім жарық дүниеге келген, өмірге алғаш көзімді ашқан бөлмемнің орнында пайда болған шұқырға арқамды беріп, теріс қарап отырмын. Артыма бұрылып көз тастауға дәтім шыдар емес: ішіне түсіп, төсімді төсеп жата қалып еңіреп–егіліп жылап жіберермін деп қорқам. Тап қазір бұл маңда өзімнен басқа тірі жан жоқ болса да, біртүрлі ұялам, отыздан асып, сақал–мұрт шыққанда, үйлі–баранды болғанда ес білмейтін баладан бетер мінез көрсетуім өзіме ерсі сияқты боп көрінеді. Бірақ бар жан–жүйем, әсіресе елжіреп, егіліп отырған жұдырықтай жүрегім солай істегенімді тілей береді. «Қайта қасыңда ешкім жоқта көзіңнің жасын төгіп–төгіп, іште жатқан шеріңді дұрыстап бір тарқатып ал», — деп маған ақыл бергендей болады. Дел–салмын. Басым мең–зең. Сұмдық бір зіл бойымды мықтап басқан, еңсемді көтертер емес. Біразадан соң абайсызда артыма қайырылып, шұқырға тағы бір көзім түсіп кетіп еді, өзіме тақау бұрышқа назар аударғанымда: «Осы бір ара болар–ау бедерлі бесігім тұрған жер..,» — дегендей ой сап еткені. Енді өзімді билеуден қалдым. Өсіп–өрбіген ыстық ұямнан қалған шым кірпіш үйіндісін айқара құшақтап, жер бауырлай жата қалдым. Ал жыла кеп, ал еңіре егіл–тегіл, ал ақтар кеп көп жылдар бойы шемен боп қатқанішкі шерді, запыран–құсаны, орны толмас өкініш пен сарғайған сағынышты.

	Жұбататын ешкім жоқ. Болмағаны да жақсы. Осындай халге ұшыраған шағымда сырт көзді өте жек көрем. Ішкі запыранды төгіп–төгіп алып, едәуірдесін барып басымды көтердім.

	Отырған орнымнан тұрып, жан–жағыма бағдарлай көз салдым. Қыбыр еткен тылсым тіршілік нышаны байқалмайды. Төңірек, жусаған малдай, тым–тырыс мүлгіп тұр. Айналамдағының бәрі алдақашан қараң қалған өлі дүние бір. Мұнарасымен көк тіреп мешіт мөлиеді арғы бетте. Одан қырға қарай Көлішбай ағаның қыстауының орны қараяды. Бергі беттегі Ұзақбай атамның бұзылып қалған зімәңкесінің қабырғасы, кәрі кісінің тісіндей, иқы–сиқы құлап жатыр. Әбдібайдың жертөлесінің орнын табу қиын. Қозыбақтың қыстауы да жермен–жексен. Іш жақ тұста Нұрыштың қыстауы, өзектің жағасындағы Белғараның зімәңкесінің құлап үлгермеген қабырғасы, сордың арғы жиегіндегі Жеңсікбай ағаның қыстауының орны, арқа тұстағы, аттары есімде сақталмаған тағы да әлденеше қыстаулар — қаңырап иесіз қалған көне зімәңкелер бір кездерде бұл өңірде де өмір болған деп бар зарлы дауысымен айқайлап, дүниеге жар салып тұрғандай боп көрінеді маған...

	Сол жақ иығым тұсында атамыздың қорымы атанған, негізімен біздің үрім–бұтақтың сүйегі жатқан Қаратөбенің басындағы шикі кірпіштері құлап, қабырғалары мүжіліп, жерге шөге бастаған төрт құлақ көне тамдар бұлдырап көзге шалынады. Осы төбенің басында бабаның бабасы, атамның атасы, атамның өзі және туған әкем де мәңгілік жай тапқан... Атамның аталарының біреуіне орнатқан зәулім үй там да болыпты бұл төбенің басында. Қазір ол жоқ, тек орны ғана қалған. Одан әріректе Мылтықбай тамы күмбездене оқшау тұр. Арқа тұста тағы бір мешіттің мұнарасы қылтияды. Ақсақал Тәуіп деп аталатын жалпақ жонның үстіндегі Жапақ тамы өз алдына бір қорым...

	Менің қыстауымнан жеті–сегіз шақырымдай жерде «Бес аша» деп аталатын шұрайлы өңір бар.Бұрындары ол атақты бір байдың қорығы, меншігі болған.Қазір онда осы өлкедегі қой совхозының үлкен бір фермасы орналасқан. Бұл мекенді «Жаңа қоныс» деп атаса да боларлық. Сол «Жаңа қоныста» көше тәртібін сақтап, қаз–қатар тұрғызған жүз елуге тарта еңселі тұрғын үйлерді көресіз. Жобамен салынған сегіз жылдық мектеп, аурухана, дүкен, почта, кеңсе екібастан ғой.

	Осы бір шалғай шеттегі қыстақтың оқу, мәдени, денсаулық, тұрмыс қызметін өтейтін ғимраттарының келістілігі өз алдына, тұрғын үйлердің өзін тегісінен асты–үстін тақтайлап, іші–сыртын сырлап–майлап, терезесін үлкен етіп қос–қабаттап, төбесін шифрлап тастағанын көргенде көңілім көтеріліп сала берді. Ильич шамының нұры бар нәрсеге көрік беріп, қыстақтың сәнін келтіріп тұрған іспетті.Сонда жоғарыда мен атап өткен шашыраңқы–бытыраңқы, бір–бірінен үрке–қаша орын тепкен, аралары ат шаптырым мыжырайған шым зімәңкілер, олардың әлі көзге көрініп тұрған сиықсыз жұқанасы күні өткен көне өмірдің, яғни менің ата–бабаларымның тірлігінің тілсіз айғағы болса, кәдімгі қалашыққа ұқсап қорымданып, шағаладай аппақ үйлері алыстан көз тартқан, түн баласында жер жұлдызы — электр шамы самсай жымың қаққан мына «Жаңа қоныс» қыстағы қазіргі халық тұрмысының қалыптасқан нышаны сияқты. Бәрінен бұрын осыған қуанасың.

	Ойлап отырсам, менің шырылдап тумай, бұ дүниеге шыңғырып келуімнің де бір себебі бар сияқты. Ол жылы былай бір қашып, олай бір ауып жайына жатқан елдің үстінен әрлі–берлі өткен ақтар аш қасқырдай жалақтап, ауыл атаулыны әбден ығыр қылады. Сұрап алу дегеннің не екенін білмейтін өңшең деліқұлылар жұрттың мүлкін тонап, малын айдап кете беретінді шығарады. Қолында малын қайыратын ақ таяқтан басқа қаруы жоқ қараңғы қазақ көк мылтық, ақ қылышқа қарсы не істесін: екі көзіне әлі келіп, жылап–еңіреп, қарғап–сілеп жер соққанды ғана біледі. Жиһангерлік соғыстың салдарынан қиян шетте жатқан мұндай елді жұрт енді бір шаршы метр матаға, бір қадақ шай–шекерге, бір қорап шырпыға, бір бөтелке жермайға, бір ұлтандық былғарыға зар болды. Ондайда тапшылық–жоқшылық, әрине ең алдымен біздің үй сияқты қолы қысқа, адымын аша алмайтын кедей–кепшіктің есігін сығалайды.

	Бала туғанда қазақ қуанбай ма? Әрине, мен де от басына үлкен қуаныш, үміт әкеліппін. Әкеміздің Көлішбай дейтін жақын інісі:

	– Ау, аға, жеңешем не тапты? — дегенде:

	– Ай, айналайын Көліжан, не тапты деп сұрарың бар ма: Әйменнің Аяпбергені мен Сыдығы сияқтылардың болыстығын тартып алатын, мен білсем, бір мықты келген болар дүниеге! — деп әрі қуана, әрі мақтана, үлкейгенде көрген шаранасына зор үміт арта жауап беріпті. Азан айтпай–ақ ауылдың шал–кемпірлері жиылып атымды қойыпты. Бертін келе өжеттігіме немесе тентектігіме қарады ма екен: үлкен апам мені «Қайсар бала», — деп қалады бір жиын–тойда. Содан бара–бара «Қайсар» атанып кеттім.

	Көлшібай ағамыз мені бесікке салар тойымда қатындарға Керенскийдің бір қап қағаз ақшасын үлестіріпті. Қой сойылып, қалжа істеліп, тағы сол сияқтылар тым тәуір–ақ болғанға ұқсайды. Бірақ ол кезде матадан қат нәрсе жоқ болса керек біздің жерде. Әкемізге талай жерден, талай елден келіп іс соқтырып алып кетіп жүрген кісілер мал ма, азық–түлік пе, шай–шекер ме — бәрін жеткізіп жатқанда, ешқайсысы бірер аршын кездеме тауып әкеліп бере алмапты. Сонда менің жаялығыма шешемнің үстіндегі бар ылпасы — екі көйлегінің біреуі жыртылыпты... Ол кісінің бояма боз көйлегін, баланың етіне қатты болады деп, әжем өзіне қалдырыпты да, шыт көйлегін бой–бойымен жыртып, маған жөргек–жаялық істепті. Шешем байғұс үстіндегі жалғыз ылпасын — бояма бөз көйлегін жуғанда жалаң етіне шекпен жамылып отырады екен... Тауардың сонша тапшылығы ғой, астыма көрпе орнына бүктеме кигіз төсеп, үстіме ескі тонның етегінен істелген тері бөстек жауып құндақтайды екен мені үлкен әжем бесігіме. Осылардан кейін мен шыңғырмағанда кім шыңғырады!...

	Біраздасын шешем науқасқа шалдығып, әжем мені бүтіндей өз қамқорлығына алады. Ол кісі маған диірменге тартылған бидай мен тарының жармағын түйенің сүтіне салып бөкпе жасап береді екен.Үлкен әжеме бауыр басқан мен, кейін өз шешемді де «әже» деп кетіппін.

	Сөйтіп киіз төсеніп, құрым жастанып, тонға оранып, түйе сүтін қорек етіп жүріп–ақ тіршілікке тырбана беріппін, тырбана беріппін... Құйрығымнан отырып, еңбектеп, жылға жетпей қаз–қаз, тәй–тәй басып, өз аяғыма да жалына бастаппын...

	... Енді назарым екінші бұрышқа ауды. Бұл жерде қыздырма тұрған. Еңбектеп барып күлін шашып ойнаған құтты ошағым бұл. Ауыз үйдегі қазандықтың да қасына қылқиып талай барған болармын. Ұн илеп жатқан шешемнен жылағандай боп күлшелік қамыр сұрап алатынмын. Қарным ашып тұрса, оны лапылдап жанып жатқан оттың ортасына тастай салам. Сосын піскен–піспегеніне қарамай, шикі татып тұрса да, күлді–көмеш күйінде бірден аузыма атам. Ал қарным тоқтау болса, онша жанықпай, қамырды екі алақанымның арасына салып ширатып, сосын оны дөңгелек етіп иіп тоқаш жасап барып, қоламтаға көмуші едім. Сырты, қытырлап, іші үлбіреп, еш жері күймей–жанбай сап–сары боп бұлай піскен нанның тәтті дәмі, хош иісі күні бүгінге дейін, есіме түссе, көңілімді елегізітіп, тәбетімді қоздырады.

	Әжем, арасына жұқалап ет салып, үлкен қара табаға нан көметін–ді. Нанның пісе бастаған кезі–ақ танауыңды қытықтап, сілекейіңді шұбыртып, өз басым сол табаның қоламтадан тезірек шыққанын тілеп, тағат таппаушы едім.

	Жаңа сойылған малдың ішегін, тазартылысымен әсіресе айналдырған тоқ ішекті қоламтаға көміп жеген қандай дәмді десеңізші!...

	Сыйлы қонақ келіп тоқты–торым сойылса–ақ болды, қазан үстінен, қыңқылдап жүріп, бүйрек–сирақты жеп тауыспайынша тағат таппайтынмын. Сосын еттің түсірілуіне қарамай–ақ ұйқыны соғатын болсам керек, ертеңіне, көзімді тырмалап ашар–ашпастан әжем кішкентай көздейіме салып алдыма түннен қалған суық етті қойып жатады.

	Әдет алғаным сонша, шырт ұйқыда жатсам да, әжем қазанды шақыратып қыра бастаса–ақ болғаны, орнымнан ұшып тұрып, шеті кетік (табалдырықтан аттай бергенімде тостағаныммен қоса құлап бір жағын сындырып алсам керек) көздейімді қолыма ала сала, көзім жұмулы күйі, талтаң басып қазандықтың қасынан бір–ақ шығам.

	Әжем көздейімді толтыра қаспақ салады. Сосын менің мұратым бермегенде кімнің мұраты береді!

	Әжем қара тарыны асып, аузын ашқан соң. Оны шыптаға төгіп суын ағызады да, құрғақ қазанға салып, ақ тер–көк тер боп, қуыра бастайды. Ұзын таяқтың басына кигіз орап буып, бұлғауыш жасап алады да, күйіп кетпес үшін қазандағы бөккен тарыны сонымен дамылсыз бұлғап отырады.

	Есік алдына алаша жайып тастап, оның үстіне жоғарғы жағын көнмен қаптаған қара келіні қойып, шешем қуырылған тарыны түйе бастайды. Шешем қайратты кісі болды ғой деймін: келінің аузына, тары шашырап төгілмесін деп қап орап жіберіп, келісапты қос қолдап ұстап, құлаштап тұрып бірер сілсете–ақ болды, тары қараланып шыға келеді.

	– Кет былай, көзіңе кебек түседі! — деп қасына барып қызықтап тұрған маған зілсіз бір зекіп қояды да, шаруасын тындыра береді. Қараланған тарыны жап–жалпақ нән бір ағаш тегешке салып желпіп, кебегін ұшырады. Ондай жерде шешемнің ық жағына тұруға мүлдем болмайды. Сөйтемін деп бір–екі рет көзіме кебек түсіп кетіп, көресіні көргенім де бар.

	Кебекті біздің үйдің иті –Алыпсоқ өте жақсы көреді. Шешем кебекті ұшырып болғаннан кейін, Алыпсоқ түгін қалдырмастан жалап–жұқтап, сылқытып тұрып соғып алады.

	Шешем енді тарыны ақтай бастайды. Маңдайынан тер бұршақтап, келіні әудем кез түйіп алғаннан кейін, келсапқа сүйеніп тұрып, иісі бұрқыраған тарыны алақанымен әрлі–берлі аударыспақтап көреді де, келінің іш жақ түбіндегі тары үгіліп кетпес үшін және келісапты құлаштап тұрып соққанда жалаң ағашқа тиіп тоқылдамас үшін төсеген ұлтарақтай кигізін суырып ала бергенде–ақ, манадан бері соны аңдап тұрған мен:

	– Әже! — деп құйтықандай қос алақанымды тоса қоям. Шешем маңдайының терінкөйлегінің жеңімен бір сыпырып тастап:

	– Мә, жей ғой, — деп бір уыс талқаны аралас жып–жылы тарыны алақаныма салады.

	Мен оны бірден аузыма толтыра құям. Сосын көпке шейін жүргенім сол малжаңдап, сүт татыған сөктің бал шырынын талмай жұтып.

	Сондағы ақтаған тарының әсем иісі, сүт татыған тәтті дәмі күні бүгінге дейін таңдайымнан кетер емес, осы бір жәйттер есіме түскен сайын тамсанып қоям.

	Әжем тарамыстау келген, ұзын бойлы, бүйрек бет, арық кісі болатын. Бірақ еңсесін тік ұстаушы еді. Аяғында, өкше жағын көксауырлаған, көнелеу қосай кебіс. Тобығына түсетін кір көтергіш ұзын көйлек, жеңсіз қынама бел көк мауыты қамзол киіп жүретін. Басында — қақырайта салған ақ жаулық. Ол кісі бірдеңеге қатты күлу, қатты, ренжу, қатты сөз айту, дауысын қатты шығару дегенді білмейтін. Қашан көрсең де, кім келсе де сол жылы ұшырай жөн сұрасқан, жағдай айтқан байсалды да биязы қалпы.

	Ал менің шешемді онан туды дегенге кісінің нануы қиын. Менің анам –толықша келген, шырт, томырық мінез, тез ашуланып, тез қайтатын, қимылы ыждағат, неге болса да шапшаң, айқайлап сөйлейтін, күлгенде шелектің түбін түсіретін, көңіліне бірдеме келсе, бетің бар — жүзің бар демей, төтесінен бақшырайта қойып қалатын адуын әйел–ді. Сонысына қарамай, өмірде әжемнің, яғни өзінің шешесінің бетіне «сен» деп қарсы келіп көрген емес.

	Мен қаншама елдің дәмін татып, жерін басып есейген шағымның өзінде, сол сұлу сағым сияқты сәбилік шағымды, сондағы өзіміздің от басын есіме түсірсем–ақ болды, біреуі жасамыс, біреуі жас екі әйел: біреуі — өзімнің шешем, біреуі — әжем — сол үйдің тірлігі осы екеуіне ғана байланысты сияқты боп көрінеді. Таңның атуы, күннің батуы бұл екі әйел тыным көру дегенді білмейді: шешем сиыр сауып жатса, әжем қазанның астына от жағып, сауған сүтті пісіру қамында жүреді. Шешем құдықтан не өзектен су әкелсе, әжем шай қоюға немесе көже асуға кіріседі. Шешем айран ұйтса, әжем қапқа құйып сүзбе жасау әрекетінде жүреді. Шешем бірер күн жиналған көл–көсір сүтті тай–қазанға құйып жатса, әжем оның астына от жағып, ірімшік, сосын сарысу қайната бастайды. Шешем беліне арқан байлап, иығына кетпен асып жыңғыл шабуға кетсе, әжем қыр басында кішкене кетпеншесімен тұқшың–тұқшың шағыр шауып жатады. Кейде, әр жерге бір жалп етіп, қабын сүйрете, тезек теріп жүреді.

	Бұлар күнді осылай батырады. Өрістен мал қайтады. Әжем балалармен қосылып қозы, лақ көгендеседі; бұзау, бота, құлын байласады. Шешем шелегін қарына іліп, мал саууға шығады. Ымырт үйіріледі. Әжем кешкі тамақтың қамына кіріседі. Тамақ ішіліп болғаннан кейін де өлеусіреген сықсима, соқыр шамның жарығында шешем жамайтын жері қалмай іріп тұрған ескі–құсқыларды тепшіп–тігіп әлек болса, әжем түйенің жілігінің жұмыр басынан жасалған ұршығын қолына алып, бір шүйке жүнді шошайған шынашағына іліп қояды да, жіп иіруге отырады. Кейде шешем оған:

	– Жатсайшы, көзің қалады ғой; мына сығраймада не төрелі жіп иірілуші еді, – дейді.

	Әжем қарсы сөз айтып көрген жан емес:

	– Қазір, қазір, мына бір..., — деп келісе кетеді. Бірақ қолындағы шүйкесін тауыспай жантайғанын көрген емен.

	Ол кісінің қолы қарап отыру дегенді білмейді. Қатты шаршадым, әбден титықтадым дегеннің өзінде алдына жартыкез қалың бөзді алып, содан жіп суыртпақтай бастайды. Ол уақыттары біздің жақта катушкаға орап завод шығаратын жіп емге табылмайды. Бірдеңе тігу не бірдеңені жамау үшін бұл жердің қатын–қыздары, жаңағы менің әжем сияқты, бөзден не бір басқа кездемеден ұзындай жіп суыртпақтайды. Сосын оның бір ұшын тістеп, бір ұшын екі алақанының арасына салып ширатып алады. Жіптің жуандауы керек болса, үш–төрт талын қосып жіберіп ширата қояды.

	Кір жуу, қурайды, алаботаны орып, оның күлінен сақар қайнату, оған сүйек майын қосып сабын жасау да қыруар жұмыс.

	Осы тұста көрші қатындар келе қалады.

	– Құдағи, сабының сағызша оралсын!

	– Айтсын, айтсын...

	Сосын қылқиып отырған қатындарға әжем қол басындай бір–бір бұзаушық ұстатады.

	... Малдың төлдейтін шағында бұлардың қашан ұйықтап, қашан тыным алатынын білмеймін. Бес–алты, кейде жеті–сегіз аттылы боп қонақ келгендегі әбігері өз алдына, бұған әбден еті үйреніп болған. Себебі, менің әкемнің осы өлкеге аты шыққын ұста болғанын жоғарыда айтқанмын. Сондықтан айлап, апталап қона жатып ісін істетіп алып кететін кісілерді былай қойғанда, күніне талай кісі іс әкеліп, талай кісі біткен ісін әкетіп жатады.

	Әрине, олардың бәрі де, «қуыс үйден құр шықпа» деп, ең асыққандары бір шай ішпей, уақыты барлары түстеніп бір ет жемей кетпейді. Солардың бәрінің ішім–жем жағынан көңілін табатын жаңағы екі әйел — әжем мен шешем. Сөйтіп күнде сүргін боп жүргенде сол екеуінің бір қыңқ дегенін естіген емеспін. Бой жетіп қалған апам сыланыңқырап, үйдің жұмысынан қашқақтайтынға ұқсайды. Сонда әжемнің бар кейігендегі айтатыны мынау болатын:

	«Сен де ханым мен де ханым; сиырды сауатын кімді табамын?»

	Шолақ жейдесінен кіндігі көрініп тұрған, екі шекесі торсықтай, жалаң бұт, үштердегі жас сәби, қаздаңдай басып, маған қарсы келеді. Таныған кісіше екі қолын, титімдей саусағын тарбита, қанатын жайған балапандай қомдап, мені көре сала томпаң–томпаң, бұлтың–бұлтың жүгіргендей болады. Түйсігім талаураған маған бұл сәби сол жастағы өзім боп көрінеді. Ол менің сондай шағымда не істегенімді көз алдыма елестетпек болады. Әрине, бұлардың бәрі — менің сәби кезімді көрген кісілердің әр жағдайда маған айтқан әңгіме–хикаяларынан құралған естеліктер жиынтығы.

	...Былғанбасын, су болмасын деп жалғыз жейдемнің етегін жауырыныма түйіп қояды екен. Мен құйрығымды айдай әлемге жарқырата мықшыңдап, биіктеу табалдырықтан сыртқа аттап шыға алмай әлекпін. Біресе екі қолымды табалдырықтан асыра сыртқа шығарып, енді аяғымның біреуін табалдырыққа тірей алмай пұшайман болам. Онымнан ештеңе шықпаған соң, енді жас тезек домалатқан қоңызша, алдымен екі аяғымды табалдырықтан асырып сыртқа шығарып, сосын кеудемді көтере алмай шыж–быж боп ысылдап–пысылдап жатқан үстіме Ақау дейтін жеңгеміз келіп, мені сол жейдемнің түйілген жерінен, күшікті желкесінен ұстағандай, тік көтеріп сыртқа шығарып жібереді. Ондай жағдайда танаудың астындағы «шаруаны» сөз етіп жатудың қажеті болар ма екен. Бет–аузым, екі бастан, бес ит жалағандай айбақ–сайбақ...

	– Шешей–ау, — дейтін көрінеді сонда әлгі жеңгеміз анама, — мына боқмұрын да бір күндері өзім адам болдым деп шікірейер ме екен...

	Сонда мен алғаш рет аспандағы шақырайған шартабаққа, титімдей саусағымды шошайтып, екі көзімді бірдей сығырайта қарап:

	– Ә, ә, гүң, гүң!... — деп былдырлаппын.

	– Құдай–ай, құдай–ай, мына пәлең өліп қалады ғой, шешей–ау, — деп жеңгеміз мені жерден көтеріп алып құшырлана бауырына қысады білем.

	Сонда, мүмкін, мен көгілдір аспанды тамашалай, патшаһардың мұншама зеңгірлігіне, қайран қалып, сәби жүрегім дүрс–дүрс соқты ма, бәлкім. Пендеге сиқырлы сырын алдырып көрмеген алдамшы сағымға көзім түскенде қандай күйде болдым екен? Көкжиек онда маған етегінде бұзау байлаулы тұрған құм шоқырақпен шектелген де болар. Қаз тұрып, сәби табаныммен қара жерді алғаш рет дұрыстап басқаным да сол шығар. Кіндік қаным тамған, бір кездері ата–бабам басып өткен туыс топыраққа енді менің де шындап табан тірей бастағаным болар ма...

	Үлкен ағам бір күні түнде күпісінің етегіне орап мені далаға алып шығады. Аспан ашық екен. Сонда көл–көсір көкшіл көк зеңгірде қалқып бара жатқан әжемнің ұршығының қалайы басындай дөңгеленген хикметті көріп:

	– Ә,ә, әй, әй! — деппін. Оның айналасындағы құмынынан тазартқан алтындай құлпыра құбылып жыбырлаған, жымыңдағандырдың не екенін білмек боп сәби көңілім талпынып: — һә, һә?.. — десем керек. Ағам олардың атын атап маған үйретпек болса да:

	– Ә,ә, дүз, дүз! — дегеннен артыққа тілім келмепті.

	Бір желді күні далаға шықсам керек. Сонда алғаш рет орай соққан дүлей күштің не екенін түсінгім келген болар, күні бойы көрінгеннің алдына: «Үф,үф,үф!..» — деп екі ұртымды толтырып пысылдай беріппін...

	...Кешкісін үлкендер мені жатқызып ұйықтатпақ боп құйрығымнан қағатын болса керек. Біраздан соң әжем кіріп келгенде, мен:

	– Іңә, іңә!.. — деп өзімді өзім ұйықтатпақ боп алақаныммен құйрығымнан қағып жатқанға ұқсаймын.

	... Қозы, лақты өте жақсы көріппін. Үштер шамасында болсам керек, қолыма түскен бір қозыны мойнынан қапсыра құшақтаған күйім, терезенің алдында күншуақтап отырып ұйықтап қалған жерімнен үйдің адамдары мені оятып алған көрінеді. Бір қызығы: мен құшақтаған қозы, не лақ тырп етпей, өзімді біреу көтеріп әкеткенше жанымда тұратын көрінеді. Жайылып жүрген ботақанның қасында, біреу келіп ертіп кетпейінше, шоқиып отырады екем күн ұзығына.

	...Әжемнің арқасына жарбиып мініп алатын кездерім де көз алдыма келеді...

	... Екі нәрсе күні бүгінге дейін қатты есімде. Мен ол кездері төрт–бестерде болсам керек. Біз қыстаудамыз. Баяғы кетік көздейім толы сүтке бөккен тарыны сол қолымдағы (солақаймын) мүжіп–мүжіп дымын қалдырмаған ағаш қасығыммен екі ұртымды толтыра асап өз жағымызда отыр едім, құлағы мен қамшыдай құйрығы қап–қара, жүндес тарғыл мысықтың ас үйде бірдеңеге пырылдап жатқанын естідім. Неден құдай беріп жатыр екен, барып көрейінші деген болуым керек, ішкі есіктен сүріне–қабына түсіп қасына барсам, жауыз тарғыл мысық бір қараторғайды, қайдан қалай ұстағанын ит білсін, жайратып тастапты. Санын сандай, бұтын бұттай ғып қылғытып жатыр. Торғайға жаным қатты ашып кетті. Ішінде тарысы бар қасығыммен мысықты маңдайдан ұқшатып тұрып бір қойдым. Ол да қызыл десе өлген–тірілгенін білмейтін бір әупірім болса керек, баж етіп, менің аяғымды сояудай тырнағымен бір осты да, торғайдың қалдығын аузына тістеген күйі, сыртқа атып шақты. Үйдің сыртына қарап қашып бара жатса да, айбат шақырып бырылдауын қояр емес. Ал мен кеп бақыр. Құлындағы дауысым шығып ойбайымды салғанда, мысықтың мені ойсыратып кеткен ештеңесі жоқ, оның жаңағы зұлымдығына қарсы шарасыздықтан бұлығып жыласам керек.

	Екіншісі. Бір күндері сыртқа шықсам, біздің Алыпсоқ — омырауы аппақ, тайыншадай қара төбет–құм шоқының етегін қосаяқтап қазып жатыр екен. Қорыс қып тастапты. Су топырағына жетіп қалған. Ауыт–ауыт тұмсығын шұқырға құшырлана тығып жіберіп, дымқыл топырақты жата қап иіскейді кеп. Сосын қосаяқтап тұрып өршелене қайтадан қазады. Мен қызық көріп тұрмын. Қызыл топырақ үйіліп қалды. Алыпсоқ қояр емес. Бір кезде итім мықшиып, апай–топай болды да қалды. Алыпсоқтың алдынан жан — дәрменімен бір байғұс саршұнақ зыта жөнеліп еді, тайыншадай иті түскір қойсын ба, тарпа бас салды да, адымын ашқызбай ұстап алды.

	– Алыпсоқ, Алыпсоқ! Кә, кә! — деп айқайлап мен жүрмін. Иттің аты ит емеп пе: сол сәтте мен түгіл, әкесі шақырса да мойын бұратын түрі жоқ. Саршұнақ бейшараны пашыр еткізіп басынан бір шайнады да, «ер еңбегіне бір тойсын» дегендей, жайғасып жатып алып, әлгіні рахаттанып жей бастады. Мен ызаға булығып, әрі көзіме жас келіп, жерде жатқан бір жіңішке шыбықты алдым да, бар пәрменіммен шықпырта бердім, шықпырта бердім. Төрт–бестердегі баланың қандай қаруы болсын, Алыпсоқ менің мұнымды бит шаққандай көрген жоқ. Жас қан–жынға тойып көңілі бір демделген соң, өзінің құйрығымен өзі ойнап мені әбден ит–көрім қылды. Ызыға піскен мен, біреуден мықтап зәбір көргендей, бақырып–шақырып үйге қарай жүгірдім.

	Кішкентайымда осы Алыпсоқтың артқы аяғымен құлақ түбін қасып жатқанын көрсем керек. Үйге келісімен мен де отыра қалып, борбайымды көтеріп жіберем де, башпайым мен құлағымды қасимын. Сөйтіп үйдің ішін қыран–топан күлкіге батырыппын...

	Менің ит пен мысық асырауға онша әуес еместігім, бәлкім,осы бір екі жәйтке байланысты болды ма екен?..

	Қиалым сағыммен жарасады. Осында бір кездегі сүйенісіп–селбесіп тіршілік еткен бір қоралы жаннан осыншама ұзақ уақыттан сон қайтып оралып отырғаны жалғыз мен ғанамын. Сондықтан тек менің көңіл сандығымда сары майдай, немесе шешеміздің ұзатар қызына арнап тірнектеп жиған жасауындай сақталған, тек мені ғана шексіз тебірентетін көңілімді босатып, көзіме жас әкелетін, кей–кейде сай–сүйегімді сырқыратып, жан–жүйемді бебеу қақтыратын, маған ғана айдай аян естіліктер тізбегі, бәйгі атының шаңындай, көз алдымнан шұбалып өтіп жатыр, өтіп жатыр, таусылар емес. Олардың ішінен, әрине,қадірлі оқушымның көңіліне дүбір салып өтер деген елеулілерін ғана қағазға түсіргенді мақұл көрдім.

	...Қыстаудан шеткерірек, қорадан да әрі әкемнің дүкені тұратын. Нар қамыстан иіп жолым үйге ұқсатып жасаған. Іштен қамыстың қосылар жеріне шейін уық сияқты сырғауылдар тіреп тұратын–ды. Төбеге жеткенде олардың басы буылады. Дүкен алты қанат киіз үйдің орнындай жерді алып жататын. Мен, әрине, ол кездерді бұлдыр білемін. Әкемнің туыстас, ағайындас, істес болған кісілердің, әсіресе шешемнің айтуынан, құлағыма құюынан құралған әкем, оның ісі туралы естеліктің ұзын ырғасы қазақтың көктемгі көшіндей, ұбақ–шұбақ көз алдымнан өтіп жатыр.Тап қазір де әкем қара темірді төске қойып шықылдатып іс соғып жатқандай бір емескі үн құлағымнан кетер емес...

	Таңның атауы–күннің батуы әкем дүкенінде бір саябыр болмайды екен. Күндіз–түні күмп–күмп басылған қос көріктің үні, примусша ысылдап–пысылдап қызара жанған көмір әсте сөнбейді. Сом темірді қамырдай илеп дүрс–дүрс соққан балғаның үні естілмейтін күн жоқ көрінеді. Әкем жалаң етіне, белін қайыс белбеумен бір тартқан, шолақ жең шекпен, бұтына — қап шалбар, аяғына — байпағының шеті көрініп тұрған көн етік, басына бір құлағы ішке қайырылған қоян құлақшын киіп алады екен. Білектей темір әбден отқа піскен кезде, көзді қарып, өзіне тура қаратпайды. Оттан шыққан аппақ басына таман әкем қысқашпен қос қолдап ұстап, темірді төске қояды. Дәу, әйдік балғамен екінші бір кісі шіреніп тұрып соққанда, дүкеннің ішін ұшқнн алып кетеді. Ұрған сайын қызған темірдің қағы отты ұшқан боп жанғанына, қайсы бірі төбеге жетіп, өршелене шашылады, атқылайды кеп. Әрине, әкемнің қолына, ашық білегіне де түсіп, быжылдап сөніп жатады. Кейбіреуі терісіне жабысып қалады. Ал қомақтылауы, аспаннан темір қиқымы жауғандай, жерге тырс–тырс төгіліп жатады. Әкемнің қос білегі, қақ күйдіріп, көбіне жара–жара боп жүреді. Ал алақаны түйенің төс табаны іспетті: темір қарыған күсін алып тастауға кейде пышақ өтпейтін кездері болады. Қолының сырты да иленбеген көн сияқты: от қарып, ұшқын күйдіріп, темірдің шаңы, үгіндісі сіңіп әбден баттасып қалған. Қаншама рет жылы сумен сабындап жуса да, кетпей–ақ қояды екен. Өйткені бүгін тазартса, ертең тағы да қара–қожалақ боп шыға келеді. Бірақ жылы суға қолын сабындап мұқият жумай асқа отырған адам емес деседі. Ол кісі өмір бойы қолғаптың да не екенін білмей кетіпті.

	Мен шешеме тартып ақсарылау, дөңгелек беттеу, тампық мұрын, тәпелтек боп өсіппін.Ал әкеміз ат жақты, сопақ бет, сақал–мұрты тым қалың, қоңқақ мұрын, шүңіреу көздеу, едірейме тік шашты, бойы ұзын келеген, палуан денелі, жауырыны қақпақтай, қолының бұлшық еттері білеудей, шалқақ кеуделі, қапсағай қара торы кісі болыпты. Насыбай атады екен. Өзіне арнап әшекейлеп жасаған шақшасын ауылдың шалдары күні бүгінге дейін аңыз–әңгіме етеді. Шақшасын бір байшікешке қысыр байталға бермепті. Әкем қара темірден көбіне кетпен, соқаның тілі, шапашот, қос серіппелі ирек тісті қасқыр қақпан, ауыздық, шідерлі кісен, мосы, жәмке, қалақ, пышақ, қырықтық, қырғыш, ырғақ, біз тағы сондайлар соғады екен. Әкем соққан ұстара ұсынақты шалдарда күні бүгінге дейін бар көрінеді. Сосын тегермештің темір құрсауын пісіру, темір белдік істеу, түбі түскен шойын қазанды жамау, самаурынның су ағатын жерін дәнекерлеу, шелек, леген, шылапшын, мыс шәйнек жез құман түптеу, тіптен кесе–аяқ, аққұман, ағаш тостаған сияқтыларды қиюластырып құрауға да ерінбейді екен.

	Ойлап қарасақ, өткен–кеткенді еске түсірсек, қандай жағдайда болмасын, пенденің күлкісіз, әзіл қалжыңсыз жүре алмайтынын анық аңғарғандай боламыз. Ұсталық қып, қара темірді қамырдай илеген әкемізге, оған келіп–кетіп жататын кісілерге байланысты ұста дүкенінің басында–ақ небір тапқыр сөз, ұшқыр ой, ұтырлы әңгіме, күлкілі жәйіттердің күн құрғатпай болып тұратынын үлкендердің мәз болып айтып отырғанын, өз құлағыммен талай естідім. Бірақ онда мен кішкентай едім. Көбісі есімде қалмапты. Жадымда сақталған мына бір оқиғаны ғана алдарыңызға тартайын.

	...Бір ауылдың адамы түбі түскен қазанын шегелетіп алмақ боп әкеме келеді. Ұста мықтап тұрып жамап береді. Қазанын қапқа салады да, әлгі кісі түйесіне теңдеп ауылына қайтады.

	Жолда бір өзектен өте бергенде түйесі тайып жығылады да, қазанын тағы да сындырып алады.

	Сонда әлгі кісінің біздің әкемізге қайта келгендегі айтқаны мынау екен:

	– Шырағым Игібай, біразырақ ойын болды, қабым толған шойын болды; бұрынғы беретінім тоқты еді, енді қоңыр шұнақ қойым болды...

	Мұны естіп, дүкен ішіндегілер қыран–топан күлкіге батады. Әкем әлгі кісінің қазанын сол күні–ақ қайтадан оңдап, құрастырып береді...

	Біздің әкеміз сонымен қатар зергер де болған адам.. Ауқатты кісілер қыздарын ұзатар алдында әкемді арнайы адам жіберіп шақыртып алып, ақ іс соқтырады екен. Яғни күміс пен алтыннан қызының алқасын, қос–қостан білезігін, жүзік сақинасын, қаусырма түймесін, танадай–танадай асыл тасы бар ілгектерін, сәукелеге тұтатын сылдырмақ және неше түрлі әшекейлерін, шашбау, қамар белбеу, безелген ер–тұрман, тағы да толып жатқан нәрселерді жасататын көрінеді. Солардың жұқанағы біздің елдегі кемпірі бар үйлерде күні бүгінге дейін сақталып келеді. Кейбірін қолыма ұстап, өз көзіммен көрдім де... Серілеу жігіттердің өзі, ағатайлап жүріп, әкемізге күмістен, ал ауқаттылары алтыннан, атын жаздырып, балдақ соқтырып алатын көрінеді.

	Сонан қалды, ол кісі ағаштан түйін түйетін балташы да болыпты. Есік, терезені қашау, суйекпен, мүйізбен әртүрлі асыл таспен бас–аяғын әшекейлеген ағаш төсек, бергі бетін мәнерлеп кебеже, сандық, жүкаяқ жасау, ағаш күбіні қиюластыру, арбаның бәлегін, белдігін, тертесін, қалқанын, шабағын, заводтан шыққандай сүмірейте қоюга әкеміздің құдіреті келе бергенге ұқсайды. Біздің елдің қариялары: «Игібай ұста соққан дүниелердің жұқанағы қазір де ел арасында бар», — деседі.

	Әкемнің дүкенін түнде бір көргенім шала–пұла есімде қалыпты.

	Ә дегенде өртеніп жатыр екен деп шошып кетсем керек:

	– Әке!... — деп айқайлап жіберіппін.

	Ізінше, гүрс гүрс соғылган дәу балғаның дүрсілімен қапталдаса, дүкеннің іші көгілдір сәулеге бөленіп, өртеніп жатқаннан бетер ұшқын қаптап, жап–жарық боп кетті. Екінші бір сілтегенше жаңағы самала сөніп үлгеріп, тағы да гүрс ете қалған балғаның үнімен ілесе шапши жөнеледі. Дала қараңғы. Дүкен қамыстан салынғандықтан болар, ішіне кірмесем де маған бәрі көрініп тұр. Тіпті әкемнің көмекшісі Үмбетбай ағаның, қойдың басындай, әйдік балғаны қос қолдап шірене соғып тұрғанын да байқап қалдым. Қамыстың саңылауынан сыртқа қаша шашылған тарам–тарам ақ сәуле едәуір жерді жарық қып тұр. Сонда түн баласында да дамыл таппай сом темірді нанша илеп дүрс–дүрс соғып жатқан ұста дүкенін, көзі ұйқыда болса да осы өңірдің тынбай соғып жатқан жүрегіне ұқсатуға болатын сияқты.

	... Қазір, міне әкемнің дүкенінің орнында тұрмын. Кигіз үйдің аумағындай дөңгелек қалпы әлі жойылмаған. Сол жерден мен бір дорба қорық теріп алдым. Әкемнің қара темірді қорытқанынан қалған қорығы бір түрлі болса, алтын, күміс, жез, мыс, қалайыдан пайда болған қорықтары да бәсенеден белгілі...

	Ес білген шағымда шешемнен әкем жайында сұрасам:

	– Әкең күйе танау ұста болған... — деп әңгімесін тым келте қайыратын. Ал шынында менің әкемнің он қолынан өнері тамған адам, өз енбегі, ісмерлігі арқасында халық құрметіне бөленген абзал жан екенін сол дүкеннің орнында қалған алуан түрлі қорықтардың өзі айқайлап айтып тұрған сияқты. Маған, мысалы, осылай көрінеді. Біздің тұқым, арғы аталарымыздан бері қарап, шалқып бай да болмаған, ешкімнің малын бағып, есігінде жүріп жалшы болып та көрмеген; етікші, тігінші, балташы, ұсталық сияқты кәсіппен айналысып, ырзығын еңбегімен айырған. Әкемнің маңдай тері, еңбектің ащы тері сан мәртебе тамған топыраққа, өзіме әлі де бимағлұм талай–талай өмір сырын ұққым келгендей, тесіліп қарай берем, қарай берем.

	Енді қыстауымның айналасына көз салып тұрмын.

	Анау төскейде біздің үйдің ұсақ жандығы жататын. Одан әріректегі жабданда, қырдың сәнін келтіріп, ірі қара андыздап, шашырай жайылушы еді. Үйдің іргесіне тақау жаңа аяқтанған жас бұзау, қозы, лақ, момақан бота, ойнақы құлын жұбын жазбай үбір–шүбір отығатын. Әжем әне бір төбешікке шығып, «ау–қаулап» сиыр қарайтын. Мына жақта шұқыр сайды, күздің қара суығы түскен шақта, біздің ешкі –лақ паналайтын. Жайма шуақ күндері үстіне шығып, қонақтармен қос алқа боп отырысып, әкемнің бір мезгіл тынығатын, әңгіме дүкен кұрысатын төңкерген астаудай дөңі мынау. Әне бір қабақтан бала кезімде өзім талай сиыр қайырғанмын. Сонау бір шөгіп қалған, ол кезде мұнарадан да биік белгінің басына шығып түйе қарайтынмын. Әне бір шоқ талдың арасында жайылып жатқан бұзауды шықпыртып, ауылға қуып тығушы едім. Мына жерде отырып жылқының кұйрық қылынан тұзақ өретінмін...

	Әне бір бөрік тал өскен жерде мен өте жақсы көретін, өзі кілең менің соңымнан еріп жүретін аққу мойын ақ ботам байлаулы тұрушы еді. Сол жақтағы ықтасынға байлаған лағына мекіренген ақ туша, көзді ала беріп, жағыса қалатын...

	Әкемнің дүкеніне таман қау боп өсіп тұрған ақ шеңгелге бардым. Қарамығын шикілей жұлып жеп туысатын бала болмағаннан кейін, былтырғыдан біраз жеміс қалыпты.. Үшеу–төртеуін жұлып алып аузыма салып едім, аумаған сол қалпы екен: шырын татыған тәтті дәмі тілді үйіреді. Айтпақшы, осы қарамықты қырдың түйеқұсы – дуадақ өте жақсы көреді. Қарамық піскен кезде үлкен ағам ақ шеңгелдің арасына қақпан құрып–ақ дуадақты ала беретін.

	Сордын жағасына ит тұмсығы батқысыз боп қара шеңгел өсіп кетіпті. Қалың шырмауық орап, ол гүл жарғандықтан, осы шеңгелдің өзі де ол кездері бізге біртүрлі көрікті боп көрінуші еді. Қара шеңгелдің, ішінде майда ұрығы бар, жез қоңырауға ұқсас бармақ басындай сылдырмағы болады. Жел тербетсе, не тиіп кетсең болды: қыздың шолпысындай сылдыр қағып тұрғаны сол. Жерге бауырынан қойсаң, сылдырмақ қотанда жусап жатқан қойға ұксайды. Сондықтан біз сылдырмаққа етегімізді толтырып алып, малға қарық болған кісіше, тақырға апарып қой етіп жаямыз.

	Арқа жақтағы сордың беті быршыған айрандай көтеріліп кетіп, тек жиегінде ғана, таздың басындағы бірер тал шашқа ұқсап, жатаған қызыл сораң өсіп тұр.

	Тым көмескі болып қалған жалғыз аяқ жолға түсіп біраз жүрдім. Жан — жағыма зер салып қарап қоям. Иә, бұл жолмен бес–алты жасымда ауылға талай–талай ешкі–лақ, бұзау айдап, бота жетелеп келгенмін. Үңіліп, бірдеңе іздегендей, аяғым астына қарай берем. Көңіл дегенді қойсайшы: сол кішкентайымда осы құмда қалдырған өз ізімді көрмек болам... Бұл соқпақ мені біздің шабындығымыз — кен жазыққа апарады. Ағаларым алқаптағы алауға жер дегдісімен жылда өрт жіберетін. Бір рет оларға еріп мен де бардым. Былтырдан қалған алауды, жалыны жыланның тілінен бетер сумаңдаған қызыл өрт шыдатар емес: лезде–ақ бел алды. Қалың қау пышырлап жанғанды ғана біледі. Оттың аяусыз сұстылығын мен, бәлкім, сонда зердеме тоқысам керек. Өрттен кейін кең алқап қазанның түп күйесіндей қап–қара болды да қалды. Су тасыды. Сол кезде ол өңір телегей–теңізге айналды. Сосын екі–үш айдан кейін сол жерге белуардан келетін, басы сап–салмақты, бойшаң бидайық өсіп тұрады. Өртеңге шыққан көктің ит тұмсығы батпастай қау болатынын сонда көрдім. Қызығып қарай бересің. Үлкен ағамның: «Өрт салса, шөп жақсы шығады», — деген сөзі әлі жадымда.

	Көңіл сандығында жатақан көп естелік, апамның таратқан лентасындай, жалғаса береді, жалғаса береді... Бидайық есіме түскенде, әне бір түп қамыстың арғы жағында пішен шауып жатқан ағаларымның шақыр–шұқыр шалғы жанығаны құлағыма келгендей болады...

	Жайыммен жүріп отырып қарасуға келдім. Ағаларым жылқы мен түйені қоса жетелеп, сиырларды қақпайлап айдап келіп, осы арадан мал суаратын. Ошағаны сондай көп болушы еді. Қыста үкі ойып немесе суат жасап та ірі қараны, еркек малды осыдан суара беретін. Сол уақытта маған түпсіз тұңғиық боп көрінетін қарасу қазір тартылып қалған; табаны кеуіп, күйген шанаштай құрысып жатыр. Ізі жоғала бастаған жалғызаяқ жолмен қыстауыма қарай қайта айналып келем. Жолда ақ тақыр кездесті. Көлемі анау–мынау ауылдың қотанындай, өзі патнастай теп–тегіс. Бұл да біздің талай–талай түн қараңғысына дейін, кейде ай жарығында–ақ асыр салып асық, топай, әйкөл ойнаған жеріміз. Ой, ойынға бір тоймаушы едік–ау, тоймаушы едік!..

	Бірімен бірі жарыса өскен қызыл жыңғылға да жеттім. Мен білетін кезде шөлдің осы бір өсімдігі басына қол жетпес тым биік сияқты боп көрінуші еді. Қазір кісі бойынан асар–аспас қана, діңгегі жуан ағаш та емес, селтиген бұта да емес, шөре–шөрелеу осы бір тырбиған ағашсымақ — жыңғылдың қатты есімде қалғаны: күзде пайда болатын күлгін қызыл, найзаға таққан шоқтай әсем, құлпырған гүл шашағы. Оны үзіп алып жейдеміздің омырауына тағып жүретінбіз. Өзіне бізді, балаларды, тағы бір қатты үйір қылатын нәрсесі — солқылдақ шыбығы. Одан біз қабығын аршып ақ боз ат, сол күйінде қабығын аршымай–ақ міне салсақ — қызыл–күрең, ал кабығын әр жерден бір сылысақ — күрең–шұбар наз бедеу, тағы сол сияқты жылқы малына аяқ астынан жарып қалатынбыз. Жыңғылды менсінбегеніміз су бойындағы құба талдан «мал» жинаймыз: жалына қол, мойнына құрық тимеген сәйгүліктерді дем арасында–ақ керегінше сайлап ала қоямыз. Әрқайсымыздың бес–алтыдан осындай небір жарау–жарау жүйрік «аттарымыз» болатын. Мен әр «арғымағымның» өзіне сай жүген, дізгін, шылбыр жасаймын деп апамның кесте тігуге қойған әр түсті жібек жібін тауыссам керек. Құртқашаштың тарамыстай талшығынан әдемілеп тұрып қамшы өріп аламыз. «Тұлпарымыз» бар, жігіт сай, қамшы қолда, енді оның бес қаруы болуы керек қой. Міне, осы кезде тиісетініміз тағы да жыңғыл. Жуандау бұтағын бірнешеуіміз жабылып («қолдарыңды кесіп аласыңдар» деп бізге үлкендер пышақ ұстатпайтын) сындырамыз да, одан садақ жасаймыз. Садақтың адырнасы — әжемнің ширақ ескен шуда жібі; оғы –ши, ал сұр жебесі — тағы да әжемнің көзі сынған тебен инесі. Бізге бәрінен де күшке түсетіні — найза істеу. Ол үшін ең ұзын жыңғылды сындыруымыз керек. Өзі ұзын болғаннан кейін жуан да боп келеді. Қаншамыз жабылсақ та, бес–алтыдағы балақанның тәлкегіне ондай жыңғыл көне бермейді. Сондықтан «шашақты» (көне шүберектің бірер тілімі) найза бір–екеумізде ғана болады да, көбімізде томар басымен бірге жұлып алынған жыңғылдың келтегі — «гүрзі» белімізде салақтап жүреді. Ал қылыш та бізге өте қат нәрсе болатын. Қазіргі балалардай кәмпит не печеньеден босаған жәшіктің бір тақтайын жұлып алып оп–оңай қылыш, семсер жасай қоятын молшылықты ол кезде біз білмейтінбіз. Бізде тек Есірхан дейтін балада «қылыш» болды. Ол әжесінің өрмегінің қылышын сұрап алыпты. Ал біз, әсіресе мен, қаншама жылап–еңіресем де, өрмектің қылышын бермек түгіл, шешемнен ақысына май кұйрықтан бір–екі шапалақ жеп тындым. Дегенмен, қылышсыз–ақ, «садақтың бауы сартылдап», «үкілі найза» қолға алып, талай рет «қамал» бұзып, «жау» қашырған «батырлардың», не керек бірі боп жүрдік.

	Саршұнақ, тіптен балпақ тышқанның өзін, қиқу сала, талай–талай ініне қуып тыққанбыз. Әсіресе қосаяққа (біздің жақта оны «атжалман» деп те атайды) мәтіби болатынбыз. Ол көбінесе кешкісін шығады. Қосаяқты ай жарығында қуалаған өте қызық: өзі көрінбей кеткенмен бір тал үкі сияқты, аппақ құйрығының ұшы ағараңдап, бізге белгі беріп бара жатқандай болады. Інінен адасып қалған ашықауыздау біреуі кездесер болса, садақ тартып, найза жұмсап та үлгереміз. Бірақ, астымыздағы «сәйгүлігіміз» қаншама жүйрік болса да, қосаяқтың бізді қылыш сілтеуге жеткізген кезі есімде жоқ.

	Ерлік даңқы, жалпы даңқ атаулының өзі аумалы–төкпелілеу болатын көрінеді ғой. Біздің «шайқасымыз» мен білетінде екі рет сәтсіздікке ұшырады. Бір жорықта мұздай қаруланған біз өзек бойын сыдырып келе жаттық. Алдымыздан алапес–алапес боп ұрытташ тышқан –зорманның шыға келмесі бар ма. Неден қорқамыз, біз атой салып алға ұмтылдық. Әлгі малғұн балаларын отқа шығарып жүрген ана тышқан болып шықты. Біздің дабылымызды естіген сәтте –ақ бала тышқандар, шетінен су жүрек немелер екен, жіп–жіңішке біз құйрығын шошайтып тым–тырақай қаша жөнелді. Ол малғұндардың шешесі бір жұрттан өткен көкайыл боп шықты. Пышақтай тісін ақситып бізге қарсы жүгірсін кеп. Қынабында «қылышы» бар, бірер жас үлкендігі және бар біздің қолбасшымыз Есірханның өзі атының басын кілт кері бұрмасы бар ма. Бәріміз де, қашпай қорқайық па, артқа қарай лап қойдық. Сөйтіп, «пәледен машайық та қашқан» дегендей, аттың басын ауылға қарай бұрдық та, ұяттағы–ай бас сауғалауға мәжбүр болдық...

	Екіншіміз бұдан да сорақы болып шықты. Бір күні жазықпен жұбымызды жазбай желе–жортып келе жатыр едік, кенеттен бір сасық күзенге тап бола кеттік. Бұл жолы біздің қолбасшымыз ерледі: «қылышын» қынабынан суырып алып, өзіне қарсы шақылдап айбат шегіп тұрған күзенді салып кеп қалды. Мықтап сілтеді, аянған жоқ; бір айыбы — тимеді. «Батырға да жан керек» деп күзен қаша жөнелді. Оның інінің аузында біздің бір «сарбаздың» тұрғанын көріп қара сойқан ініне кіре алмасын сезді білем, жастығын ала кетпек болғандай, бізге қайта шапшыды. Менің қасымдағы «қылышы» бар екінші балаға атылды кеп. Әлгінің тақ тізесін, патшағар мұншама долы болар ма, қыршып алды. Ол батырымыз ойбайын салып қаша жөнелді. Бірақ біз қашпадық, қолымыздағы қаруымызды оңды–солды сермей отырып, қасқайып қарсы тұрып, сүмелек сасық күзенді ініне қуып тықтық. Бірақ әлгі «жекпе–жекте» жарақат тапқан батырымыз бір ай бойы жарасы жазылмай, ақсаңдап жүрді. Оған біз күлген жоқпыз, онша аяныш та білдіргіміз келмеді. Бірақ сонымыз, «ұрыста тұрыс жоқ» деп, қарсы шапқан жаудың сазайын бере білмеген біз секілді батырларға үлкен мін сияқты боп көрінді...

	Тағы бірде, бізге ол кезде дәу боп көрінетін, бізтұмсық борсықты қуып бердік. Сеп–семіз болып алып әлжуазын қайтерсің көрімнің. Бізді баласынды білем, қарсы шапсақ болды, тоңқаңдап таяқ тастам жер алыстайды да, сосын итше шоқиып отырып алады. Бізде де намыс бар. Айқайды сала отырып, жанымызды шүберекке түйдік те, бәріміз лап койдық. Сол–ақ екен, борсықекең шоқыраққа көшті. Біз желкелей берген сәтте, допша домаланып, қалың шеңгелдің ішіне кіріп бас сауғалады. Бұдан кейін біздің мерейіміз өспегенде кімнің мерейі өспек? Осы шайқаста көрсеткен ерлігімізді жамырай айтысып жатқанымыз сол шауқылдасып.

	Бір кездері жаяу көкпар ойнауға шығымыз. Біздің лағымыз — үлкен әжеміздің тулағын білдірмей кесіп алған қол басындай кепкен тері. Біз көкпар тартқанда үлкендерден кем елірмейміз. Айқай–шу, дабырамен ақ тақырды басымызға көтереміз. Көкпар үшін ақи көзденіп, қызыл танау болатынымыз сонша, аяғымызды бірдеңелердің жырып, қолымызды біреулердің тырнап не тістеп, аузымыздың не мұрнымыздың қанағанына қарамай, бар жанымызды салып, көкпарды межелі жерге жеткізуден басқанын бәрін ұмытамыз. Енді бір ересектеу балалар өздері ат болып, біздердей қиқымбайларды үстеріне мінгізіп, арқалап алады. Сосын жақ–жақ боп тағы да жатқанымыз сол танауымыз едірейіп, көзіміз бажырайып, тарамыстай тырысып көкпар тартысып...

	Тулаққа таласып жүргенде, абайсызда, біріміздің қолымыз біреуміздің жағымызға тиіп кетіп, үстіндегі жалғыз лыпасын қақ айырамыз. Міне, енді шатақ басталды дей беріңіз. Еліріп алған балалар осы сәтте өзара шарт–шұрт төбелесіп, қызыл шеке болады да қалады. Біреу жылап, біреуі жұбатып, бір–біріне ала көзімен ата қарап, ұрыс керіспен үйлеріне тарасады. Бірақ ертеңіне бәрі ұмыт. Кеше дәнеме болмағандай, қайтада тату–тәтті шауқылдасып, жапа–тармағай ойынға араласамыз.

	Сәл ілгері жүріп едім, қамшылар жағымдагы жіңішке жыра көзіме оттай басылды. Қазір оның үстін құдайға да, адамға да керегі жоқ шөп — есекмия басып кетіпті. Батырлар өздерін балалық шағынан бастап–ақ шынықтырған ғой. Ол кезде біздің ондайдан һеш хабарымыз болмаса да, мүмкін, тұқым қуалаған шығар, біз де жер алақаттанып, көк қылтиып шығар–шықпастан–ақ шарық–парығымызды қараңғылау бір түкпірге лақтырып тастап, жалаң аяқ жүгіреміз. Кейде, әсіресе ертеңгілік, табанымыздан өткен сыз шекемізден бір–ақ шығады. Оған қарап жатқан біз жоқ. Күннің көтерілуін күтіп түске шейін ошақ басында омалып отырсақ, онда ойын баласы боламыз ба? Сонда, шыныққан үстіне шыныға түсейік дейді ме екенбіз, әлде балалық па, жердің сызы аздай, жаңағы жіңішке жырада қалған көксоқта қарды, қызық көріп, жалаң аяғымызбен таптаймыз кеп; табанымыздың ізін қалдырамыз деп әдейі төмендегі қызыл балшқкты емін–еркін кешіп аламыз да әлгі қардың үстіне қайыра келіп, ойда асырды саламыз. Баланың, біздердей жүгірмектердің, аяғы болғанымен, ет пен сүйектен жаралған және жаны бар нәрсе ғой, біраздан соң сирағымызға шейін қаздың табанындай қып–қызыл боп, суық енді шекеге ұра бастайды.

	Сол кезде байлаулы тұрған тал, жыңғыл «арғымақтардың» бірене аяқты арта салып, жер танабын қусыра, жарысты сала отырып, ышқына шабамыз келіп. Осындай бір сәтте кейде, жоқ жерден қазыққа сүрінген сәйгүліктен бетер, жалп етіп отыра кетіп, ойбайлаймыз да қаламыз. Ол жерде не көп — тікен көп. Бірақ түйенің табанындай боп ұлтанға айналған аяғымызға майда–шүйде шөңгелер түк етпейді. Біздің қорқатынымыз — ақ тікен мен кәріқыз. Ақ тікен сояудай болады. Кірш етіп көк етіңе дейін кіріп кеткенде жаныңды көзіңе көрсетеді. Суырып алған жерден қан бұрқ ете қалады. Суыра алмасаң: «Мен ойнамаймын», — деп серіктеріңе ескертесің де, ақсаңдай басып үйге қарай тартасың. Әжең сосын ойбайлатып, жуан иненің ұшын тілімен сулай отырып, өзіңді ақ тер–көк терге түсіріп суырып алады–ау бір кезде жаңағы құрып кеткір ақ тікенді. Әрине, күйдіріп киіз басады. Күні бойы үй көрмеген менің қарным ашқаны да сол сәтте есіме түседі. Аяғымның дызылы басылғанша, асыл уақытты босқа өткізбес үшін, бірдеңені апыл–ғұпыл қаужап, әл шақырып алам. Ал былайынша, шақыртпай тамақ ішкенім есімде жоқ. Біраздасын батырың балалар ойнап жүрген төбенің басынан шаңын бір–ақ көрсетеді.

	Кәріқыз деген шөгір де құдайдың бәлесі. Өзі қозының құмалағы сияқты доп–домалақ боп келеді. Ал тұла бойы тұнған тікенек. Есейе келе «кәріқыз» деп әлгі шөңгенің атын халықтың тауып қойғанына қатты сүйсіндім. Кәріқыз десе кәріқыз. Маңайына жуысаң болды — жабыса кетеді. Сосын кірген жерінен шөңгесі алынбай, кісіні ит әуреге салады. Шөңге кірген жер іріңдеп, көпке дейін жазылмай сілеңді қатырады. Кәрі қызға тап болған екенсің — қатардан шықтым дей бер... Сол тікендерді қазір де көзіммен көріп, аяғыммен басып келем. Әуелде, ескі жайлар еске түсті білем, тұлабойым біртүрлі түршіккендей болып еді, жоқ, бәтеңкемен басса түк те қылмайды екен: сол өткендегінің өшін енді алғым келгендей ақ тікенді күтір–күтір тапап, кәріқызды тақаммен нығырлап тұрып жанышам...

	Бір айта кететін нәрсе, біз сол қар алақанат боп ери бастасымен жалаң аяқ, жалаң бас шапқылағаннан күзде ақ қылау бірер ұшқындағанға дейін аяқ, бас киімнің не екенін білмейміз.Күздің қара суығы мен ызғырық желін де, ызғарлы жаңбырын да елеген емеспіз. Сөйте жүріп мен білетін біздің ауылдың балаларының біреуі де ауырып, сырқаған емес.

	Шұғыладан мол етіп шашу шашып қыз қылықты көктем келеді.

	Біздің құдайымыз сонда береді. Енді үйді біржола ұмытамыз.

	– Әй, Қайсар, ойның осылғыр!.. — деп ұрысса шешем іздеп келгенде барып амалсыздан артыма қарай– қарай, үйге қайтамын.

	Шапқыласып, сейіл құрып жүргенде жағытұрымғы жылы жауын жауып кеп кетеді. Ондайда әрқайсымыз үйге жеткенше аттың басын емін– еркін қоя береміз. Үлкен әжем етіме жабысып су болған жейдем мен шолақ дамбалымды шешіп, сығып жатады. Бір қызығы, бөтен балалардың дамбалшасы тобығынан келсе, менікі тіземнен болар — болмас қана төмен түсіп тұрады. Балағы, екі бастан, ырым– жырым.

	Мұның сыры мынада. Әрине, әуелде маған да дамбалды ұзын етіп тігіп береді. Бірақ, неге екенін қайдам (ол кезде біз жай жүру дегенді білгенбіз бе), жүгіргенде, бір күннің ішінде башпайыммен іліп, екі балағын да дал– дұл қылам. Апам ұрсып– ұрсып қайтадан қалпына келтіріп бергендей болады. Қойшы, әйтеуір, әлгі дамбалшам жыртыла– жыртыла башпайым жетпейтін жерге, яғни тіземе таман барғанша бір тыныштық көрмейді.

	Айтайын дегенім, әжем су болған көлек– дамбалымды үстімнен шешіп алып, жайып қояды. Ал балада басы артық көйлек– дамбал болады деген нәрсе ол уақытты менің өңім тұрсын, түсіме кіріп көрген нәрсе емес. Енді не істеу керек? Анау су болған көйлек– дамбал кепкенше қай заман. Мен шешемнің көзін ала беріп (ол кісінің тілінен гөрі қолы жырдамырақ: әй– шайға қаратпай шапалақпен май құйрықтан ауырта тартып қалатыны бар; сосын шоқ басып алғандай көпке дейін дызылы басылмайды), тұттай жалаңаш, су– су кекілім маңдайыма жабысып, томпақтау қарнымды екі алақаныммен бірдей шапаттай томпаңдап жүгіріп қыстауымды бір айналып шығам. Шешем терезеден көріп қалса керек: «Әй, Қайсар!...» деп бір шаңқ етіп еді әжем: «Іштеңе етпейді, балаң мықты боп өседі», — деп ақыл айтса керек, қатты шыққан үн, пышақ кескендей басыла қалды. Мен де әуелгісінде елең етіп ем, бірақ жаңағыдай жағдайды көріп тіпті еліріп кетсем керек, өзімді күтіп тұрған «сәйгүліктерімнің» біріне шап беріп мініп алдым да: «Жалаңаш батыр мен болам»! — деп өзіміздің күнде асыр салып ойнайтын тақырымызға қарай дара шауып шыға келдім. Соным сол– ақ екен, ана қыстаудан да, мына қыстаудан да андағайлап, құдды мен сияқты «жалаңаш батырлар» сыдыра шауып шыға келмесі бар ма...

	Сосын тізеден қан яғни су кешіп, бір жығылып, бір тұрып қақтың суы сары қоймалжың быламыққа айналғанша асырды саламыз кеп. Аянатын ештеңе жоқ: жығылсаң жанбасың, құласаң не арқаң, не қос шынтығың мен қарның балшыққа былғанады. Оларды аяйтын несі бар: киім емес қой.

	Көңілде һеш шіркеу жоқ, ақ таяқты ат қып мініп, қырмызы қырдың самал желімен жарысқан қайран балалық шақ– ай!...

	Көктемде судың тасығаны– ақ тамаша, ерекше бір есте қаларлық қызық сурет. Қыстаудың төбесіне шығып айналаға қараған кісінің көңілін үрей жайлауы да мүмкін: алдыңа қарасаң — су; артыңы қарасаң — су; мінер жаққа мойын бұрсаң — су; қамшылар жағыңа көз тастасаң — су. Жер дүниенің бәрін телегей– теңіз су қаптап кеткенге ұқсайды. Кең табан, жалпақ сорлардың шірене шалқыған салтанаты айдын шалқар көлдерден бір де кем емес. Бұрын байқай бермейтін шұқыршақ біткеннің бәріне меймілдеп, ішіне су толып, еріген қорғасындай жалт– жұлт етіп көзді шағылтады: санына жетіп болар емес. Құбыла жаққа қарай бет алған топан су аша– аша боп тарамданып (сол тұстағы өзендерді жергілікті халықтыың «Үш аша», «Бес аша», «Жеті аша» деп айтатыны да сондықтан болар) мың бұралып, жүз иіліп жөңкіп жатқаны сол. Сонда біз көрінген қарасуға морда тоссақ болды, балықты қырып аламыз. Бірде ағам қарасуға барып морда құрғанда, мордасының әр көзіне бір– бір балықтан ілінгені әлі есімде...

	Өзен өте бір қатты тасыған жылдары айналамыз көк ала топан су боп кетеді. Біздің қыстау алақандай ғана аралда қалғанға ұқсайтын.

	«Тағы да тасыңқыраса қайтер екенбіз?» — деп мен кейде шынымен қорқатынмын. Бірақ қандай ересен сел жүргенмен, біз ондай жағдайға ұшырап көрген емеспіз. Аталарымыз білген ғой, қыстауды қайдан саларын.

	Сол телегей– теңіз су тартылған кезде орнына көк балауса балғын шөп шығады қау боп. Ол — малдың ырзығы, ал мал — біздің ырзығымыз...

	Көктемнің айдарлы жаршысы көкек те келіп жетеді топан су қайтар– қайтпастан. Ана жерден де, мына жерден де, ойдан да, қырдан да: «Кө– өкек! Көк шықты! Көк шықты! Кө– өкек!».. — деп жер дүниеден шүйінші сұраған бейкүнә жарамазаншы құстың үні естілуі– ақ мұң екен, төңірек дем арасында көкке оранып, құлпырып сала береді. Соған қарағанда, аталарымыз көктемді көкек айы деп тегін атамаған ғой дейім.

	... Құмдауыттау белге көтерілгенімде арғы бауырайда әуелі бәйшешек– наурызшешек, жауқасын, жыланқияқ, тауықкөз, сосын қызғалдақ, сарғалдақ, құртқашаш, ақ гүл, бөрікгүл, қозыгүл, тағы басқа да мен атын ұмытқан алуан түрлі гүлдер жайқалып алдымнан шыға келді. Көбелектер көп– ақ екен. Олар қалампыр гүліне қонғыш келеді. Қолыма бір бұта шілік алып, кейде тіпті құр қол– ақ бұлардың арғы ата– бабаларын талай– талай тырқыратып қуған сәттерім көз алдымда тұр...

	Ел– жұрт болмағаннан кейін мыналар әбден еркінсіп, масайрап кеткен. Балалығым ұстап, сол бір кездегідей арт жағынан ақырындап мысықша басып барып, біреуін шап беріп ұстай алдым. Қос қанаты табиғаттың ғана күдіретінен келерліктей сұлу жаралған кәдімгі ала қанат ақ көбелек. Адам қиялы жетпейтін бояу әсемдігіне және олардың бір– бірімен сымбатты сұлу астасуына қызыға қарап біраз тұрдым да, көбелекті қоя бердім. Байғұс далбағайлап, қос қанатын жылдам– жылдам көз ілеспей қаққыштап шығаңдай жөнелді. «Ә, солай ма екен!..»– деппін мен ішімнен.

	Қазіргі келген жерім, байқап қарасам, көктемде біздің жарыса жүріп жуа теретін бел екен. Аяғым астына қарап едім, айтқандай– ақ, ана жерде бір, мына жерде бір шоқ– шоқ боп күлтеленген бітеу сабақ көк жуаны көрдім. Қызығып кеттім де, жүремнен отыра қалып біреуін, екіншісін, үшіншісін, бала кезімдегі істегенімдей етіп, сұққол мен ортаңқолдың арасына салылп жіберіп, бұрқылдатып қаздым кеп. Дем арасында– ақ қазған жуам бір уыс болды. Сол баяғы кішкентайымда істегендей, жуаны құмнан шала– пұла тазарттым да, шашақ сияқты боп келетін бас жағындағы тамырын тісіммен қырқып тастап, қатарынан бірнешеуін аузыма салдым.Дәмі — мен білетін дәм. Бірақ ол кездегідей тым ащы емес сияқты. Биыл қар суының мол болғаны, көктемде жаңбырдың көп жауғаны байқалады.

	Қадірлі оқушым! Сіз өзіңіз туған жердің топырағының хош иісін білесіз бе? Меніңше, білу шарт. Қазір мына жуасы мол жатаған белдің үстінде жападан– жалғыз тұрғанымда туған жерімнің бұрқырап ашыған қымыздай жанға жайлы сүйкімді иісі менің бойыма ерекше бір қуат бергендей болады; тынысымды кеңітіп, айналама әтір сеуіп тастағандай тұлабойым тұшырқанып сала берді. Осы хош иісті мен анамның ақ сүтінің жұпар иісіне ғана теңеген болар едім!..

	Қазір мен үстінде тұрған белдің етегімен жалғасатын, жиегін ертең қара өлең басқан түйе мойын ирек сайда сарымсақ, қымыздық өсетіні, суы тұңғиық тартып жататын терең өзекке таман барсаң бармақтай– бармақтай атшоңқай қазып жеуге болатыны есіме түсті. Енді солай қарай жүріп келем. Талайдан бері ешкім тиіп көрмегендіктен болар, қымыздық деген жабағыдай ұйысып қалыпты. Онан сәл әріректе, төскейлеу қапталда сарымсақ дегенің тұнып тұр; шалғымен шауып алуға боларлықтай. Біраз қымыздық жұлдым. Ащылап та жүрмін. Қос уыс сарымсақ тердім. Бірнешеуін жеп те көрдім. Қымыздықтың да, сарымсақтың да бәз– баяғы қышқылтым, кермек дәмі, сол ашқылтым иісі...

	Қопаға өте беріс тұстағы қылбуытқа түсіп едім, атшоңқай да, жердің бетіне қылтиып– қылтиып сабағы шығып, одырайып– одырайып көрініп тұр екен. Бірақ қазып алуға сескендім.Өйткені, қыс қаттылау боп қысылыңқырап шықса керек, зормандар ол маңды қорыс қып қазып тастапты. Атшоңқай зормаңдар үшін жал– жаямен пара– пар.

	Судың тап жиегінде талай жылдан бергі қоғажай жатыр жабағы боп. Қызыл гүлге ұқсаған шай қурай қолдың саласындай самсап тұр арғы бетте. Оларға да ешкімнің тимегеніне талай заман болғанға ұқсайды.

	Су басына барғанан кейін енді өзім білетін Құмөткелді көре кеткім келді. Бір кездегі тап– тақыр ақ қайран жағаны қазір ну қамыс басып кетіпті. Көлеңкесінде солықтап жатқан ешкі– лақтарды түріп шығып, өзіміз көлеңкелей отырып көк саздан түйенің, жылқының қойдың, сиырдың, ешкінің мүсінін жасап, ер– тұрманды қолдан соғып алатын тік жарлауыттар қазір үгіліп– шөгіп, бұйым болмай қапты. Тып– типыл.

	Өзектің алқабында шытыр да тым қалың өсіп тұр екен. Бұл өзі жоңырышқа сияқты шөп. Титімдей– титімдей жыбырлаған көкшіл гүлі болады. Өзі дәмді де болса керек. Сонысына қызығып осы шөпті тоя жеген қай малдың болсын іші кеуіп, түні бойы ыңыранумен шығатынын өзім талай көргенмін. Әсіресе түйе жануар, онсыз да қабақтай қарыны жарылардай боп ісініп, бірнеше күн ұдайы отынан қалатын.

	Мен — титтейімнен су бойында өскен қазақпын. Нансаңыздар, қашан жүзіп үйренгенім есімде қалмаған. Бір еміс– еміс білетінім, менің үлкен ағаларым дамбалдарының екі балағын түйіп, суға ышқырлық жағымен торс етіп қойып қалатын– ды. Сонда екі балаққа ауа толып, балықтың торсылдағына ұқсап, тырсиып кетеді. Ағаларым мені екі балақтың арасына иегімнен артып, суды шалпылдаттыратын. Бәлкім, мен сол кезде малтуды үйренген болармын. Онда мен төрт– бестер шамасында ғана едім... Ал есімді дұрыс білгенімде мен суда жүзуді іштен туа үйрендім деп жүрдім...

	Бірақ оның алдындағы бірер жәйт күні бүгінге дейін есімнен кетпейді; ойыма алар болсам, қазірдің өзінде тұла бойым түршігіп қоя береді.

	...Біз су бойындамыз. Үйдің іргесінен ағысы қатты, су терең, мөп– мөлдір өзен ағып жататын. Арғы бетте қыз ұзату тойы болады деген хабар жетісімен, «той десе қу бас домалайды» деген рас болар, біздің ауылдың еркек– ұрғашысы, кәрі– жасы тайлы– таяғы қалмай, той болып жатқан жаққа жетуге асықты. Кімдікі екені есімде жоқ, судың жиегінде жуан бір бөренеден ойып жасаған өте ұзын қайықсымақ тұратын– ды. Жұрт жапырласып соған міне бастады. Мені алдына алып шешем де қайыққа отырды. Неге екенін білмеймін, салғаннан зәрем ұша бастады. Бақырып жіберудің аз– ақ алдында отырмын. Шешеме тығылып, жабыса түсем. Қайық қылпылдап, су ылпылдап, өзеннің ортасына жете бергенімізде, тым кішкентай болсам керек, неден басталғаны жадымда сақталмапты, әлгі іші кеуек бөренеміз аударылды да кетті. Менің бір– ақ есімде қалғаны: судың асты көк буалдыр болады екен (соған қарағанда, көзім ашық болса керек), шым батып барам, аяқ– қолымды ербеңдетуді де білмеймін ғой деймін. Сонда небәрі үштердің шамасында болсам керек. Бір кезде, ненің құдіретімен екенін білмеймін, інін сел басып кеткен саршұнақтай, судың бетіне қылтиып шаға келдім. Шешем судың ішінде аяғымен тікесінен жүзіп жүріп, мені мойнына мінгізді де: «Екі қолыңмен бұрымымнан мықтап ұста!» — деді. Мен қатып қалдым. Сосын шешем киім– кешегімен арғы жағаға сылаң етіп жүзді де шықты. Шешемнің өте малтығыш, судан қорықпайтын кісі екеніне сосын да бір көзім жеткені бар.

	Бір жылы су қапыл тасып кетті де, сиырымыз арғы бетте қалып қойды.

	Біз отырған тұсты жұрт «Балпан кеткен» деп атайтын. Бұдан көп жыл бұрын жауырынына су жұқпайтын Балпан деген кісі бір жақтан келе жатады. Қолындағы жеті дөңгелек сарысуын мойнына іліп, көйлек– дамбалын төбесіне орап, осы арадан жүзіп өтем дегенде, суға кетіп өледі. Содан бері жұрт сескеніп, бұл тұсқа қой да тоғытпайтын болған. Әлі есімде, әжем сол қарасудан әрлі– берлі жүзіп өтіп, арғы беттен сиырларды айдап келді.

	Тағы бір рет суға кете жаздағанымды айтайын да, әңгімемнің негізгі арқауына көшейін. Ол былай болды. Келер жылы да су бойында отырдық. Бірақ қоныс аударғанымыз есімде бар. Қозы көш жер жүріп барып, салы байлап судан өттік. Салы деген керемет: үй мүліктің бәрін де арғы бетке бір– ақ шығарды. Мал, екі бастан жалдап өтеді. Сөйтіп, біз шалау басып кеткен бір шалшық судың жанына барып қондық. Шешем су алуға барғанда жарым ортасына шейін кешіп отырып, шалау жоқ жерге шелегін малатын. Ол судың бір ғажабы, беті тұңғиық гүлден көрінбей жататын. Осы гүлдің жапырағы түйенің табанындай тым жалпақ боп келеді. Бадырақ көз, шертік қарын, қисық аяқ бақалар оны өзінің тағындай көреді. Әр жапырақтың үстіне екеу– үшеуден отырып алып, өздерінің машықты әуеніне басқанда, әсіресе кешке таман, су бойын бастарына көтереді. Балғын балдыр өскен тұста балық деген шүпірлеп жатады.

	Бір күні Сағынбай дейтін қоңқақ мұрындау мен құралпы бала екеуміз су бойында ойна жүрдік. Жағаға шығып, киіз сияқты ұйысып қалған кепкен шалауға көңліміз ауды. Әрі — бері аударып та көрдік. Ақырында, содан салы бууға ұйғардық. Алдында үлкендерден көргеніміз бар: шалауды көп етіп жинап, мықтап тұрып текшелдік. Үстіне шығып сығымдадық та. Сосын жас қоғадан арқан естік.

	Текшеленген шалауды сонымен шандып байлап тастадық.Сөйттік те суға түсірдік. Мыңқ етер емес. Сосын екеуміз оған міндік. Қайдан тауып алғанымызды білмеймін (мүмкін, біреуміздің қармақ сабымыз болар), қолымызда бір сырықша бар. Сонымен итере отырып, алға жылжи бастадық. Қызды –қыздымен біраз жерге барып та қалдық. Арғы бет енді онша алыс емес. Біздің қуанышымыз бен мақтанышымызда шек жоқ. Өз бетімізбен салы буып, арғы бетке өту деген алтылардағы бала үшін асқан ерлік емес пе!

	Бір кезде...иә, бір кезде салымыз, құдай ұрып, шөге бастасын. Бірақ арғы бетке аз– ақ қалды. Таяқты жылдамдата сермеген боламыз. Сағынайдың қолынан жұлып алып, өзім қимылдай бастадым. Таяқ судың түбіне тиісімен шіреніп тұрып, мықшия келіп итерем. Енді бірде өзіміз мініп келе жатқан салыны көруден қалдық. Су тіземізден келе бастады. Бітегенеден соң салымыз, іріген айрандай, түйіршік– түйіршік боп ыдырады да, жөн– жөніне кетті. Содан, Сағынбай екеуіміздің башпайымыз судың түбіне бір тиіп, бір тимей, қылқылдадық та қалдық. Арғы бетен басына сірне байлаған емеген қызыл бұзауды қайырып келе жатқан Сағынбайдың апасы көріп, екеумізді іннен су құйып шығарған саршұнақтай сүмірейтіп алып шықты. Үйге келген соң сасық суды ал құс кеп, ал құс кеп...

	Жүзе білмегеннің ызасы әбден өтсе керек: сол жылы жаздың аяғында– ақ мен итбалықша әп– әдемі малтитын болдым. Қиғаштап, шалқалап, бірқырындап, екі аяқпен жүзу және су түбіне жеткенше сүңгу сияқты өнерді мен, әрине, соңырақ меңгердім.

	Құмөткелдің шығыс жақ бетінде жапырағы жайқалған қос бәйтерек тұрушы еді әуелей өсіп. Біз білетінде ұшар басына қарасаң тақияң түсердей биік болатын. Нағыз байшынар! Басына талай құс мамығын төгіп, ұя салған қос бәйтерегімнің саясында талай– талай асық, топай, әйкөл ойнап, асырды салған едім. Жаңбыр қатты жауып кете қойса да, жүгірумен барып сол егіз теректі паналайтынбыз. Қос бәйтерек, күндіз– түні көз ілмей, осы өлкені алма– кезек күзетіп тұрған қос батырдай боп көрінуші еді...

	Әрі қараймын, бері қараймын, қос бәйтеректен тұлдыр да жоқ. Адасуым, не алжасуым мүмкін емес. Бәйтеректен сәл төменіректе Ұзақбай атам қыстауы болуы керек. Дұп– дұрыс. Әне орны жатыр. Жаңбыр шайып, жел кеулеп айғыздап тастаған шым кесек қабырғалары әлі құлап үлгермепті. Ау, қос бәйтерек қайда?!

	Осы маңда болу керек деген шамамен, із кестім. Әрине, мен білетінде, тап– тақыр боп жататын бәйтеректің төңірегін қазір тізеден келетін қау шөп басып кеткен. Бірақ мен олардың орнын таптым.

	Екеуінің дәл ортасынан шықтым. Бұл елдің ардақтысы мен қадірлісіне пысқырып та қарамайтын аяусыз жауыз қолдар екеуін де шауып тастапты. Өздері көп әуреленсе керек, шапқаннан пайда болған жаңқаның өзі төбе боп үйліп қапты. Мен жылап жібере жаздадым. Бұл қос бәйтерек біздің арғы бір аталырымыздың жуығына шығыпты– мыс деген аңыз да бар болатын ел арасында... Көз болсын деп екі бәйтеректен үлкендеу екі жаңқаны алып жанқалтама салдым. Соңынан білдім: сол өңірдің күзетінде тұрған қос батыр бейнесіндей егіз бәйтеректі Орскі жағынан балық аулауға келген әлдекімдер отын қып жағыпты... Қос бәйтеректің, егіз байшынарымның орнына бұрылып қарай– қарай ілгері жүріп кеттім.

	Анадай жерде, төңірегін жыңғыл басып кеткен Бозшоқыға көзім түсті. Мен білетінде оның да айналасы тап– тақыр боп жататын. Біздер, ауыл балалары, сол шоқының үстінде тұрып, қалаға шығып кеткен үлкендердің жолын қарайтынбыз. Бозшоқының ұшар басына көтерілгенде ата– бабамның қорымы орын тепкен Қаратөбенің бергі сауырын ала, жап– жалпақ қобы жол сайрап жатушы еді. Қазір ол да көмескі тартып, бұрынғыдай алыстан аңырап көзге ұрмайтын бопты.

	Қазір де Бозшоқының үстіне шығып, төңірекке көз салдым. Сонда маған туған жерімнің талы мен жыңғылы, бұтасы мен шілігі, қоғасы мен қамысы мені, жыға танымасы да, шырамытып, іштарта:

	«Е, пақыр бала–ай, бар екенсің ғой!...» — деп ереуілдей бой көрсетіп тұрғанға ұқсайды.

	Мен қыстауыма қайтып келе жатырмын. Жас жусанның ашқылтым жұпар исі мұрнымды жарып барады. Тап осы иіс 1944 жылы Украинада жүргенде туған жерімді қамыға қатты сағынған күндердің бірінде нақ қазіргідей боп, жанымды тебіренте, мұрныма келіп еді... Біздің өңірде жусанның талай түрі кездеседі: көк жусан, қоңыр жусан, қара жусан, бөрте жусан, ермек жусан — бәрі де май жусан. Осы жусанды өңірде бір ай жайылған қой майдан шалқып қалады. Сондықтан біздің үй бұл араға күзге салым соғымға сойылатын ісек, кәрі қой, қошқарларды жаюшы еді.

	Менің әңгімемнен байқаған боларсыздар, ата– мекенім суға қарай шымайт, ойпаң; қырға қарай — құмайт, қыраң, түйетайлы боп келеді.

	Сол анау көз ұшындағы Қаратөбеге дейін кең көсіліп жатқан алқапты жазда ыраң мен жантақ басып кетеді. Патшаһар, аспан айналып жерге түскелі тұрған аптаптың өзінде жантақ көкпеңбек түсін бір бермейді– ау! Жантақтың жаз бойы жап– жасыл боп не сиқырмен құлпырып тұратынын мен жақында ғана білдім. Бақсам, тамыры өте тереңде — жиырма– жиырма бес метр жер астында жатады екен. Жусан да қуару дегенді білмейді ғой. Ол да тамырын жеті– сегіз метр тереңдікке жайып жіберетін көрінеді. Жалпы, қай жағдайда болмасын, тамырын терең жайғанға не жетсін! Мықтылық құдіретінің өзі, сайып келгенде, осыған тірелмей ме?!

	Менің ағаларым қолына кетпен алып күзге салым жасыл жантақты шабуға кіріседі. Сосын шөмеле жасап, шөмелені сүйретпемен қыстаудың жанына әкеліп, кебен үйеді. Біздің үйдің екі інген, бір атаны мен бірер тайлағына әлгі шауып әкелінген жантақ бір қысқа молынан жетеді. Басқа түлікке жаз бойы қадағалап, мал жібермей бәйек қып ұстаған табаннан шабылған бидайық, қарасу мен өзен бойынан, жайылма жағасынан орылған жас құрақ беріледі.

	Сүйретпеге көбінесе түйе жегіледі. Үстіне мінетін, әрине, мен. Тертеге ұқсаған шұбалма қыл арқанды шөмеленің астына өткізіңкіреп жіберіп, ортан белінен бір шалса болды, шөптен ешбір шашау шықпайды. Қыстаудың қасында кебен қарайтып тұрғандар шөмелені үйіліп жатқан шөпке қосады да, арқанды шумақтап қолыма беріп, пішен басына қайыра жібереді. Кейде еріксем, бір өркеші жапырақ кәрі атанды жол ортасында тайрақтатып алам. Пішен тасыған кездегі кепкен көк бидайықтың танауды жарған хош иісін айтсайшы!

	Үйілген кебенді малдан сақтау бір машақат. Кебеннің малдың мойны жетеді– ау деген жерінің бәрін шауып әкелінген қара шеңгелмен жауып тастайды. Сосын мал аттап өте алмастай етіп, кебенді қоршай, терең ор қазады. Сол орлардың ізі біздің қыстаудың маңында қазірде бар.

	Мен білетінде, біздің үйдің күлі жал– жал, төбе– төбе боп жатушы еді. Қазір бәрі басылып қалған. Ал мен сындырған немесе әжемнің абайсызда қолынан түсіп кетіп қираған кесе– аққумандардың сынығы қазір бетке шығып қалыпты. Бала кезімде сол сынықтарды іздеп біз, торайдан бетер, күлді тұс– тұсынан қорс қып бұрқылдата қазып тастайтынбыз. Көк, қызыл, жасыл, сары сыр жалатқан кеселердің сынығы біздің ең бір қымбат жиһазымыз боп саналатын. Әке– шешелерімізге келген сыйла қонақтар сияқты, біздің үйшігімізде қадірлі қонақ боп отырған көрші үйшіктің балаларына сондай әдемі «аққұманнан» шай құйып, әдемі «кесемен» бергенді зор мақтаныш тұтатынбыз. Мүмкін, атадан балаға мирас боп келе жатқан қазақтың қонақ жайлылығы ұрпақтан ұрпаққа осылай жетіп отыратын болар, кім біледі...

	Күлдің қасындағы апан да көңіліме дүбір салып өтті. Менің, әрине есімде жоқ. Бірақ осы апанға байланысты үлкен ағамның айтқаны әлі жадымда. Ағама сым темірден қармақ жасатып алып, бауына әжемнің шуда жібін тағып, оны бір қара жыңғыл таяққа байлайтын көрінем.Сосын, мүмкін, бір жерде көргенім бар болар, әлде балық аулай барған ағаларыма ерген жерім болды ма: мен де қармақ салып, балық ауламақ болам. Сонда балық аулайтан жерім осы апан екен. Бұл өзі осы қыстауды салғанда топырақ алғаннан пайда болған жалпақ, әрі терең апан– ды. Сол құп– құрғақ апанға қармағымды бар пәрменіммен лақтырып кеп жіберіппін: «Алабұға, ақбалық! Қалмағыма қап, балық! Алабұға дөнен салт, қалмағымды төмен талт!» — деп қылқиып отырытынымды айтып, үлкен ағам шек– сілесі қатқанша күлетін. Сонда мен үшжас шамасында болсам керек.

	«Р»– ға тілім келмейтін көрінеді.

	Мына бір төбесіне шөп шықпаған ақ шоқат түбіндегі кәрі томар да көзіме оттай басылды. Жыңғыл шауып әкелуге шыққан шешемнен қалғым келмей, көйлегінің етегінен ұстап дедек қағып жүгіріп келе жатқанымда осыған сүрініп жығылып башпайымның даладай қан болғанын әлі ұмытқан жоқпын. Сонда әжем жарама киіз күйдіріп басып, күл сеуіп, қанын әзер тоқтатып еді. Аяғым астына қарап жүру керек екені алғаш рет санама, мүмкін сода сіңген болар...

	Енді өзіміздің құдығымызға бардым. Құм басып қалыпты. Құдықты көргенде екі шелегі салбырап, бұрала басып иінағашпен су әкеле жатқан апам көз алдыма келді... Осы бір ауыл аймағындай ғана ойпаң жерде қазір қалың ши өсіп тұр. Садақ оғына жарарлық буыны қатқан небір әдемі шиді анадайдан көріп келем...

	Шидің ішімен жүріп отырып қыстауға жақындай бергенімде, астапыралла! жер ошақтың орны көзіме оттай басылды. Бірден таныдым! Айна –қатасы жоқ, бұл әжем қазған жерошақ! Қозы– лақ, бала– шаға түсіп кетпесін және су тасуға ыңғайлы болсын деп әжемнің қыстаудан алысырақ, құдыққа таман үлкен етіп жерошақ қазып, оған дәу тайқазан ортантқаны әлі есімде. Ол кісі сол жерде жүн бояйтын. Әжемнің баулары көп– ақ болатын. Өте бір шебер кісі ме деп те қалам. Текеметке, алашаға түскиізге, аяққапқа, тіпті кебежеқапқа түсірген әсем өрнектері күні бүгінге дейін менің көз алдымда. Ал түрлі– түрлі бояған жүнмен орап тоқыған шиінің өрнегі кілемге бергісіз десем, асыра айтпаған болармын.

	Әжем, әрине, астына алаулатып от жағып, ақ тер — көк тер боп, жүн бояп жатады. Оты жалпылдай жанған жерошаққа мен жақындасам болды– ақ:

	– Кет, кет, қазанға түсіп өлесің! — деп дықсыз ұрыса бастайды. Мен бояу сұраймын.

	– Мә, ал да кет, — деп маған бір қағаз лақтырады. Қағазға жұққан бояудың жұқанағына асық жөнді боялмайды, көбіне өзің бояласың. Тамаша бояу қазанның ішінде сақырлап бұрқ– сарқ қайнап жүнге сіңіп жатыр. Оған менің қолым қалай жетпек? Мен әжеме болыса бастаймын. Қолтық– қолтық шығыр әкелем, тал сүйреп жеткізем. Жыңғыл бұтаған болам. Ондайда:

	– О, құлдығым, қолғанатым! — деп әжем төбесі көкке жетіп, мәре– сәре боп қалады. Осы сәтті пайдаланып асығымды қақпақыл ойнап тұрған болам да, қазанға тастап кеп жіберем. Сосын:

	– Ойбай, әже, асығым!.. — деп баж ете қалам.

	– Бар; бар соңыра аларсың. Үйге бар дедім ғой...

	Мен танауымды бір тартып қойып, мықынымда дұрыстап бір тұрып көрмеген ышқырымды сол қолыммен көтрегіштей, үйге қарай жаба жөнелем. Ертеңіне күрең– қызыл құлжа асығынан қорғасын құйып жасаған сақамды әжемнің қолынан алғанда қуанышым қойныма сыймай кетеді. Мұндай сәтті бастарынан кешірген менен де басқа қазақ балалары бар болар...

	Қыстауыма қырат жағынан жақындай бергенімде қырға қарай тура тартылып жатқан бір көне сүрлеуге көзім түсті. Кілт тоқтай қалдым. «Бәлкім, бұл жайлауға шығатын біздің үйдің кешінің ізі болар», — деп күбірлеп тұрмын. Бөтен бір дауыс маған: «Болса– болар»... — деп сыбырлағанға ұқсайды... Ізі өше бастаса да, әлі де аңғаруға боларлық басқа да шұбырынды жолдарға көз тоқтатып:

	«Мыналар біздің қыстаудың үстінен өткен бөтен ауылдардың сүрлеуі ғой дәу де болса», деймін өзіме– өзім.

	Қар еріп, мұз сөгілісімен, басқалар сияқты, біз де жылда жайлауға көшетінбіз. Барлық жүгіміз екі інген бір– екі тайлаққа артылады. Әкемнің құрал– сайманы: көрігі, төсі, көмірі, темірі, тағы басқалары жапырақ ақ атанның үлесіне тиеді. Қара інгеннің үстіне текеметтен әдемілеп қоршама жасалады. Оған әжем екеуміз жайласамыз. Боз інгеннің үстіне шешем, апаларым мінеді. Ағаларым аяғын құнан– тайға артады. Ал әкем ұзындығы есік пен төрдей, құрық– жалы төгілген күдері бел, күпшек сан сары атына мініп көш бастайды. Ағаларым көштің соңына таман, кейде қатарласа отырып, мал айдайды.

	Біздің жаңағы он шақты үйдің атынан күзге салым бір кісі қала шығады. Соған біздің үй, мен білетінде, бір жылқы, бір тайлақ, бір тайынша, екі тайөгіз, он шақты қой– ешкі қосты. Соған әкелінген бидай, ұн, тары бас шекер (бір өзі бес– алты килограмм болатын ат басындай кесек қант), қадақ– қадақ шай, түрлі– түрлі кәмпит, тай–тай мата–тауар, етіктік, мәсілік былғары ұлтандар, табанының қалыңдығы бір елі американ етік, шегірен мәсі, қойшы, соның бәрін біздің жапырақ ақ атанның әзер көтеріп келгені әлі есімде...

	Осыдан кейін біздің үй шаш етегінен келіп қалды. Сосын жазғы жайлауға шыққанда, әжемнен бастап, бәрі судай жаңа киініп, мені де үржаңаға киіндіріп, біртүрлі тойға бара жатқандай тамаша бір салтанатпен аттанамыз. Көңіл күйіміз де тап сондай. Ит– құс кірмесін деп қыстаудың есік– терезесін қара шеңгелмен бітеп тастаймыз. Жолай көрші қыстаулардың көштері қосылып, шат– шадыман, тамаша бір шеруге айналады жаз жайлауға барар сапарымыз...

	Қыстауыма қайта оралдым. Қимастықпен жан– жағыма телміріп қарай берем. Өзім көзіммен көрген, титімдейімнен көңіліме тоқыған тіршілік нышанын іздеймін. Бірақ ештеңе таппаймын. Өзімнен өзім елегізгендей болам. Құлақ түріп алыс– жақыннан шыққан өмір сарынын естігім келеді.

	Бір кезде Арқаның өгіз желі аңырап қоя берді. Сонда барып мелшиіп жатқан өлі дүниеге жан, тіл біткендей болды. Кішкентайымнан жаныма жақын даланың сырға толы әуені бірден белгі бере бастады: толқындана аққан судың сылдыры, бозторғайдың шырылы, шөптің сыбдыры, майда желдің уілі...

	Иә, әкем құр– құрлап ат ерттеген, анам ауқаулап сиыр қараған, әжем қос қолдап қой, апам бие мен түйе сауған, талай– талай ұл– қыз аяқтанған құтты мекеніміз еді бұл...

	Көлеміне көз жеткізсіз, тек көңілмен ғана болжарлық ұланғайыр, шалқар кеңістік, керіліп жаткан кербез сұлу кең, маңғаз даламен салыстырғанда аядай ғана боп көрінетін осы бір коңырқай өңірде, тірі организмнің әрбір клеткасында соған тән тіршіліктің сыр– сипаты түгел болатыны сияқты, менің ата– бабам да халық қатарлы– біреуден ілгері, біреуден кейін — ғұмыр сүріп, өсіп– өніп, өркен жайыпты. Сондықтан да болар, мен өзімді, бәрінен бұрын анамның баласы емес, даламның баласымын деп санаймын! Өйткені ата– анам да осы ұлы даланың төл перзенттері болған...

	О, құдіретті жер — ана! Алғаш рет тәй– тәй, қаз– қаз басқанда– ақ май табаныма тіреу боп жылу берген сен емес пе ең! Сенің мейірімі мол төсіңе шығып тұрып төңірегімді танымап па едім! Айналайын асыл далам, сенің құтты құшағыңда, киіктің лағындай ойнақтап, емін– еркін өспеп пе едім! Сені әр перзентің мендей сүйсе, қадірлесе, қастерлесе, туған жер!..

	Жер шарының картасын мың мәртебе үлкейтсең де ноқат түрінде көрсетуге келмейтін осы бір қоңырқай ата қонысыма деген анамның ақ сүтімен бірге бойыма сіңген өмірбақи айнымас махаббат, сүйіспеншілік, адамына деген ибалы ізет, бауырмалдық, қауымына деген құрмет, табиғатына деген перзенттік ыстық сезім есейе келе, кім біледі, бүкіл қазақ жеріне, қазақ еліне, қазақ халқына, Советтік Отанға, дос– жар саналуан халықтарға, жұмыр жер бетіндегі өшпес өмірге, планетамызда алқа– қотан жайлаған ұлттар мен тайпалардың адамгершілігіне, ақыл– парасатына, даналылығына, бауырмалдығына, жасампаздығына, асқақ арманына деген зор құрмет, асқан сүйіспеншілікпен астасып жатпағанына кім кепіл?!

	Қасиетті туған жер! Көкірегінің сәл саңылауы бар әрбір перезентің тірі болса, сені көңілінен әсте шығармақ емес, қайда жүрсе де әрқайсымыздың құтты бесігіміз, ыстық ұямыз, салқын саямыз боп қала берерің хақ!

	...Шыр етіп жарық дүниеге келген қасиетті қыстауым — ыстық ұям, құтты бесігім, бауырымды көтерген соң құлыншақтай асыр салып төсінде ойнаған, еркелікпен жата қалып құмына талай аунаған, бет–бедеріңе қарап кең дүниенің не екенін көңілге түйіп, түсіне бастаған, ардақты ата қонысым, сенімен қош айтысар уақыт та таянды. Жолдастарымнан жалғыз баруға ұлықсат алып, бұл жерге мен келгелі қашан.

	– Жер басып жүрсем сендерді ешқашан есімнен шығармаймын, жүрегімнің нақ төрінен орын тебесің, кіндік кесіп, кір жуған туған жерім, ардақты ата мекенім! — деп іштей иман– сертімді бердім де төңіректегі өзіме таныс нәрсенің бәріне аса бір қимастық сезім, ыстық ықыласпен тағы бір көз тоқтатып өтіп, өзім келіп түскен ауылға қарай бет бұрдым. Әудем жер жүріп барып қайта– қайта артыма бұрылып қарай берем. Сонда қарайып орны ғана қалған қыстауымның қасында тұрып үштердегі, кекілі желбіреген, шолақ жейдесі кіндігінен жоғары көтеріліп кеткен бейкүнә сары бала — өзімнің сәби шағым — қол бұлғап менімен біржола қоштасып тұрғандай боп көріне береді маған...

	Артыма қарай– қарай ілбіп жүріп отырып, күн бата өзім тоқтаған ауылдың қарасын көрдім. Әдейі күтіп тұрса керек, бір шоғыр кісі — ішінде жолдастарым, ағайын– туыстарым бар — мені едәуір жерден үн– түнсіз қарсы алды.

	Жел басылар емес. Күн еңкейіп қапты. Аспанда андағайлап теңбіл бұлттар жөңкиді. Енді бір сәтте қызыл күн, жалқындана өрт боп ұясын қонғалы бара жатты...





Жаз жайлауым




	Мен түскен ауыл осы арадан үш жүз шақырымдай алыста жатқан қырдағы бір мал совхозының отары екен. Ол жақта биыл қуаңшылық көрінеді. Сондықтан жаз бойы бар малын осы жаққа жаймақ. Қыстасақ па деген ойлары да бар білем. Кешкі астың үстінде бұрын біздің ауыл жайлаған жерлерді көргім келетінін айттым. Үйдің иесі — бізге жамағайын, шоқша сақалды, қырбық мұрты бар, төртбақ келген Омарбек ақсақал:

	– Сенің ауылың көктем шыға көлді жағалай қонатын. Шыбын– шіркей көбейе бастаған кезде кұмға көшетін. Осы арадан түстік жер. Жалғыз барып болмас. Ол мына тиіп тұрған қыстауың емес... — деп ақылын айтты.

	Мен көніңкіремей:

	– Астыма ат берсеңіздер, жалғыз аралап көрсем– дедім.

	– Жалғыз жүріп болмас, — деп шал әдепкі сөзін тағы қайталады.

	– Ит– құс дегендей, бір құтырған қасқыр бар деп те жүр ме қойшылар.

	Сонымен, менің қасыма екі жігіт еретін болды. Біреуі каникулға келіп жатқан мектеп оқушысы да, екіншісі — осы ферманың ветфельдшері. Әуелі сол Сарыкөлге баруға уәделестік. Межелі жерге ыстық түспей жетпек болып, ертеңгі шайға қарамастан, таң салқынмен жүріп кеттік.

	Біз атқа қонғанда таң пердесі ашылып, қызыл шапақ күн шығып келе жатты. Дала желкемдеу екен. Бірақ низам ауа жанға жайлы тиді. Бойды сергіткен қырдың хош иісті самалын құнығып, жұтқан сайын жұта бергің келеді. Былайырақ барған соң желек астынан жаңа шыққан жас сұлудай көктем күні қылымсып көтеріле түсті. Арқан бойы жоғарлаған сынды.

	Су қайтқанмен, көп жер әлі өткел бермейді екен. Біздің бетке ұстап келе жатқан көліміз өзеннің арғы бетінде. Біраз жер бұрулау барып, Ақөткелден өттік. Ол араның да суы әлі мол екен, үзеңгімізді қайырып алуға тура келді. Ағын су есіріп, ерге тақау келіп шыл– шылп соғады. Тентек су аяғымызды аттың мойнына қарай жіберуге мәжбүр етті. Әбүйір болғанда, үшеуміздің де мінгеніміз бір жуас жануарлар боп шықты: кұлағына секіріп жатсаң да мыңқ ететін емес.

	Менің астымда — жалы құлағынан асқан күрең бесті. Алдақашан ат қып жіберіпті. Анау– мынаумен шаруасы жоқ: жеген шөбін, мінген адамын немесе тартқан жүгін ғана білетін, кебежедей боп семіріп алған қыл құйрық.

	Қасымдағы серіктерімнің біреуінің мінгені қара құнан да, екіншісінікі қысыр құла байтал. Екуі де сөзге жоқ кісілер екен: бірдеңе айтсам жамырап қостай кетеді де, өз жандарынан тіс жарып ештеңе демейді.

	Былай шыққасын жер құйқасы түкті кілемдей құпырып сала берді. Есіме енді түсіп келеді: көлге жеткенше осы керіліп жатқан кең жазық не төбе боп томпайып, не ойпат боп ойсырамайды; жайылған дастарқандай теп– тегіс боп жалпайып жатқан қалпы. Кәдімгі ақ жазық, кең адыр. Жер шамасын көнеден қалғн бірен– саран төңкерген кеседей тас қорғадарға қарап қана айыруға болады. Суға таман мыртық ажырық өсіп, тақырлы шоқырақты болып өңсіздеу келгенімен, қырға қарай бел алғаннан кейін желкілдеген көк майсалы байтақ алқап басталады. Қоян жасырған күлтелі көдесі, қыздың тақиясына тағылған үкідей үлбіреген ақ селеу көпке дейін қапталдасып қасыңнан қалмайды. Баланың айдарындай шоқ өскен көк бетегеден топырақ көрінбейді десе боларлық. Қарт бураның санындай қоп– қомақты боп, сорайған собығына сылдырмақ гүлі құжынай орналасқан көк жасыл шырыш та қадаң– құдаң көзге түсіп отырады. Жыраулардың бұл өңірді «бетегесі қалақтай, бозы таяқтай» деп жырға қосатыны сондықтан болар. Сағағы әсем иілген сан алуан гүлдер жас қыздардың жазда киетін сәнді көйлегінің өрнегіндей әр береді көз жетер көлемнің бәріне. Тек дыз етпе, менменсіген қауашақ бас бақ– бақ сияқты гүлсымақтар ғана қақайып қазық боп тұр. Аракідік шоғыр– шоғыр боп көмпиіп көкпек көзге шалынады. Жапырағы тегенедей — тегенедей түйе жапырақ та кездесіп қалып отырады. Тоғай– тоғай бойшаң қурай да жиі ұшырасады. Кейбір тақырлау жерде, тырнаның бойындай боп сорайып иланның сабағы бой көрсетіп қалады. Аңдамаған адамның, оны атылғалы тұрған оқ жылан екен деп, қорқып қалуы да ғажап емес. Иланның тілді үйіретін ерекше бір кермек дәмі бар тамыры болады. Жуандығы үлкен кісінің сұқ қолындай, жердің бетіне жақын жайылып тарамданады. Бала кезімде ерінбей– жалықпай сол тамырды қуалай қазатынбыз; тауып алып талай жегенбіз.

	Бұл өңірдің бозы қандай: төсеп тастаған ақ киіз бе дерсің. Сол боздың ортасында, ақ боз аттың бүйіріне біткен күрең теңбілдей ойдым– ойдым, алыстан қара күреңденіп, ымы– жымын білдірмей, шоғыр– шоғыр, ығы– жығы боп дүзген өседі. Дүзген — тобылғының бір түрі. Бірақ буын арасы одан гөрі мыртық және бұтағы қисық өседі. Көбіне отынға ғана жарайды.

	Ұйтқи соққан кең сахараның кезгек желі жерді көрсетпей желкілдеген дала көгін, майса гүлді үйіре соғып, ырғалаң– ырғалаң тербетеді: бейнебір, жер бетімен толқын жүріп бара жатқанға ұқсайды. Осы бір бет бедерін өзгертпестен кең көсілген жайдары жазық бара– бара көз ұшындағы үстіртпен ұштасып, содан қарсы жортқан құба жонмен жалғасады. Жер көркіне қырдың әтір ауасы келіп қосылғанда қарап келе жатып– ақ көңілің күй шертеді.

	Қойшы, бір сөзбен айтқанда, қырдың қызғалдағы жайнап, бозторғайы сайрап тұрған сәнді кезі бұл.

	Мен алда келем. Былай да тым тәуір жүрісі бар астымдағы атты тепсіне берем; кейде шоқытып та алам. Осынын бәрі айдынын аңсаған аққудай, көліне ынтыққан коңыр қаздай жаз жайлауымды тезірек көруге асыққанымның белгісі болар.

	Көлге жакындаған сайын салқын самал үдей түсіп, тынысымыз бұрынғыдан да кеңіп сала берді.

	Міне, сәскеге таман мен аңсаған көл жағасына да жеттік. Жерге түсіп, аттарымызды шідерледік те, ауыздығын алып, көк шалғынға қоя бердік. Жас балаусаны құныға күртілдетіп тұрса да қырдың малы емес пе, үшеуі де бір құлағын тігіп, бір құлағын жатқызып, немесе қос құлағын бірдей жымитып тың тыңдайды, сақтық жасағандай болады.

	Біз қатарласа жүріп отырып, көлдің жиегіне келдік. Тусырап туырылған осынша жер құлазып тұл жатыр, жиегін жан баспағаннан кейін о шеті мен бұ шеті ат шаптырымдай жалпақ көлді көмкере, қалың қоға өсіп кеткен. Судың айдыны алыстан ғана көзге шалынады. Шар айнадай жалтырап жатқан көлдің беті, жел үйірсе керек, біз келген сәтте жыбыршып, әжімденіп қоя берді. Су бойының мен білетін жанға рахат қоңыр– салқын самалы сол қалпында екен... Тап– таза, жап– жалтыр боп күнмен күле шағылысып жататын көл ортасына қазір шоқ– шоқ ну қамыс — нар қамыс біткен. Өкпек жел тербеген қалың қамыстың сұсты шулы, сырлы сыбдыры бізге де жетіп тұр. Сыңсығын қалың қамыс кейде жаңа түскен келіншектің шәй көйлегіндей судырап, сусылдай ма...

	Көлдің басында шағалалар көп екен. Тұмсығы қап– қара жұдырыктай ғана ақ шағалалар құлдырай төмен құйылып кеп, жалақ алғандай, су бетін кейде жалап, кейде сызып өтеді де қайқаң етіп көкке қайыра көтеріледі. Кейде ақ шағаланың аузында құйрығы былғақтап май шабақ кетіп бара жатады.

	Үдей келіп, қырдың кәдімгі өгіз желі ескен шақта көл жағасын көлкілдек ақ көбік көме бастады.

	Құстарды адам үркітіп көрмегені сонша, жаға толы ұя; әсіресе жиекке таман желбастың арасына қалай болса солай сала салған барылдақ қоңыр үйректің, шұқырсымақ кездессе болды, қара жерге жұмыртқасын төге беретін, бап талғау дегенді білмейтін тарғақтың ұялары көп– ақ. Адамды ұмытқаны сонша, бірді– екілі сақтауы болмаса, бізді көргенмен, бәрі дерлік, мойындары қылтиып, жұмыртқаларын басып отыра берді. Біз де бейкүнә құстарды үркітпеуге тырыстық.

	Мен білетінде, көктем шығысымен, қайтқан құсқа ұқсап жарыса көшкен жұрт, көл жағалай самалы салқын саз өңірге қанаттаса, ауыл жанына ауыл қатар– қатар қонып жататын. Көлдің сәні сонда барып келетін.

	Ағаларым боталы інген, құлынды бие жетелеп келіп мал саудырған, өзім қаршадай боп тайға бас білдірген піл сауырлы сары жазығым, жасыл жібек кең жайлауым бұл. Әжем мен шешемнің, апа– жеңгелерімнің үй тігіп, ошақ қазып, қазан асқан құтты қонысы еді бір кездердегі. Көлді айнала шағаладай ақ үй, қоңыр қаздай боз үй, сұқсыр үйректей қараша үйлер қаздай тізіліп сыймай отырушы еді. Қыстан қысылып шыққан төрт түлік бас көтермей, ат көзіне жеткен көкті баудай түсіріп, төскейді толтыра, тұлдырсыз сары жазыққа сән, көрік бере құныға жайылып жататын. Ертеңгісін мал өрген кез, әсіресе кешке қарай ауылға құлаған отар– отар қой, табын– табын сиыр, үйірлі жылқы, топ– топ түйенің азан– қазан жамырама үні, оған араласа қыз– келіншектің қарбалас қимылы, сәнді сұңқылы, әзіл– қалжыңы: кексе әйелдердің айқай– ұйқайы; мал қараған ақсақалдар мен мал қайырған еркектердің қадаң– құдаң бой көрсетуі; қозы– лақ көгендеген, бұзау, құлын, бота байлаған жас бала, жас қыз, бозбалалардың асығыс әрекеті; алуан аспапты зор оркестр ойнап жатқандай қотандағы қой– ешкінің маңырап, сиырдың мөңіреп, аруананың жүректі елжірете боздап, жал– құйрығы жер сүзген сақа айғырдың саяғын қайырып айбаттана оқыранғаны; күміс қоңыраудай сылдырлаған кұлын үні; сыбызғыдай сыңсыған, жан біткенннің жуасы, мүләйім ботақанның сырнай дауысы — осының бәрі тап кешегідей менің құлағымда күмбірлеп тұр; жер басып жүрсем һешқашанда ұмыт болар емес!

	Біздің кигіз үй бес қанат болатын. Мен білгенде, үйіміздің туырлығы, үзігі ақ еді де, түндігі ескі, қара болатын.Сосын есігіміз де түндік сияқты көне болатын. Ал біздің үйдің шиін кілемге бергісіз деуші еді көршілеріміздің өзі. Басқұр, белдеу, желбау, тағы басқа бау– құрлар да неше түрлі әсем өрнекке толы болатын. Мұның бәрі — әжемнің ісмерлігінің бірден — бір айғағы. Халық: «Әкеге тартып ұл тумас, шешеге тартып қыз тумас», деп тегін айтпаған ғой деймін. Сондай шебер кісінің қызы — менің шешем ондайдан құралақан болатын. Әділін айтсақ, тігісін жатқызып киім тігу де ол кісінің қолынан келе бермейтін. Оның да өзінше себебі барын мен соңынан білдім. Менің нағашы атам Мәмбеттің төрт пе, бес қызы болады. Ең соңғы кенжесі ер бала екен. Ол шикі өкпе жас. Сондықтан менің шешем ер бала орнына жүріп, өзінің сөзімен айтқанда, «ер балаша киініп, аттың құлағында ойнап» өсіпті. Жігіт– желеңмен таласа– тармаса құдықтан бір үйдің малын бір өзі қауғамен тартып суара салатынын әңгіме етіп айтып отыратын. Оның есесіне шешеміз, топырығы тоқа болсын, қара жұмыстан, еркектің өзін езіп жіберетін ауыр еңбектен өмірі мойып көрген кісі емес. Жұмыс қиындаған сайын ол кісі қайта өршелене түсетін және бітірмей тынбайтын.

	Керегеміз қызыл күрең сырмен боялған, көгі бүтін, жеңіл етіп сәл иіңкіреп жасаған зат сияқты боп есімде қалыпты. Жеңіл дейтінім, әжемнің өзі әр қанатын бір қолымен көтеріп–ақ емін– еркін жая беретін Уығымыз да бояуы әлі өшпеген, қайта ұшталмаған, жаңа болатын. Ал шаңырағымыз (мүмкін аталарымыздың аталары игілігіне тұтынған болар), ыс басқан қара шаңырақ– ты. Күлдіреуішінің де біразы опырылып, жанама ағаш қағып кейісін жақында ғана жөндегені көрініп тұратын. Сықырлауық есігіміздің де өңі таймаған– ды; шебер қолдан шыққандығы шырпыларын қалай әсемдеп жасағанынан анық аңғарылатын. Тұс киіздің өрнегі кілемге бергісіз еді. Ал төрде, екі бастан, кебеже тұрады. Ол да, сол біздің қара шаңырақпен тұстас болуы керек, бергі бетіндегі бір замандарда оюлап жасаған бедерін қазір адам айырып болмайды. Оның екі жағында тең жатады. Онда сол қысқы киім, тай мата, тағы басқа да осы үйдің іліп аларлық дүние– мүлкі буылып– түйілген күйінде сақталатын болас керек. Кебеженің үстінде текемет, көрпе– көпшік жинаулы тұрады. Керегенің басында екі жеңі алба– жалба менің шапаным, әжемнің бөкебайы, әрқашан бір шүйке жүні мен қоса тұратын ұршығы, үлкендердің бөркі, тымағы, далбайы, есікке таман қамшысы, тағы сондай заттар ілулі тұрады. Үйдің, есіктен кірер болсаң, оң жақ бүйірін шыпта алып жатады, яғни ши қоршама. Оның ішінде тамақ сақталады. Әсіресе қаймақ, ірімшік, құрт,сарысу, қатық, құмыра– күбіде быршып ашап тұрған шұбат, дорбадағы тары, шанаш толы талқан сияқты тағамдардың бәрін сол шыптаның ішінен ұшыратуға болады. Ал үлкендердің шай ішетін шекері: ақ шекер, кейде құм шекерді қазанға салып қуырып ірімшікке ұқсатып түйіртпек– түйіртпек етіп алатын сары шекер, сыйлы бір қонақтар келгенде ғана бір– бірлеп алдына арнап тастайтын қызыл ала қағазға түрулі кәмпит, мұздың ұнтағындай жып– жылтыр мәмпесие, шаншулай қойса, әжем шайына салып ішетін қалампыр, қара бұрыш, қағаз шай, қант уататын тістеуік сияқтылар, ашқанда, жапқанда қоңырауға ұқсап сыңғырлап тұратын құлпы бар, кішкенелеу сандықта жатады. Оның кілтін әжем шашбауына қосып тағып жүреді.

	Сандықшадан жоғары аяққап ілулі тұрады. Онда кесе, шыныаяқ, аққұман, тағы сондай сыңғақ заттар сақталады.

	Төрде алаша жатады. Ал шыптаның жанында әжемнің бұзау бөстегі. Есік жаққа ескі тоқым, терлік сияқты бірдеңелер төселетін. Айтпақшы төрден қарағанда есіктің оң жағында үлкен бір дорба ілулі тұрады. Оның іші — быршыған айран.

	Дорбаның астында ағаш астауша бар. Соған айранның суы сығылып ағады да, дорбаның ішінде қалған қатықтан сүзбе пайда болады. Қыстауға көшкенде бес– алты мес сүзбе теңдемесе, үлкендердің көңілі көншімейтін. Сондықтан да біз алты ай қыста ағарғаннан қол үзбейміз.

	Алдымен үй тігер көк орайға қойды қаптатып жайып жіберіп (жылан, бақа– шаян, бүйі, бұзаубастан тазарту мақсатымен), көл басына келіп қонған шақта Бесқонақ немесе Құралайдың салқыны теріскейден келе тиіседі апшыңды қуырып. Бұл өзі бір жылда болатын табиғаттың ерекше құбылысы. Жердің көгі гүлшешек жарып, көктемнің мейірімі мол күні күлімдеп тұрып– ақ, аяқ астынан, нілдей бұзыла салатынын қайтерсің! Бет қаратпайтын, екпіні киіз үйдің шаңырығын ортасына түсірерліктей, жыланша ысқырынған қара дауылдың аяғы қиыршық қарға айналғанда кеше ғана иіс– қоңысынан қашып тастап кеткен қыстаумен енді жылап көріскендей боламыз...

	...Бес жігіт бір замандарда сыбый– салтаң, жеңіл киіммен қонаққа бара жатқанда табиғаттың осы бір кәріне кездесіп, жолда үсіп өліпті– міс. Сондықтан бұл өзі «бес қонақ» атаныпты. Осы суық құралайдың лағын өргізетін мерзіммен де деңдес кететін көрінеді. Сондықтан оны «құралайдың салқыны» деп те атайды жұрт.

	Осындай қары қылаулап ысқырынған қара суық бірнеше күнге созылады. Біз ондайда иіріліп от басынан шықпаймыз. Үлкендер арқамызды көрпемен қымтап тастайды. Әжемнің кейде көңілі түссе, мүмкін, бізге суық тиіп қалар дейтін де болар, тас қып буылған теңді шешіп қаудыр тон, алба– жұлба құлақшын, тақасы тышқан кеміргендей мүжіліп, сірісі қисайған көн етігімді әпереді. Содан кейін біз «бес қонақ» түгіл он қонақ келсе де пысқырмастан, дауылмен алысып жүріп– ақ ойынды сала береміз.

	Менің тағы бір есімде қалғаны: біздің үйдің алдындағы жерошақтың жанында төңкерулі тай қазан жататын. Үстін бір көне тулақпен жауып қояды. Жерошақтан сәл әрірек шоқайып тезек үюлі тұрады. Жазда жағатын біздің үйдің бірден –бір отыны– тезек. Әжем мен шешем қаптарын иығына салып бір қыр асып қайтса болғаны, қолтығының астынан бастырмалай таңып, үйме қап тезекті әкеле салады. Кейде ол екуіне мен де ерем. Қолыма кішкентай дорба ұстап, тезек терісуге барам. Ол күні дүниенің жұмысын тындырғандай боп, тәмпіш танауымды аспанға көтеріп, көрші үйдің боқмұрындарын адам екен деп елемей кетем.

	Бірақ мұным бір ұйықтап тұрғанша ғана. Ертеңіне олардың шақыруы– ақ мұң екен, көйлегім артын жел көтеріп (үлкендердің айтуына қарағанда, мен бала күнімде жай жүрудің не екенін білмей– ақ өсіппін. Шешем екі иығымнан дем алып, әбден ентігіп келген мені көріп кейде: «Мына солының бір күні өкпесі ұшып өледі ғой», — деп дықсыз реніш білдіретін болса керек), үйірме қосылғанша асығып шаба жөнелем. Содан бәріміз қосылып көлдің жағасына жеткенше жарысамыз. Ол уақыттары ұл– қызға бөлу, айыру дегенді біз білмейміз. Жарық басып кеткен, күс– күс аяғымыз тыпырлап, дамбалсымағымызды жылдам– жылдам шешеміз де, жейдемізді, жүген сыпырғандай, басымыздан асыра бір– ақ ытқытып, шашымыз үрпиген күйі, жарыса келіп, суға күмп– күмп беріп кетеміз. Сарыкөлдің бір рахаты: суы тайыз, көп жерге шейін біздің кіндігімізден ғана келеді. Содан кейін судың ішінде асырды біз салмағанда кім салады!

	Сонда да бір бұйымтаймен жағаға келе қалған үлкендер, мейлі кім болсын:

	– Әй, әй! Алыстамаңдар, апанға түсіп кетесіңдер! Бері жағаға ойнаңдар, — деп ескертуді өздеріне міндет көреді.

	Біз, әрине ол кісінің көзінше жағаға қарай ойысамыз. Әлгі адам бетін ауылға бұра бергенде, айдын қадасың деп қайтадан құлаш ұрамыз. Сүңгіп кетіп бір– біріміздің сирағымыздан тартып құлату, не екі аяғының арасына басты сұғып жіберіп, суға аудурып тастау, бір– біріміздің құлақ, мұрнымызға су толғанша қос қолдап, кейде қос аяқтап су шашу — біздің еңбір сүйікті ойнымыз. Су шашысуға келгендер қыздар көбінесе:

	– Әкеме айтам!

	– Әже айтам!

	– Ағам айтам!

	– Апама айтам! — деп бізді қорқыта жылап судан шыға жөнеледі.

	Денеміз жүнін жұлған үйректің терісінен жаман түксиіп, жақ жүніміз үрпиіп, ерніміз көкпеңбек болғанда барып мең– зең боп, дірдек қағып судан шығамыз. Сосын жағадағы ыстық құмға аунай кетеміз де біріміздің үстімізге біріміз қоламта құмды үйгіштеп, жылыну қамына кірісеміз.

	Жылынып алғаннан кейін, сол тұттай жалаңаш күйіміз, әрқайсымыз қасымызға қызыл сазды мол етіп үйіп қойып, онан түйе, сиыр, жылқы, қой– ешкі жасауға кірісеміз. Өзімізге қанша мал керек болса, соншасын саздан соғып ала қоямыз. Сосын онымыз кепкенше тағы да суға түсеміз. Енді қарнымыз аша бастайды. Сол– ақ екен жағадан едәуір жер, бірақ тайызда өсіп тұрған қоғаның түбін жабыла келіп, қорс қыламыз. Қоғаның жуандығы қамшының сабындай, басы сүп– сүйір, өзі аппақ борығы болады. Судың түбінде ақ сүйрігі қылтиып көрініп тұрады. Сол– ақ екен сүңгіп барып қоғаға жалғанып тұрған түбірін үзіп жібереміз де, сала құлаш борығын сопаң еткізіп суырып аламыз. Сосын сол судың ішінде тұрып– ақ, тісімізбен борт– борт үзіп, үшеу– төртеуін бірден жеп қарынды мықтап тойғызымыз. Ал қамыстың сүйрігі одан да тәтті болады, қант татып тұрады. Бірақ қамыс өсіп тұрған жерге біз бара алмаймыз: суы терең. Сондықтан жағаға таяу шыққан бірлі– жарлы қамыс құрақтың тамырын, жабайы шошқадан бетер, түк қалдырмай суырып, аузымыздың дәмін алу үшін соны сорғыштаймыз. Бірақ ол жұтуға келмейді, тым қатты, тамақтан өтетін пәле емес. Сондықтан оны біз сағызша шайнап– шайнап, бар шырынын сорып болған соң, жөке сияқты қалдығын түкіріп тастаймыз.

	Өстіп жүргенде саздан жасалған малымыздың үсті кеуіп, олай– былай алып жүруге де жарап қалады. Малдың қамын біз жемегенде кім жейді? Сондықтан, судан шыққан бойымыздан, үлкендерден көргенімізді істеп көлдің жағасынан құдық қазуға кірісеміз. Мүңкіс иісі аңқып борсыған көл жағасының қоймалжың қара балшығын қорсылдата, қолығымызға жеткенше терең етіп құдық қазамыз. Сосын көктемдегі қар суымен көл жайылған кезде жағаға шығып қалған қамыстың жуандау бір бунағын тауып алып, бір жағын тісімізбен мүжіп қабығын сыдырып тастаймыз да, онан астау жасаймыз.Ұлудың қабыршығынан қауға сайлаймыз. Енді малымызды суармаған неміз қалды...

	Үлкендердің айтқанын екі етпейтініміз сияқты, ересек балалар қайда жүр десе, біздер, ұсақтар соңынан еріп сонда кете береміз. Бір күні мен сондай балалардың соңынан ердім. Олар тым алыстағы (маған солай көрінуі де мүмкін) дөңнің басында тұрған зиратқа келді.

	Осындағы ашылып қалған көрдің ішіне ін қазып итала қаз жұмыртқа салады дегенді мыналар үлкендерден естіген болса кере. Келген зиратымыз ортасында бордың өзінен кірпіш жасап қалаған шағаладай аппақ зәулім үй тамы бар, төңірегін төрт құлақ мола жайлаған, шөккен нардай сыпасы да баршылық, жай топырақтан томпайтып үйе салған төмпешіктері де тым көп бір үлкен қорым екен.

	Ересек балалар жаңағыдай бір құлап қалған көрді, оны кеулей қазған, біздей баланың басы сиып кетерлік үлкен інді де тапты. Кіріп– шыққын құстың ізі де көрініп жатыр. Мені ертіп келген үшеудің батылдау біреуі інге қолын тығып қарап еді, арғы жағынан ысылдаған бір сесті үн естілді. Әлгі бала қолын жылдам тартып алды. Өзінде өң– түс жоқ. Бәріміз де үрпиісіп қалдық.

	– Жылан! — дедік біреуміз қорқып.

	– Айдаһар! — дедік екіншіміз үрейленіп.

	– Ойбай, көрібақ!... — деп үшіншіміз көзі ұясынан шыға қаша жөнелді. Басқалары да зытты. Бестердегі мен оларға ере алмай бақырып келем. Сөйте тұра, біреу– міреу шынымен қуып келе жатқан жоқ па дегендей, артыма жалтақ– жалтақ қарап қоям.

	Содан қайтып моланың басына бару жайлы әңгіме қозғалса– ақ мен азар да –безер болатынды шығардым.

	Итала қаздың інінің аузына келгенді жыланша ысылдап қорқытытын әдеті барын соңынан білдім.

	Тағы бірде мен өзімізден сәл ересек балаларға еріп шағаланың жұмыртқасын жинауға бардым. Судың бетіне шыпта сияқты төселіп жатқан тасындының үсті толған жұмыртқа екен: бар да ала бер. Бұл жолы еркіншілік болды. Үйге көп етіп шағаланың жұмыртқасын әкеліп едім, үлкендер мұнымды ұнатпай қалды. Әсіресе әжем қатты ұрысты.

	– Жұмыртқадан балапан шығады, сосын құс болып көлді көркейтеді. Бұдан былай құстың жұмыртқасына тиюші болма, — деді ол кісі.

	Мен шынында да содан кейін жұмыртқа жинауды тегін олжа деп қараушылардан іргемді аулақ сала бастадым. Ол кездері әжемді жұрттың бәрінен де жақсы көретін едім. Керек десе, туған шешемді де оған теңгермейтінмін. Мүмкін, мені сол жаңығыдай тегін олжаға құмартудан әжеме деген сүйіспеншілік сезімім үзілді– кесілді тежеген болар. Әйтпесе бестердегі баланың соншалықты «құйма құлақ» бола қалуы екіталай нәрсе. Бізге тағы бір тамаша ермек табылды. Ол — майшабақ ұстау. Оны ересек балалар көрсетті. Дамбалымыздың екі балағын буып жіберіп, ышқырлығынан екі бала керіп ұстап суға батырады да, ілгері жүреді. Ал қалғандарымыз әріректен барып дөңгеленіп тұра қаламыз да, суды аяғымызбен, қолымызбен шалпуыштап, майшабақты жаңағы екі балаға қарай үркітеміз. Біз суды сабалап, айқайды салып, екі балаға келіп қосылған шақта, ол екеуі дамбалды судан шапшаң көтеріп алады. Сонда сасқалақтап жүріп майшабақтар дамбалдың ішіне кіріп кетеді. Кейде осы мақсатқа жейдені пайдаланып та жүрдік. Бірақ оның екі жеңін ғана емес, жағасын да буып әлек болатынбыз. Қазір ойлап қарасам, сонда біз жерден жеті қоян тауып алғаннан бетер қуанысып, балық ұстадық деп мәре– сәре боп жүргеніміз бекер ме деп қалам. Сондағы ұстағанымыз көбіне итбалық болар деген күдігім күшті...

	Осы көл басында маған басқа балалардың «жауыр к...» деп ат қойғаны да бар.

	Бір күні үлкен ағам өзіміздің есік мен төрдей сары атты ерттеп мініп жатты.

	– Мен де мінем! — деп жабыса кеттім.

	– Мен ана ауылға барам, — деп ағам көлдің арғы бетін нұсқады.

	– Мен де барам! — деп болмадым.

	– Мін ендеше артыма...

	Мен оның маған созылған аяғына жармасып, шалбарының балағынан тартқылап жүріп үстіне атша мініп алдым. Сосын ол еңкейе беріп іліп әкетті де, артына бірақ қонжитты.

	Қыстан арықтап шыққан болса керек, сары аттың арқасы пышақтай екен. Оның үстіне желісі де ішіңді түсіретін ит желіс боп шықты. Біраз жер жүргеннен кейін жаңа жоқ жерден қыстырыла қалғаныма іштей өкіне бастадым. Бірақ намысқа тырысып, сыр бермей келем. Арғы беттегі ауылға жете бергенде құйрығым дызылдап қоя берді... Біраздасын қайта қайттық. Қойшы, содан ертеңіне менің құйрығым күлдіреп шыға келді. Сосын жарылды. Кәдімгідей жара болды. Құйрығымның жарасына қарап суға түспей қалай шыдайын? Содан қағынған балалар көрмесін бе... Аяқ астынан, абыройым айрандай төгіліп, «жауыр к...» атандым да кеттім.

	Су тиген соң жарам ұшықпасын ба. Көпке шейін іріңдеп, түнде жатқанда дамбалым жабысып қалып, ит көрімді көрдім– ау. Әуелгі кездері ер жынысы деген атқа кір келтірмейін деп, бесте болсам да, намысымды қорғап, үлкендердің айтқанына болмай дамбалшаң жатып жүрдім. Сосын жаныма батып бара жатқан соң, намысты қорғайтын кез алда талай бола жатар деп ойласам керек, бәріне қолды бір сілтеп жіберіп, бесіктегі қалпыма қайтадан көштім. Себебі, түнде жатқанымда кейде көйлегімнің артқы жағы жабысып қалып та азап шеге бастадым.

	Сол жарам, қырсығып көл жағасын тастап, құм арасына көшкен соң барып әрең жазылды.

	Ендігәрі жайдақ атқа мінбестей болдым– ау...

	Сосын егін салғанды көрген бір бала бізге су жағасынан жер жыртуды, атыз қазуды, атпа жасауды үйретті. Бұл да бізге таңсық нәрсе боп көрінді де, бәріміз де аяқ астынан «диқаншы» боп шыға келдік...

	Бір мезгіл үлкендерге қолғабыс та тигіземіз. Ондайда, қолымызға бір құлаштай жіп ұстап, шөпшек теруге барамыз. Сарыкөлге құятын, жазғы салым суы тартылып, батпақ боп жататын тоғайлы, шырпылы, томарлы– томашалы бір жіңішке өзен бар. Соның жағасы, әсіресе көлге құяр жердегі түбек сыңсыған ағаш: көбіне терек, емен сияқты қабығы пілдің терісіндей құж– құж, қатпар– қатпар бір ағаштар өседі. Екібастан қызыл жыңғыл, ақ тал, бойшаң тораңғыл, тағы басқа да біз атын біле бермейтін, кейісі жатаған, кейісі биік– биік ағаштар өседі. Шөпшік дейтініміз — ағаштың қурап қалған немесе жерге сынып түскен бұтақтары. Шашылып жатқандарын ғана жинаймыз. Бізден әлдірек, ересектеу балалар қурап қалған бұтақты сындырып алып та жатады. Біраз уақыт шөпшек теріп, арқалап кете аларлықтай мөлшерге жеткенде жібімізбен буып, дайындап қоямыз. Бір жағынан ойнымыз да қалмайды. Есіме тұтқаным: бізден үш– төрт жас үлкен қыздар, енді сырт көз жоқ далада құтырынып, бізді, ұсақ балаларды, қуыршақ қып ойнай бастайды. Бес– алтылардағы ер балалардың біреуін күйеу, ал сол шамадағы қыз баланы қалыңдық етіп сайлайды. Сосын әлгілер екі жаққа бөлініп бір– біріне құда түседі, құйрық– бауыр жесіп, киіт киіседі. Қыз алатын жағы «қалың мал» айдап келеді. Сосын кәдімгідей той болады. Сонда ересек қыздар жар– жар айтып жаңағы кішкентай қыз баланы орталарына алып, бастарына шапан (қу қыздар әдейі осы ойын үшін алып шығатын болар) жамылып, кәдімгідей сыңсу айтады. Құдалардан, әсіресе күйеу баладан кәде талап етіп, бірдеңелер берісіп, бірдеңелер алысып жатады. Сосын «жасауымен» жарау «жорғаға» (әрине, онымыз тал таяқ) мінгізіп, қыздың отауын ақ нарға артып, соңынан мал айдап, кәдімгідей сән– салтанатпен аттандырып жүреді.

	Бала көргенін істейді. Жаңағы тоғыз– ондардағы үрпек шаштар әке– шешелеріне еріп осындай тойға барған, сонда көбісін көңілдеріне тоқып қалған шұнақ қыздар болулары керек.

	Менің бір қатты есімде қалған нәрсе:бала болып төбелесіп көрген емеспіз. Бейәдеп сөз айту дегенді білмейтінбіз. Сосын, бірдеңеге келісе алмай, қырғиқабақ болып қалған күннің өзінде әке– шешемізге барып шағынуды да ұят санаушы едік. Абзалы, үлкендер титтейімдейімізден осылай болуды құлағымызға құйып тастаған ғой деймін. Қайта, бізге қарағанда жаңағы ересектеу қыз балалар жоқ нәрседен, әсіресе сол құда түсу, той жасау, қыз ұзату сияқты ойынның кезінде аяқ астынан шартта– шұрт ұрсысып қалып жатады. Осы бір жәйттер есейген шақта есіме түссе: «Той үстінде не болмайды?...» — деп езу тартатынмын. Сондағы тоғыз– ондардағы қарашадай қыздар ұрысқанда бір– біріне:

	– Қарымсақтың қатыны!..

	– Тоқсанбайдың тоқалы!..

	– Бәкеннің бәлекейі!.. — десіп, қалың беріп өздерін айттырып қойған күйеулерінің, тіпті атасының атына дейін білетініне мен күні бүгінге дейін қайранмын.

	Енді бірде шөпшек тере барғанымызда, қараағаштардың аша боп біткен бұтақтарына қобыратып сала салған (қазақтың бейберекет нәрсені «қарғаның ұясындай» деп айтады ғой) қара қарғаның ұясынан жайын ауыздарын жыртылғанша керіп, дамыл таппай шиқылдап жатқан қызыл шақа балапандардың үстінен шықтық. Қызығып кеттік. Ересектеу балалар, борбайларын бұтаққа сыдырта, ұядағы балапандарды жерге лақтырумен болды. Бәріміз бір– бір балапаннан ұстап, қарқ боп қалдық. Шөпшекті де ұмыттық.

	Балапанды қойнымызға тығып, мақтаншақтауымыз иығымызға қондырып, бірнеше күн бойы балапанның қызығымен жүрдік. Басқа ойын жайына қалды. Қарғаның балапаны, найсап, тым нас болады екен, үйге әкелгенше қайта– қайта саңғытып, жейдемнің сау жерін қалдырмады. Әрине, шешем оған қатты ұрысты. Әжем арқасында ғана шапалақтан аман қалдым. Жейдемді де әжем жуып берді. Бірақ соның өзінде балапанның саңғырығы тиген жер көпке дейін көк теңбілденіп кетпей жүрді.

	Алайда оңай олжаның қуанышы, қызығы ұзаққа бармады. Сырғауылды жерге қағып, кесе– көлденең және бір жыңғылдың сынығын байлап отырғызып қойған балапаным қарғалығын істеп, тұғырдан түсіп ошақ жаққа барса керек. Ондай бейбастақтықты жаны сүймейтін тарғыл мысық, әй– шәйға қаратпай, әлгі бейшараның мойынын бұрап тастапты.

	Тарғыл сойқанға ошақ басында жатқан көсеуді жіберіп кеп қалдым. Мысық ащы бір баж етті де, көзді– ашып жұмғанша шаңырақтан бір– ақ шықты. Менен шындап сексенді білем, бірнеше күнге дейін көзіме көрінбей жүрді. Әшейінде мен тамақ ішіп отырсам болды: «Дос емес пе едік»,– дегендей маған олай– бұлай сүйкеніп, мөлдір қара, ұп– ұзын құйрығын көзді қызықтыра бұлғандатып, мен жеп отырғанымнан бірдеңе бергенше қасымнан шықпайтын.

	«Әсіресе қызыл тез оңар»,– дейді халық. Сол біздің қарғаның балапанын қолға үйретпек болған әрекетіміз көз алдыма келген сайын, қазақтың осы бір мақалы есіме түсе береді.

	Ол кездері менің ең бір жақсы көретін тамағым қазанжаппай еді.

	Әжем не шешем қамыр илей бастаса– ақ:

	– Қазанжаппай істейсің бе?– деп қасынан шықпай қоям.

	Әжем жерошаққа жыңғылды мол етіп жағып, сосын шоғын бір бөлек, шаласын бір бөлек шығаруға кіріссе– ақ болды:менің мұрадым бере бастайды. Оның табына ұстап әуелі қазанды қыздырып алады. Қызған қазанға май жағады. Сосын былжырақтау иленген қамырды былш– былш соғып, қазанды сылағандай ғып ішін толтыра, қалыңдығын бір елі етіп қамырды жапсырады да, қазанды жерошақтағы қып– қызыл шоқтың үстіне төңкере салады. Қызуы шықпасын дейді білем, жерошақтың айналасын, қазанның өзін қаппен жауып, жан– жағын қымтап тастайды. Сүт пісірімдей уақыт өткеннен кейін қазанды қайтадан ашып алады. Сонда сап– сары боп піскен, буы бұрқырап аузыңның суын шұбыртқан қазанжаппайдан дәмді тағам жоқ сияқты боп көрінетін маған ол кезде. Қазанға жабысып піскен нанды қырғышпен тіліп алмас бұрын әжем бетіне қаймақ жағып тәттілеп және жұмсартып қояды.

	Қайран, қазанжаппай!..

	Күн қатты ысып, шыбын– шіркей малға маза бермей бара жатқан кезде, жылдағы әдет болса керек, біздің ауыл үдере, тегіс көтеріле, құмға көшті...

	...Арада жыл өтті. Мен жетіге келдім. Енді өзімді әжептәуір жігіт санаймын.

	Біз биыл өзенді қуалай көшіп келеміз. Тағы да қоныс аудардық. Қозыкөш жер жоғары барып қондық. Тоқтаған жеріміз кәдімгі майдамтал– ең бір шұрайлы танап. Салы буып, лайланып ағып жатқан бір судан өттік. Кереге бойы көк шалғынға киіз үйлер тігіліп, «ананы әпер, мынаны әперден» балалардың қолы босап, бір тамаша тақыр бар екен, соған асықты ойнап кеп қалайық. Сол сәтте түсім бұзылып кетсе керек, болар:

	– Әй, саған не болды?

	– Бір жерің ауырып тұр ма?

	– Ішің бе?– десіп жатыр қаумашалап.

	– Жоқ, еш жерім де емес. Сендер ойнай беріңдер, мен қазір келем..,– деп үйге қарай жүгіріп ала жөнелдім.

	Аяғымды мысықша басып үйдің жанына келдім. Әйелдер үй тігу әбігерінде. Үлкен ағам ұзын ақ бақанмен қара шаңырақты көтеріп тұр да, әжемдер оны тезірек уықтап, сол көтерілген қалпында ұстап қалу қамында. Менімен ешкімнің жұмысы жоқ. Мен бұған қуанып кеттім. Бума шидің арасынан, көшерде өз қолыммен тыққан, әйкөл ойнайтын ақ таяғымды тауып алдым да, шауып отырып өзіміз салы байлап өткен өзеннің тұсына келдім. Ойланып тұрғаным жоқ, дамбалшаң мен жейдесымығымды(олай дейтінім, жайлауға шығарда үржаңа матадан тігіп берген жейдемнің су бойында бір айдай болғаннан кейін қай түсті және нендей матадан істелгенін біліп болмайсың: күн көзінде оңып, шабақ ұстау науқаны кезінде судан бір шықпай қойған соң оған не сын, не мін...) шештім де, басыма сәлдеге ұқсатып орап алып суға күмп бердім. Ағыны қаттылықтан ба, су мұп– мұздай екен. Оған қарап жатқан мен жоқ. Былтыр итше жүзіп үйренген мен, биыл су бойында құлаштап, шалқалап бір қырындап, тік тұрып жүзу сияқты біздің ауылдың ересек балалары білетін жүзу өнерінің барлық түрлерін тым жақсы үйреніп алғанмын. Сондықтан құлаштай малтып отырып, арғы бетке бір– ақ шықтым. Күн тас төбеде, ми қайнатады. Оған да қарап жатқан мен жоқ, өзіміздің көш құлаған таптауырын даңғыл жолмен салып келем. Тез жүрсем керек, өкпем ұшып қапты. Бір кездерде, үһ, ескі жұртқа да жеттім– ау! Бірден тезек үйген тұстағы шағырдың түбіне үңілдім. Қос қолдап, ін қазған тышқандай, топырақты да едәуір шығарып тастадым.. Үһ! Мұндай қуанбаспын: сақам орнында жатыр екен! Бұл өзі сол кездері маған киелі сақа сияқты боп көрінетін. Және ол жай ғана қой асығы емес, кәдімгі құлжа: киіктің асығы болатын. Үлкен ағам бір көңілі түскенде оған белдеулеп іш жағын толтыра қорғасынды мол құйды; сосын оны диірмен тасына салып бүк жағын теп– тегіс қып берді. Ол сақамен ойнағанда тіпті анау– мынау ересек балалардың өзін ұтып ала беретінмін. Ескі жұртта Әбдеш дейтін менен төрт– бес жас үлкендігі бар жалақ сары бала бір– екі рет әлімжеттік жасап, сақамды тартып ала жаздады. Сосын одан жасырып, сақамды шағыр түбіне көміп қойған болатынмын. Көшкенде, қара басып, тарс есімнен шығып кеткені.

	Сақамды ышқырыма қыстырдым да, көңілім бірленіп, ауылға қайта оралдым. Аяғым аннан– саннан бір тиеді. Делдиген тәмпіш танауым, екібастан, аспанда. Жол даңғыл, адасу деген ойда жоқ, әншейін, салып ұрып келем. Көңілім көтеріңкі. Манағы өзім өткен түйенің мойнындай иін– иін боп ағып жатқан өзенді, оның арғы бетіндегі су бойының шүйгін танабы — көгалға қонған өзіміздің ауылды көргенде өлеңдетіп жіберіппін. Үйлердің бәрі тігілген. Бәрінің де жанынан ошақ қазылып, түтін будақтап шығып жатыр. Күні бойы аш екенім сонда барып есіме түсті. Біздің үйдің ошағының басында біреу күйбіңдейді: әжем болар, деймін ішімнен. Осылай жағам жайлау, төбем қыстау боп келе жатқанда:

	– Ойбай!.. — деп атып түстім. Әрине, жалаң аяқ, жалаң баспын. Табаныммен мұз басып кеткендей болдым және бірдеңе жүрек айныта былқ ете қалды. Зәрем тас төбеме шықты. Жақ жүн үрпиген. Атып түскен бойда жалт бұрылып жолға қарап едім, тақыр жолдың қақ ортасында сала құлаш шұбар ала сұр жылан басын кекшеңдетіп, маған атылмақ болғандай шиыршық атып жиырыла бастады. Мен де жалмажан таяғымды жіберіп кеп қалдым. Дәл тиді білем, жылан сылқ етіп, кирелендеді де қалды. Сол– ақ екен, таяғымды қайтадан қолыма алып, жанына таяным келдім де қақ бастан періп– періп жібердім. Жыланым бірден жан тапсырды. Мәлғұнның басын мылжа– мылжа еттім де, енді бел омыртқасын үзіп, құйрығын құртуға кірістім. Өйткені, бел омыртқасын үзіп, құйрығын езгілеп тастамаса, жылан қайта тіріліп кетеді, тіпті сол құйрығының өзі өсіп жылан боп шығады деген әңгімені үлкендерден еститінмін. Ол жайында жыланның аузынан шығыпты– мыс деген мынандай тақпақ та бар:



	Алтын басым сау болса,

	Алты күнде тірілем.

	Жез құйрығым сау болса,

	Жеті күнде тірілем.

	Ортан белім сау болса,

	Отыз күнде тірілем.



	Шұбар ала сойқанды жайратып салдым да, жолдан шеткерек жерден таяғыммен шұқыр қазып, оны соған апарып мықтап тұрып көмдім. Үлкендер бізді кішкентайымыздан осыған үйреткен. Бұл өзі халық даналылығынан туған жәйт қой деймін. Себебі, ашық жатқан жыланға шыбын– шіркей қонады. Сосын ол малдың үстіне, емшегіне, үйдегі аяқ– табаққа, адамның беті– қолына қонып ауру таратуы әбден ықтимал ғой.

	Сөйтіп, мен өмірімде алғаш рет өз қолыммен жылын өлтірдім. Күні бүгінге дейін сол бір жолда жиырылып жатқан жыланды жалаң аяқ басып кеткенім есіме түссе, тұла бойым біртүрлі түршігіп қоя береді...

	Жыланның естімейтініне менің сонда көзім жетті.Әйтпесе, танауым көк тіреп, тамағымды жырта айқайлап өлең айтып, желе– жортып жолдың шаңын бұрқыратып келе жатқанымды естімес пе ол тас керең болмаса? Аракідік «ажал айдаған жылан жолдың үстінде жатады» деген мақал да ойыма келеді. Бала да босам, адаммын ғой. Ал адамға бас имейтін, адамнан қаймығып, бас сауғаламайтын не бар жұмыр жердің бетінде?!

	Жылан демекші, су бойында қамшыдай қатқан сұр жылан — оқ жыландар болады. Ересектеу шағымда онымен бір– екі рет арбасқан да кездерім болды. Ондай жылан адамды көрісімен қаққан қазықтай боп тік шаншылып ширатылады да, басын ырғап– ырғап тұрып, атылып кеп қалады. Бірақ баяу ұшады және онша ұзаққа атыла алмайды. Жылан атыла берген кезде оңға не солға бірер қадам шегінсең болды, сұр сайтан көздеген жеріне келіп сылқ ете қалады. Бір қызығы : өліп түседі. Сол кезде оны қалай мылжалаймын десең де еркің. Бірақ ондай жерге жалғыз адам баруға болмайды. Себебі: сен біреуін өлтіріп жатқанда, саған басқа тұстан екіншісі атылуы мүмкін. Оқ жылан шаққан малдардың өлгенін де көрдік. Қазір ойласым, біздің сонымыз көзсіз ерліктен гөрі ес білмеген есерлік пе деп қалам...

	Бірақ біздің ауылдың балаларын жылан шақты дегенді естіген емеспін. Ал су бойында бұзаубас, улы шаян, бүйі дегендер де баршылық. Олардың талайын өзіміз өлтірдік те Алайда ешқайсымызды не бұзаубас, не шаян,не бүйі шағып көрген емес.

	Біз қоныс аударып қонған жерді «Құйылыс» деп атайды.

	«Құйылыс» дейтін себебі: екі өзен қосылып, бір арнаға құяды.

	Бір топ бала көсік іздеп ауылдан жартышақырымдай ұзап едік, судың тағы бір тармағына тап болдық. Кәдімгі сарқырама, ағысы сондай қатты, суы сондай тұнық. Балық деген ықылым, сыймай жүр. Сосын келген бойдан әжемнің қыр соңынан қалмай қыңқылдап, бір көзі сынық тебен инесін сұрап алдым. Инені отқа салып жасыттым да, ұстаның баласы емеспін бе, тым жақсы етіп қармақ идім. Біздің үйде қайдан пайда болғанын білмеймін, кебеже, сандық, аяққапты ақтарғыштап жүріп, күтпеген жерден әжемнің жаңа шапанының қалтасынан бір шумақ кендір жіп тауып алғаным. Мұндай қуанбаспын! Одан ұзынырақ етіп қармақ бау жасадым. Жіптің мықтылығы сонша, былай үзуге қолымның әлі келмей, тісіммен борт еткізіп қиып жібердім. Қармақ баудан қалғаны, әрине менің екі жеңі алба– жұлба, өңірі өрім– өрім, етегі сауыс– сауыс шапанымның қалтасына түсті.

	Ол кездері менің төрттер шамасында Өтепберген дейтін інім болды. Ол шикіл сарының нағыз өзі еді. Ылғи бір көзін қысып жүретін әдеті бар– ды. Сондықтан ауыл балалары оған «қыли» деп ат қойып алған– ды. Жыныма тисе, мен де, інім екен деп қарамай : «Әй, қыли» — деп дүрсе қоя беретінмін. Жазда күнге күйіп сарғыш шашы аппақ боп кететін. Ініме мен кәдімгідей мәтібимін. Айтқанымды істетем.

	Қармақ сабым бұрыннан бар болатын. Енді ініміз екеуміз көгалға барып шегіртке аулауға кірістік. Мен, әрине, ыждағатпен, ұсынғаным құр кетпейді. Ал Өтепберген, бала ғой, бірер шегірткені өлдім– тардым дегенде әзер ұстайды. Мен оған өктемдік көрсетіп қоям. Бір– екі рет маған қарсы келмек болғанда: «Ендеше балыққа апармаймын!» — деп мен де қисая кеттім. Ол жым болды. Ұстаған қызыл қанат шегірткенің қанатын, аяғын жұлып тастап, қалбырға атып ұрдым. Сосын ол тырп етпей сонда жатады. Сөйтіп қалбырды шегірткеге толтырдым. Үйден кіші– гірімдеу шелек ала шыққанмын. Шелекті де, қалбырды да ініме артып қойып, өзім қол бастаған батырдай, қармағымды шашақты найзаға ұқсатып алға қарай төндіре ұстап, желе –жортып өзенге қарай бет алып келем.

	Сөйтіп, екеуміз өзеннің жағасына жеттік. Қармақ тиіп кетпесін деп інімді шелегімен әрірек отырғызып, өзім қармаққа семіздеу бір шегірткені шаныштым. Балықшылардың ырымын істеп, шегіртке мен қармағымның үстіне екі– үш рет түкірдім де, суға атып кеп жібердім. Мен әуелде қармағымды зымыратып алып бара жатқан ағыс екен деп ойладым. Тартып кеп қалып едім, қармақ сабымды майыстыра бір кебістей алабұға торс етпесі бар ма! Інім менен жаман қуанып кетті: қармақпен балық ұстағанды алғаш рет көріп тұрғаны осы болса керек. Балықты ауылға тірідей апарайық деп, шелекті суға толтырдық та, ұстағанымызды соның ішіне қоя бердік. Ол сойқан аядай суға көнгісі келмей, құйрығымен сабалап шалпылдатып шелектегі суды төгіп бітті. Өтепбергенге тамаша бір ермек табылды. Балық шашыратып көйлегінің алдын малмандай су қылғанына қарамастан, інім балықтың суда қалай тулағанын, шоршығанын көргенде, екі санын бірдей шапаттап, мәре– сәре болды да қалды. Мен томпылдатып балықты ұстаған үстіне ұстап жатырмын. Бір кішкентай ақ балық ілініп еді, оны қайта қармаққа шаныштым да, суға лақтырдым. Өзім күткендей, бір шорағай оны қомағайлана жұтып кеп жіберді. Тартып кеп қалдым. Әлім әзер жетсе керек, балтаның сабындай сұр шорағай су жиегіне келе бергенде қармақтан жырылып жерге түсіп кетті. Мен қармақты тастай сала, үстіне етпетімнен құладым. Шорағай суға кетпек боп бұлқып жүр. Мен оны қос қолдап жағаға лақтырмақ болам. Бірақ екі алақаным да шорағайдың шырышына былғанғандықтан, балық сусып қолымнан біресе шығып, біресе түсіп кете береді. Екеуміз біраз алыстық. Ақырында мен жеңдім– ау, әйтеуір! Шорағайым енді шелекке сыйсайшы. Өзінің сырты жыланды еске түсіретін шұп– шұбар неме екен. Аузының үлкенін қайтерсің. Тұншыққаннан сағалдырығын кере аузын жайындай ашқанда інім шынымен қорқып, шорағайдың маңына жуымай қойды. Оны басқа балықтан бөлек, құмның үстіне жеке тастауға тура келді. Түске тармаса құнан қойдың бір білем құйрығындай ақ балықтар қаба бастады дейім. Әлсін– әлсін ауада олардың күміс қабыршықтары жарқылдады да жатты. Күн қыза таза қызық болды: қармағым суға батар– батпастан тартады да тұрады. Мен тек торсылдатып ілінгенін жағаға ытқыта берем, ытқыта берем. Өтепбергендей жинаушым бар.

	«Аңшылық — көздің құрты» деп біліп айтқан болар, балықтың қызығына түскен мен алабұға мен ақбалықты судан суыра беріппін, суыра беріп — інім:

	– Қайсар, балықты қайда саламыз? — дегенде барып артыма бұрылдым. Қарасам, аулаған балығымыз шелекпен бетпе– бет болып тұр екен. Құмның үстінде бөлек жатқан шорағайымыз және бар. Жаңа Өтепберген: «Мен де салайыншы...», деп қыңқылдаған– ды.

	– Бөтен адам ұстаса қырсығып қалады, — деп қармағымды бермеген едім.

	Ішімнен енді соған ұялғандай болам. Інім де бір көзін қысып қойып, маған жалбарына қарайды. Аяп кеттім. Бауырым ғой, артыма ерген қарам ғой...

	– Мә, сала ғой, — деп қармаққа шегіртке шаныштым да сабын інімнің қолына ұстаттым. Оның лақтырған қармағы бір– екі рет суға жетпей жиекке түсіп, біраз әуре болды. Мен орнымнан тұрып, қалай лақтыру керек екенін көрсетіп бердім. Сосын ол тағы лақтырды. Қармақ судың шетіне таман барып түскеніне қарамастан, бір ашқарақ алабұға жемді ала қашты. Өтепбергенге:

	– Тарт, тарт! — деп айқай салдым.

	Інім қармағының сабын жоғары көтеріп кеп қалып еді, алабұға, біздей тікенегі бар қып– қызыл қанатын едірейтіп қара жолақ күйі судан салпаң етіп шыға келді. Сонда өмірінде тұңғыш рет өз қолымен тірі жәндік ұстаған Өтепбергеннің қуанышын көрсеңіз! Ол тағы да төрт– бес балықты жағаға лақтырды. Бірақ көбінен айырылып қалып жатыр. Мен жәй отырмын. Қармағына бірдеңе қапқан сайын інім мәре– сәре боп, бар даусымен мені шақырып айқайлап, су бойын басына көтереді. Мен оған ішімнен күлем де қоям. Бір уақытта қарасам, балық салатын жеріміз қалмапты. Шегірткеге деген қалбырымыздың өзі інімнің ұстаған балығына толып кетіпті.

	Енді ауылға қайту қамына кірістік. Масқара болғанда, ұстаған балығымызды көтере алсақшы. Інім шортаннан кәдімгідей қорқып, жуымай қойды. «Қалбырдағы мен шортанды сен алып жүр, шелекті бірдеңе етіп қос қолдап көтерсем де, өзім апарайын», десем, Өтепберген шорағайды айтсам болды, жұтып қоятындай көріп, азар да — безер болады. Мұндай ызам келмес. Оған: «Ендеше бір қолыңа қалбырды ұста да, бір қолыңмен шелекті көтеріс», — десем, балық бетімен– бет болған шелекті ол түгіл, менің өзім де әзер– әзер орнынан қозғаймын. Дегенмен, сонша еңбекті далаға тастауға болмайды. Ауылға барып әжемді шақырсам қайтеді, деген ой да келді маған. Бірақ оны біртүрлі ар көрдім. Сондықтан неде болса күшімді сынайын деп, шорағайды шелектегі балықтың үстіне кесе көлденең салдым да, шелекті мықшия келе, жерден қос қолдап тұрып көтеріп алдым. Жіліншігім майыса, бес– алты қадам аттап едім, шелектің сым тұтқасы қолымды қиып кетті. Оған да айла таптым: үстімдегі жейдемді шешіп алдым да, ұстайтын жерімді дұрыстап тұрып орап тастадым. Өтепберген қалбырдағы балық пен қармақты ұстап келеді. Ол маған бір көзін қысып тұрып, жәутең– жәутең қарай береді. Көмектескісі– ақ келеді, бірақ қалай қолғабыс етерін білмейді. Шелектің ауырлығы сондай, құмдақ жерге аяғым тобығыма шейін батып кетеді. Ақырындап екі аттап, бір тоқтап, үйге де жеттім– ау бір кезде!

	– Әже! — деп бар дауысыммен айқайлап жіберсем керек. Ол кісі үйде екен, сыртқа шыға келді.

	– Әже, міне, саған әкелдік! — деп арсалаңдап мойнына асыла кеттім.

	– О, құлдығым менің! Әжесін асырады деген осы емес пе! Жарығым!... — деп әжем мені мейірімді құшағына қысты. Сол сәтте менен бақытты ешкім болмаған шығар жұмыр жердің бетінде!...

	Әжем біз әкелген балықты түгел асып, ауылдағы абысын– ажындарын тегіс шақырды да, үлкен бір ағаш табаққа салып, бәрінің алдына қойды. Кемпірлер мені жер– көкке сыйғызбай мақтап жатыр. Балықтан соң қызыл күрең хош иісті шайға қаймақты баса құйып, әрқайсысының алдын қызыл ала қағазға түрілген бір– бір кәмпиттен тастап, әжем оларға өз қолынан жақсылап тұрып шай берді. Маған да бір кәмпит тиді. Өтепберген де құр қалған жоқ. Мұндай шүлен тарқату аса бір қадірлі қонақ келгенде немесе үлкен бір қуанышқа орай той жасағанда ғана болатын жомарттық еді...

	Ауыл балалары сол күні– ақ құлақтанып болды. Олар да әжелерінен, шешелерінен, апаларынан ине сұрап алып, бәрі дерлік маған жүгіріп келіп жатыр. Ұстаның баласы емеспін бе, дегендей ошақта от жанып жатыр еді (әжем кешеден бері ірімшік қайнату әлегінде болатын), инелерін отқа салып суын қайырам да, дем арасында қармақ иіп бере қоям.

	Сонымен, қойшы ертеңіне он шақты бала боп балыққа аттандық. Бәріміздің де қармағымыз бар. Бұл жолы інімді ертпедім. Өйткені бүгін басымда басқа бір ойлар пайда болған еді. Соған ол кедергі етер деп әдейі ертпедім. Себебе ол әлі жүзе білмейтін. Шалшық суға талай апарып, ағаларымның маған істегенін оған істеп көріп едім, түкті де ұқпайтын бір кеще боп шықты: қол– аяғын қаншама шалпуыштатқанымен, иегінен ұстап келе жатқан қолымды тартып алсам болды, суға лақтырылған кесектен бетер, шым бата бастайды. Сосын онымен көп әуре болып жүруден жалығам да, құлаштай сермеп судың сап– салқын ортасына барып, өзім қатарлы балалармен сілеміз қатқанша жалақ ойнап, емін — еркін асыр саламыз кеп. Біздің күнге қақталып қап– қара боп кететініміз сонша, жалақ ойнап су астымен қашқанда бір– бірімізге тек ағараңдаған май табанымыз ғана көрінеді.

	Менің ақылыммен басқа балалар да інілерін ертіп шыққын жоқ. Олардың да бірталайы көздерінің жасын көлдетіп қала берді. Біз өзімізді ересек санаймыз, сондақтан кішкентай балалардың көз жасына онша көңіл бөлмеуге тырысамыз.

	Шешем маған:

	– Ерт ананы ырылдатпай. Ертпедің бар ғой, қайтып келген соң менен жақсылық күтпе! — деп қоқан– лоққы жасаған болып еді, мен оған да қыңбадым. Қайтып келгенше інімнің көз жасының тиылатынына, шешемнің ашуының тарқайтынына іштей сенімім мол сияқты.

	Сонымен, он шақты бала қатар– қатар тұра қалып қармақты салып кеп жібердік, балық қауып кеп қалды. Менің серіктерім өмірінде балақ пен бақаны айырып көрмеген қыр қазағы болса керек, қармақтарына соқыр шабақ түссе де, кешегі менің інімнен бетер естері шыға қуанып, балық үлескеннен жаман, улап– шулап, өзен жағасын бастарына көтерді.

	Әжем кеше маған: «Ұстаған былығыңды осыған тіз», — деп бір құлаш кендір жіптен жорамал жасап берген. Бір ұшына балық сағағынан жырылып кетпес үшін сынық сүйемдей жыңғылды, ортасынан кертті де, мықтап тұрып байлады. Екінші ұшына істікке ұқсатып, ұшы біздей жіңішке, бұл да бір қарыс шамасы, тал байланды. Міне, жорамал дайын. Мұның бір тамшысы:ұстаған балығыңды сағағынан ілесің де, суға емін– еркін қоя бересің. Істік таяқшаны жағадағы балашаққа тереңірек батырып қойсаң болды, ұстаған балағың, сол тірі күйі, суда сайраңдайды да жүреді.

	Менен көріп басқа балалар да әке– шешелеріне не ағаларына жорамал жасаттырып алған– ды. Олар да қармақтарына қапқан балығын, өзара мақтанысып, бір– біріне көрсетісіп алып, жорамалдарына тізгіштеп жатыр. Үлкендеу алабұға не ақбалық түссе, маған да көрсетіп қояды. Ондай жеңілтектік істеуді мен өзіме біртүрлі мін көрем. Менің кеше шыққан даңқымнан кейін мыналардікі, әшейін, баланың ойыны сияқты боп көрінеді. Өзгелерден бұрын жорамалымды балыққа толтырдым да, шаруасын тындырған адамша, құмға шалқамнан жата кеттім. Аяғым үстіне аяғымды да салдым ғой деймін.

	Серіктерімнің бірнешеуі жөн сұрап еді, оларға сөзімді шығын қылмайын деп, ыммен жорамалымды көрсеттім. Бәсекесіз бала бола ма, сосын бәрі де жорамалдарын тезірек толтыруға асықты. Толтырғандары, маған еліктеп, екі қолын желкесіне қойып, аяғын аяғының үстіне салып, қасыма жата– жата кетіседі.

	Маған кешенің өзінде бір ой келген. Оным арғы беттегі, әрқайсысының аумағы кәдімгі киіз үйдей биік тал өскен құмдауытта не бар екенін өз көзіммен көрмек еді. Тоғайдың ішін, із кескен адамдай, әрлі– берлі шарласам деп едім. Оны сонда– ақ іске асыруға болатын– ды. Алдымен, жалғыз болған соң жүрексіндім. Сосын, мен жоқта жүзу білмейтін інім суға түсіп кетер деп те қорықтым. Бүгін ұтыры келіп– ақ тұр. Маған ерген балалардың бәрі де жүзе біледі. Жорамалы тым ұзын болса керек, әлде балық ұстауға ебі жоқ боқмұрын ба, бір серігімнің жорамалы толмай– ақ қойғаны. Менің шыдамым таусылды. Енді етпетімен аунап түстім. Қасымдағылар да осыны да істеді. Сосын мен оларға ойымдағыны айта бастадым. Бір– екі су жүректілеулері:

	– Ағыс тым қатты ғой...

	– Алып кетіп жүрсе.., — деп міңгірлей бастап еді, олардың қоян жүрек қорқақтағы басқаларға тарамасын десем керек:

	– Онда екеуің де киіміміз бен жағадағы балықты қараңдар!– дедім бұйырып.

	Олар сосын аузын ашудан қалды. Ойымдағыны талқыға сала берсем, тағы да шетінеушілердің шыға бастайтынын ішім сезді де, нартәуекел деп, әй– шайға қарамастан, ағынның сұсынан аздап сескенейін десемде, «шешінген судан тайынбас» деп, басқаларға қарамастан өзім бірінші боп өзенге қойып кеттім. Су тастай екен. Қатты ағын мені алды да кетті. Бірақ оңайлықпен берісер емеспін. Құлашымды сермей түсіп, ағынға қарсы қиялай малтып келем. Ілезде– ақ арғы беттке жүзіп шықтым. Сонда барып менің серіктерім– бес– алты бала жапа тармағай суға күмп– күмп берісті. Олар да, жүзіп, аман– есен бергі бетке шықты. Кейбіреулерін ағыс ағысыңқырап, мен тұрған жерден жиырма– отыз қадамдай ауытқып барып судың түбіне табанын тіреді. Бәріміз тұттай жалаңаш, өзара шауқылдасып, бірақ жан– жағымызға қараңқырай, аяғымызды абайлап басып, қалың тоғайдың ішіне кірдік. Бәрінен бұрын шеткі талдан бір– бір таяқ сындырып алдық. Сосын бізге, қарулы адамша, кәдімгідей батылдық пайда болды. Тоғайдың ортасына таман бара бергенімізде алдымыздан тәтті тамыр кездесе кетті. Мұндай қуанбаспыз. Тізерлеп отыра қалып, тышқаншылап, әрқайсымыз бір– бір тамырдың түбін қаза бастадық. Ыждағаттауымыз жуандығы қамыт тігетін таспадай ұп– ұзын тамырды суырып алып, құмын қолымызбен қаққан болдық та, бір ұшын аузымызға салып сағызша шайнай бастадық. Тәтті тамырдың дәмі бір кездерде сатылатын, қаптесердің құмалағы сияқты «сен– сеннен» бір аумайды. Соңынан оған қарап: «Әлгі құмалақты сол тәтті тамырдан жасамады ма екен?»– деген де ой келетін маған төменгі кластарда оқып жүргенімде.

	Сосын тоғайдың тақырға таяу бетінен мыртық бұта кездестірдік. Оның басында, ұсақ моншақ сияқты, төрт– төрттен шоғыр– шоғыр боп өскен қып– қызыл, доп– домалақ дәнді көрдік. Көзіміз қызығып тұр. Бірақ не екенін, жеуге болатынын не болмайтынын білмейміз. Туғалы көрмеген жидегіміз.

	– Сен же...

	– Сен же...

	– Сен батырсың ғой.., — деп бір– бірімізді қайраған боламыз. Бірақ ауызға алуға ешқайсымыздыңда батылымыз бармайды. Әжемнің:

	«Далада жүріп бұрын дәмін татып көрмеген нәрсені аузыңа алушы болма»,– деп талай ескерткені маған қатты әсер еткен болуы керек, әшейінде көзсіз батырлыққа бара беретін менің де бұл жолы қозғала қояр түрім жоқ. Жидекке сұғымызды қадаған сайын аузымыздың суы құрып барады. Біз қайбір жеміс, жидек жеп өскен қазақтың баласымыз. Анда– санда, онда да айттың тұсында, әжем, ауқаттылардың үйіне бара қойса, бірлі– жарым кепкен өрік, мейіз әкеп беретіні барды. Оғанда біраз уақыт болды.

	Жемісті жегім кеп, дәмін татып көргім кеп өзім де өліп барам.

	Бірақ жан тәтті, қорқам.

	– Айда, бір– бір түйірін ғана аузымызға салып көрейік, ащы болса түкіріп тастармыз,– дедім мен бір кезде.

	Бәрі келісе кетті. Татып көрдік. Шырыны жылымшылау екен. Бірақ дәмі бөтен емес, қант татиды. Сол– ақ екен, бір– бірімізбен бәсекелесе, таласа– тармаса уыс– уыс қып әлгі аты да, заты да өзімізге бәймәлім жидекті аузымызға атып жатырмыз, атып жатырмыз.

	Бақсақ, біз кәдімгі қызыл деп аталатын жұпыны жидексымаққа кездескен екенбіз. Оны біз, әрине, соңынан білдік.

	Күн еңкейе ауылға қайтқанды мақұл көрдік. Енді шөл қысады. Бірақ оның амалын біз жақсы білеміз. Шөлдей қойсақ, құрт– құмырсқа, бақа– шаян құжынап жүрген жағадан өлсек те су ішпейміз. Ондай жағдайда шешініп жіберіп, өзеннің қақ ортасына барамыз да, құйрығымызды жарқырата, сүңгір үйрекке ұқсап су астына кетеміз де; тереңіне таман барып әрі тұнық, әрі мұздай судан рахаттана, бақаша тырбыңдап жүріп– ақ қылқ– қылқ жұта береміз. Бір сүңгігеннен шөліміз қанбаса, біраз дем алған соң, қайтадан сүңгиміз.

	Бұл жолы да солай істедік.

	Тәтті тамыр мен жидекке тойып алып, өзеннің ортасынан су ішіп шөлімізді қандырып, жорамал толы, яғни бір асымдық балығымыз бар біз жүгімізді ауырлай, маң– маң басып күн екіндіге таянғанда үйді– үйімізге тарастық. Біз де рахаттанып қайттық, балықты көріп ата– аналырымызда разы боп қалды.

	Маған бұл да осы үйдің жәндігі ғой деген ой келсе керек,тарғыл мысықпен қайтадан достаса бастадым. Оның әсіресе балық жегенін қызық көрсем. Өзі өте қу, әккі мысық болатын– ды. Менің балық әкеле жатқанымды көш жерден сезді. Ауылға әуден жер қалғанда ұзын құйрығын үйірген қамшыдай сәнді бұлаңдатып, алдымнан шығып, «үйірімен үш тоғыз» деп мені құттықтағанға ұқсап үсті– үстіне мияулап, қапталдаса,үйге шейін еріп келеді. Алдына бір балықты лақтырсам болды, ысылдап– пысылдап, қырылдап– гүжілдеп ит әуреге түседі. Өзі қызылшыл– ақ. Әбден жеп болғанша ойбайы мен байбайы бір үзілмайді. Балыққа тойып алғаннан кейін: « Саған көп рахмет, достым!»– дегендей, менің екі аяғыма кезек сүйкеніп олай бір,былай бір өтеді. Сосын барып, еріккен ол, мен әкелген балықты қызықтап отырған інімнің аяғын жұмсақ табанымен қытықтап, ойынға шығады.

	Әжем мені айналып– толғана жүріп, қазанды жудырып жібереді де, кішкене тоңмай шыжғырып, балықты бажылдатып қуыра бастайды. Қуырған балықтың иісі қандай әдемі, бірден тәбет шығарады. Қуырған балыққа тойып алғаннан кейін, төсекке қалай құлағанымды өзім де білмей қалам.

	Балық демекші, балықтың өтін дүниеде жек көрем, Болар– болмас өттің дәмі сезілсе болды, лоқсып, құсқым келіп, әптер– тәптерім шығады. Соңынан білдім, мұнда бір сыр бар екенін.

	...Шешем мені емшектен шығармақ болады. Бірақ қалай шығару керек? Әртүрлі айла– шарғы жасап көреді, мен оған болмаймын: екіге таянып қалсам да, қас маманы борпылдатып сора беріппін. Бір күні шешем, тақи болмаған соң, мен жиіркенсін деп емшегінің ұшына сиырдың жас жапасын жағады. Одан да ештеңе шықпапты. Бір күні үлкен ағам ау салып бір қап табан әкелді. Содан әлгі балықтың өтін жинап алып, шешем емшегінің ұшына жағатын болған. Мен бір– екі рет сорып көріппін де, соңынан құсып итім шығыпты. Содан барып емшекке жоламайтын болыппын. Балықтың өті десе күні бүгінге дейін тұла бойым тітіркеніп қоя береді.

	Балық аулап қайтқанда үйге жеткенше қарынымыз ашып қалатын да кездер болады. Дайын тұрған тамақ жоқ бола қалса, оған да қынжылмаймын. Тек от жағылып жатса болғаны. Кебістей– кебістей алабұғаның төртеу– бесеуін іріктеп алып, оттың қалың ортасына тастап кеп жіберемін. Сыртындағы қабыршақтауға келмейтін қатты қабығы күйіп үлгергенше, алабұғаның өзі де пісіп болады. Алабұға оттан қап– қара боп шыққаныман, шыбықпен сыдырсаң болды, күйген қабыршағының астынан, аузыңның суын тамыза, сап– сары боп піскен балықтың өзі шыға келеді. Сосын оны жоныннан іреп қақ бөлесің. Сонда буы бұрқыраған алабұғадан дәмді тамақ жоқ сияқты боп көрінеді саған. Алабұғаны отқа есеппен салам. Сосын үлестіргенде де ең үлкенін әжеме, онан кейінгісін шешеме, сосынғысын өзім алам. Ал інім мен қарындасыма қылқанын тазартып бермесе болмайды: қақалып не тамағына сүйек кетіп қалуы ықтимал. Әдеттегіше, ініме балықты қылқанынан мен айырып беремін де, кішкентей қызына шешемнің өзі қамқырлық жасайды.

	Өзен бойында да маса, шыбын көбейіп, әсіресе қан сорғыш сона, сойқан сәйгел, бөгелек малға маза бермей бара жатқан соң, біз тағы да артынып– тартынып қоныс аударуға мәжбүр боламыз. Енді құмға көшеміз. Киіз қоршаманың ішіндегі менің орнымды төрттердегі інім Өтеберген мен жаңа ғана жүре бастаған қарындасым Ханзила басты. Мен, астымда құр тоқым,тойға жайдақ мініп келем. Тайдың жүгені де жоқ, тек ноқтамен қақпалаймын. Бірақ мен тайдың үстінде өзімді құйып қойғандай сезінем. Ноқтамен жұмысым жоқ, әйтеуір беті ауған жағына лағып кетпесін деп шылбырынан тартыңқырап ұстап отырам. Ал тайды олай– бұлай бұру, не қатты, не жай жүргізу менің үлкен башпайларым мен қос тақымыма байланысты. Оңға бұрғым келсе, сол башпайыммен қолтықтан, шпор сияқты, періп– періп қалам. Тай айтқанымды екі етпейді: бұрыла кетеді. Солға бұрайын десем, тәңір берген оң башпайым бар. Шоқыта жөнелгім келсе,қос тақымымды қысып– қысып жіберсем болды, қасқа тайым бұлтың қағып ала жөнелді. Артыма қарай қайта жүргім келсе, шылбырды тартыңқырап, екі өкшеммен бүйірден қаттырақ нұқып– нұқып қалсам болды, сонда ол шырқ айналып кері бұрылады. Дегенмен өзі есті мал еді. Оны тәубесіне келтіруде де менің еңбегім бар. Өйткені бұл тайға бас білгізген өзіммін.

	Күздің бір шығырмақ күні еді. Ортаншы ағам– Дүзікбай үй жанындағы өзектен жылқы суаруға кетті. Ішінде қасқа тай да бар. Қызық көріп мал су ішіп жатқан жерге мен де бардым. Қасаба биелер мен әкемнің сары атының лезде– ақ қарындары қампиып шыға келді. Жарықтық жылқы малы пәк жаралған жануар ғой: апамдардың кешіп барып су алатын жеріне де бастарын салғысы келмей, едәуірге дейін тоқтамай, судың мөлдір, тұнығынан ішіп қайтты. Қасқа тай да сақа үйірлестеріне еріп суға тойып шықты. Бірақ аналардай бүйірлі бұлтию дегенді білмейді. Өзі қутыңдап, түгі жылтылдап, төрт аяғын бірдей ойнақы тастап көзді қызықтырып барады. Ағам жылқыны қайта айдап келіп, ашық қораға кіргізе салды да, жайына кетті. Ал қасқа тай, еріккеннен шалының әр тұсына бір сүйкеніп сыртта қалды. Мен жақындай беріп едім: «Шамаң келсе қуып жет, айлаң асса ұстап көр»,– деп тәлкек қылғандай, айнала шоқырақтап, ойнақтай түсті. Тай мені мұндай қызықтырмас. Делебем қозып– ақ кетті. «Қолыма бір түссең!»– деп іштей кіжініп қоям. Былай ұстатпайтынын байқаған мен айламен тайды қораға қарай ығыстыра бастадым. «Осы ойнағанымыз да жетер енді»,– дегендей қораға жайбарақат кіре берген қасқа тайдың ноқтасынан шап беріп ұстай алдым да, мысықша секіріп, арқасына бір– ақ қондым. Сол– ақ екен, аяғым асты көшіп, жер– дүние шыр көбелек айналып сала берді. Дүниеде бас білмеген тайдан қытықшыл, шамшыл, тулағыш мақұлық жоқ болар деп қалдым мен сонда.

	Кеңадырдың атына заты сай екеніне сол сәтте көзім жетті. Астымдағы жас тағы қайтсе де мені лақтырып тастамақ боп істемеген айла– шарғысы, көрсетпеген мінезі қалмады: біресе тік шаншылып алға шапшиды, біресе артқы екі аяғын аспанға көтеріп, басынан аса аунап түспек болады; біресе оқыс былай жалтарады, біресе күрт олай бұрылады; біресе ерін бауырына алып тулаған асау байталдай бар пәрменімен оқырақтап аспанға атылады. Қойшы, сом тұяқтының тұқымына біткен қияңқылықтың бәрін маған көрсетіп бақты. Бірақ мен өзімді біреу әдейлеп тайдың арқасына шегелеп тастағандай сезінем. Екі башпайымды қолтығына тығып жіберіп, күлтелене бастаған шолақ жалынан қос қолдап ұстап, тас кенеден бетер жабыстым да қалдым. Қасқа тайдың әдепкі бір оқыс тулауынан қорқа соқсам да, етім бір үйреніп алғаннан кейін, қайта оның қияңқы мінезін қуаттағандай боп, башпайыммен қос қолтықтан ауыт– ауыт қытықтап қоям. Ол сәттері жаны көзіне көрінген қасқа тайдың ұрынбайтын нәрсесі жоқ. Қияңқылығынан ештеңе шықпайтынына көзі жетсе керек, бір кезде ол мені Кеңадырға қарай алды да қашты. Жас тағының ұршықша үйіріліп зымырауы сондай, төңірек тегіс дөңгеленіп, жер көшіп бара жатқанға ұқсайды. Екі көзімнен бірдей жас парлап келеді. Бір әбүйірі,кірпігімді қағып– қағып қалғанымда көз жасым, алдымды бұлдыратпай, домалап тайдың жалына түсе береді.

	Кеңадырдың апшысын қуырып қасқа тай, әшейін, құйындай құлдырайды. Күтпеген бір қалтарыстарда: «Бәлем, сені үстімнен ұшырып түсірмесем бе!»– деп сол екпінмен қояндай жалт бұрылғанда бір– екі рет ұшып кете жаздадым; талай рет жансебілмен тайдың жалын құштым. Бір сәтте жалынан қолым шығып кеткені есімде, бірақ мен де жан ұшыра қарманып,әйтеуір,аумай, аман қалдым. Қаншама тулап тарпаңдаса да, ықшына шауып шам шығарса да, қыл құйрықтың тұқымы адам баласынан айласын асыра алмады.

	Кешке таман ақ сабын болған қасқа тай бөкен желіске көшті. Қыстауға сылбыр аяңмен әзер жетті. Ауыл адамдары, тайлы– таяғы қалмай, менің алдымнан шықты. Әжем айналып– толғанып жатыр.

	– О, құдағай, жиенің тек тірі болсын! Атасы мен анасын бір тайпа ел боп әзер бас білдірген жас долыны бір мініп таубаға келтіру– ердің ісі!..– деп түстенуге келген көрші ауылдың ақсақалдары маған кәдімгідей құрмет көрсетті.

	Ақау жеңгем құшырлана бетімен сүйіп:

	– Өліп қалады ғой бұл! Өлмесе бір жерден шығады әлі мына сары пұшық!– деп шешемді қуантып жатыр.

	Былтыр ашамайлап осы қасқа тайға мені мінгізіп, үлкендер ырымын да жасады. Содан бері мұны мен өз еншіме тиген малдай көрем, бір жаққа барғым келсе, ешкіммен сұрамай– ақ, қасқа тай қолыма түссе болды, жалына асыла кетем...

	Қазірде сол көл басына барған үшеуміз құм ішін аралап келеміз. Жаздың жуан ортасы. Төңірек жусаған малдай тегіс мүлгіп тұр. Бұл кезде көшпелі ел үшін құм арасынан жайлы қоныс табу қиын. Құм ішінің шүйгін шөбінің жамырай өсіп, бой жеткен қыздай, әбден балбырап пісіп түрған кезі. Біздің жақтың құмына бір кірсең, үйренбеген кісінің, бұдан енді қайтып шығам деп, үрейі ұшуы да мүмкін. Оған да себеп бар. Жол дегеніңіз әр төбенің, шоқының, шағылдың етегін қуалап, қырық бұралады. Жаңа ғана жүріп өткен жеріңді біраздасын төтеден табудың өзі екі талай. Ол үшін құмда туып, құмда өсуің керек. Географиялық оқулық, кітаптарда болсын, кейбір саяхатшылардың әңгімесінде де құмды үстіне қылтанақ шықпайтын, сәл тұрса болды, алды– артыңды көрсетпей құм борайтын, бір тамшы суы болмайтын бір қу мекиен, құбыжық етіп көрсетеді. Басқа жердің құмын білмеймін, біз ен жайлап, еркін көшіп өскен құм арасы тіпті де ондай емес! Ол жерде ашық, жайдақ жатқан құмды емге теба алмайсын. Аумағына үлкен кісінің құшағы жетпейтін биік шағыр, қау бетеге, от орнындай жерді алып жататын көкпеңбек сағыз, жасыл меңдуана, жыраулардың «баялышы білектей» деп айтатын қомақты һәм биік бұта, көк барқыттай құлпырған құнарлы изен, бидайықтың егізі — бойшаң еркекшөп, саршатамыздың аптабының өзінде жап– жасыл өңін әсте бермейтін текесақал, қаз жуасы, көк барғын қалың жусан, шоғырлана бой түзеп өскен көк қияқ, үрген қарындай қампиған құмаршық, таралған жібектей желкілдеп тұратын нәзік қылша, боз бетеге, ақ көлде, сара селеу, қиқи– жиқы теріскен, сидам бұтақ түйесіңір, қожыр– қожыр тырбық өсімді қоянсирақ, жасыл сүттіген... тағысын тағылар. Бұлардың бәрі дерлік мал жейтін, малға азық болатын өсімдіктер. Ал жатаған жотаны тегіс алып жататын қызыл– күрең тобылғы, әр төбенің етегінде күміс жапырақтана жайқалып тұрған құба тал, тұщы суы бар жерді алыстан айқайлап көрсетіп беретін жиде ағашының ит тұмсығы батпас тікенді тоғайы, кейде құм төбенің басына дейін бәсекелесе шығатын итмұрын, дүзген, ақ шеңгел, көкпек, адыраспан, есекмия, жыңғыл, тораңғы, тағы сол сияқты ағаш, бұталар қауымы өз алдына. Бұлар менің есімде қалғандары ғана. Ал мен білмейтін, мен ұмытқан құмның шөбі мен бұталары қанша ма!

	Бірақ осылардың астының бәрі құм: құм жота, құм жал, құм шағыл, құм қырқа, құм бел, құмайт дөң, бұйрат құм, ала бұйрат құм, бозғыл бұйрат құм, құм төбе, құм шоқы, құм шоқат, айыр өркеш шоқы, нар өркеш шоқы, қыз емшек шоқы, тағы осылай кете береді.

	Бұл атап өткендерім — менің есімде қалғандары ғана, әйтпесе құм атауларында шек жоқ...

	Әрине, тауының заңғар басынан бұлт көшкен, қыз емшек қия шоқылары көк тіреген, құлама құздары сұсты сыр тартқан, сауырын жасыл орман жапқан, сай– саласын кіндіктен келетін көк майса көмкерген, қойнауында бау– бақшасы жайқалған таулы өңірден мен құм арасын артық қып көрсетуден әсте аулақпын. Сұлу да кербез Сарыарқаның сәні бір бөлек, мен білсем. Немесе арғы жағы көкжиекпен астасқан, арқыраған асау толқыны ашуланған арыстандар үйірін еске түсіретін, «балығы тайдай тулаған, бақасы қойдай шулаған, қырға ұзатылған қыздары: «Бекіренің бос кеспесін жемейтін қайран басым, қоңырсыған қой етіне тап болдым– ау»,– деп қомсына қамығатын өзінше сырлы да сұлу Каспий, Арал теңізі мен Балқаш көліңің өңірінен де құмды артық деуге аузым бармайды. Менің бар мақсатым: қазақ халқының ұлан ғайр жерінде сондай да бір жаратылысы, жер бедері өзгеше өлкенің бар екенін және сонда туып, сонда өскен қазақтың қара домалақ балаларының бірі екенімді қадірлі оқушыларымның қатеріне салу.

	...Елең– алаңнан көшкен ауыл күн қыза құм арасындағы ойдым көгалға келіп қонды. Малды суаруға айдап бара жатқан үлкендерге еріп мен де бардым. Әрине, құдықтың басына бәрінен бұрын жеттім. Бұрыннан қазылып, қабырғасы мен аузын шірудің не екенін білмейтін қара шеңгелмен тас қып шегендеп тастаған, тал шыбықтан тоқылған зілдей қақпағы бар. Оны көтеруге, әрине менің әлім жеткен жоқ. Үлкен ағам қақпақты ала бергенде, құдыққа бірінші боп үңілген де мен болдым. Суы бетіне шығып меймілдеп тұр екен. Мұндай мөлдір суды күні бүгінге шейін һеш жерден көрген емеспін. Ыза боп түбінен аққан бұлақтың болар– болмас сызат — көзіне шейін ап– анық көрініп тұр. Осындай кәусар суды халық «Балқұдық» демей, басқаша қалай атасын. Суға түскен өз ұсқыныма да көз салып үлгердім: жап– жалпақ ботқа бет, тәмпіш мұрын, көзім үлкендей, бірақ бадырақ емес сияқты. Әбден күнге күйіп, шашым ғана емес, ербіктеу қасымның өзі сарғыш тартқанға ұқсайды. Ауыз, ерін, иек мойын құлақ сиқты қалған мүшелерімнің сиқын қарап үлгере алмадым. Ағам маған:

	– Былай тұр,– деп ескертті де, қауғаны құдыққа салып кеп жіберді. Құдықтың басында дәу бір бөренеден ойып жасаған ағаш астау бар екен. Бұрыннан тұрған көрінеді. Ағам соған суды сарылдатып құя бастады. Судың дауысын естісімен– ақ жылқы малы топырлап келіп қалды. Астаудың жанына мен де тұра қалып, бір орынды алып қойдым. Жылқының соңын ала келген қасқа тайды шақырып алдым да, орнымды соған бердім. Ол суға қанып, болат тісін қарш– қарш шайнап шетке шыға бергенде:

	– Ал енді емін– еркін жайыл!– деп сауырынан бір қақтым да, жылқы суарып жатқан ағамды күтпестен, ауылға қайттым.

	Келсем, үй тігіліп қапты. Киіз үйдің ішіндегі әлі адам аяғы таптап үлгермеген, иісі аңқыған көк майсаға әрлі– берлі аунап ыстығымды бастым. Әр жерді тініткілеп қарап едім, дайын тұрған тамақ көзіме түспеді. Сосын інімді ерттім де «жүрген аяққа жөргем ілінер» деп, ырзығымды құм арасынан іздеуге шықтым. Бұрнағы жылы, былтырлары жайылғаннан есте қалған болса керек, бір құм төбенің қойнауында өсіп тұрған мол қоянтобыққа кездестім. Қазып алып біреуін інімнің, біреуін өз аузыма салғыштап жатырмын. Бұл өзі аумағы үлкен кісінің бармағындай, сыртқы пішіні картопқа ұқсас құм жемісі. Дәмі кермектеу, бірақ іші толған шырын болады. Сосын келесі бір құм етегінен биеемшекке кездестік. Бұл биенің емшегінен аумайтын, сәбізге ұқсас нәрсе. Дәмі де қант татиды. Содан дөңеске шықтық. Биік көкпекпен, кейде жуан шағыр, бойшаң сағызбен тайталаса, ақ– сұрлау алашабыр сабағын жан– жағына тармақтай еркін жайып жіберген дала көсігін көргенде қыр баласы шешесі ұл тапқандай қуанады. Көсіктің дәмі ерекшк бал татиды. Өзі көгеннің қазығындай үлкен болады. Біз көсіктің бесеуін ұшыраттық. Ініміз екеуміз бір– бірден жеп едік, тойып қалдық. Сосын бізге, басы бармақтай, сабағы таяқтай құмның жуасы кезікті. Екеуміз екі буат жуа қазып алдық. Бірақ удай екен. Біреуінің басынан бір тістеп аузыма салып едім, кеңсірігім ашып, тамағым кептеліп, екі көзімнен бірдей жас парлап қоя берді. Өтепберген де аузына салған екен, ол:

	«Тілім ашып балады!»– деп жылап мазаны алды. Тағы бір көсікті екеуміз бөліп жеп, әзер дегенде аузымыздың дәмін келтірдік.

	Үйге келсек, от жағылып, сүт пісіп жатыр екен. Бұрыннан көргенім бар: құмның ашы жуасын қоламтаға көме қойдым. Сонда ол ашуы қайтып, тәп– тәтті боп шыға келеді.Сәбізді сүтке турап жеген де сондай оңды болады.

	Біздің жақта жаздыгіні құмның жуасын қап– қап етіп теріп әкеледі де, тұз араластырып келіге түйеді. Сосын оны кептіреді. Оны «жуабас» деп атайды. Күзге салым қыстауға көшкенде әрбір үй шанаш– шанаш жуабас та тиеп қайтады. Сосын оны қыс бойы сорпаға салады. Сорпаның дәмін келтіреді. Қазіргі көзбен қарасақ, қазақ сол қарапайым түрде– ақ қыста таптырмайтын «С» витаминін қаптап қайтады екен ғой...

	Осы құмдағы жайлауға байланысты менің ес білмейтін кезімде мынадай бір уақиға болыпты. Оны, әрине, мен үлкендерден естідім.

	...Онда менің үшке шыққан кезім болса керек. Әжем бір көрші ауылға қыдырыстап кетеді. Шешем ертемен тары қайнату қамына кіріседі. Үлкен ағаларым ол уақытта ойын балалары, таңның атуы — күннің батуы, қазіргі мен сияқты үй көрмейтін болса керек.

	Мен сол күні тамаққа тойып алып, өзіме лайықты ойын іздеймін. Ағаларыма ермек болған екем, олар менен жасырынып кетіп қалады. Мен мүмкін, әуел баста соларды іздеп шыққан болармын. Сосын жолда саратанзауза қоңызы кездеседі. Әліме қарамай мен оны қуып берем.Сөйтіп бір төбе асам, екі төбе асам, сол кеткеннен мол кетем — басым ауған жағына лаға берем...

	Ауылдағылар мені түске тармаса іздей бастайды. Онда да қонақтан қайтып оралған әжем орамалына орап әдейі маған әкелген бөтекесін бермек болады. Үлкен кісі, тарыны қуырып болып, енді қаралап жатқан шешемнен мені сұрайды, Шешем:

	– Жүрген шығар осы маңда..,– дейді де қояды.

	Әжем байғұс мені әрі іздейді бері іздейді, анау үйге барады, мынау үйге барады, таба алмайды. Сосын– ақ бір сұмдықтың болғанын көпті көрген кәрі жүрегі сезе қойса керек, бірден аттан салады. Ауылдың адамдары да жиналып қалады. Әжем көзінің жасын төгіп тұрып, баласының яғни менің жоғалғанымды жұртқа хабардлайды. Ер кісілер, бозбалалар атқа жайдақ міне салып, тұс– тұсына шаба жөнеледі. Әжем, құдыққа түсіп кетті ме деп, соған барады.Шелек, қауға салып әрлі–берлі іздестіреді. Бірақ ештеңе ілінбейді. Жақын ағаларымыздың жаңа түскен жас келіншегі мен бой жетіп қалған Айғанша дейтін апам екеуі менің ізімді тауып алады. Құмды жердің рахаты сол, кішкентай баланың ізіне шейін жоғалмайды. Бұл екеуі сүт пісірім уақыттай ізмнен жүріп отырып, тастақ ойда қарнымды сипалап, бір дәу қара жыланның алдында тұрған мені көреді. Сонда жылан басын көтеріп маған, ал мен тырп етпей оған қарап тұрсам керек. Келгендердің қолдарында дәнеңе жоқ екен, Айғанша апам жыланға тарпа бас салып тақасымен басын жәншып тастайды да, етігінің тұмсығымен құмды шұқырлап, көміп кетеді. Мені жеңгем жерден көтеріп алады. Сонда мен бірдеңе айтуға тілім келмей:

	– Әһ, әһ?! — деп титтей саусағымды маймита шошайтып, жылан жатқан жерді көрсете берсем керек.

	Осы құмды жайлап отырғанда, келер жылы ғой деймін, тағы бір қызық болды. Ол былай еді түйені жақындағы бір ауылға мініп барып, біреуді әкелуі керек болды. Алдында әжеме еріп ол ауылға бір барғаным шала– шарпы есімде қалған. Әйтеур сол ауылға түйіні менің мініп апаруым керек сияқты. Соған қарағанда сол сәтте менен басқа үйде бас көтерер ешкім болмағанға ұқсайды. Түйе деп отырғаным өзіміздің кәдімгі жапырақ ақ атан. Сонымен, шешем:

	«Шөк!» — деп еді, өзінің дағдылы әдетінше жапырық атан басын оңға қарай кекшитіп ренішті бір мыңқ етті де, алдыңғы қос тізесін еріне бүгіп, көнгіштікпен шөге бастады. Төрт аяғын бауырына жинап енді тұрмастай боп жайғасып тұрып жатып алды. Атан жазылаулы екен. Әжем мені көтеріп алып жазының үстіне отырғызды. Жазының жалпақтығы сондай екі аяғымды екі жаққа жіберіп кебеженің үстінде отырғандай болдым. Қолыма бүйданы ұстатты. Сосын «Әйтчу» деп әжем жапырақ атанды тұрғыза бастады. Түйенің шөккені мен тұрғаны қандай жаман: алға қарай итініп, артқа қарай ауытқып барып көтерілгенде ішің үзілгендей болады. Шешемнің мені ұстап тұрғаны сондай жақсы болар ма, әйтпесе түйе бөксесін көтере бергенде, алға құлап, алдыңғы аяғын жаза бергенде артқа қарай шалқамнан түсуім мүмкін– ақ еді. Өркешінен ұстайын десем, алдыңғы жапырақ өркеші жазының астында қалыпты. Алдында мен ұстарлақ тұлдыр жоқ.

	Шешем:

	– Қорықпа, түйенің өзі– ақ апарады,– деп ақ атанды жолға салып жірерді. Анда– санада, өзінің үйреншікті әдеті бойынша назалы бір мыңқ етіп қойып, жолға түсім алып ақ атан асықпай, аяғын санап басып жүріп берді. Шынашықтай боп үстінде жарбиып мен отырмын. Недәуір жер жақсы жүріп келдік. Мен бұйдасын құр ұстағыным болмаса, онымен не істеуге болатынын да білмеймін. Бір кезде алдымыздан сай кездесті. Жаңа ғана аяғын жалқау басып келе жатқан жапырақ атан ылдиға қарай желіп кеп берсін. Мен, резинка допша, жазыдан жоғары көтеріліп барып жерге томп ете қалғанымды бір– ақ білдім. Бүйда, екібастан, қолымнан шығып кетті. Әбүйір болғанда (менің бағыма құлаған жерім құмдауыт екен), еш жерім ауырған жоқ. Түйе жарақтықтан жуас не бар, ақ атан кілт тоқтай қалып: «Мен қайдан білейін сенің сонша бос отырғаныңды..,» — дегендей, тостағандай көзі жаудырап маған жалтақ– жалтақ қарай береді, аракідік «мыңқ» деп көңілсіз дыбыс шығарып та қояды.

	Мен орнымнан тұрдым. Алақаныммен бір жақ бетіме жабысқан құмды сүрткіштеп, бос қолыммен түйенің бүйдасына қайтадан жармасып жатырмын. Енді оған міну қайда? Түйені жетелеп, ізіммен кері қайттым. Үйдің жанында ұршық иіріп тұрған шешем асыға басып, менің алдымнан шықты. Еш жерім ауырмаса да, ызаға булығып келе жатсам керек, шешемді көргенде бақырып жылап жібердім.

	...Аттан да құлап көрдік. Ол бір қызық жағдайда болды. Біз сонда өзен бойын жайлап отырғанбыз. Мен есімді білгеннен бері біздің жамағайын көршінің кәрі шешесі науқастанып қалды. Молда керек болды.Ол ауылдың шетіндегі бір үйде қонақ боп отыр екен. Молда ем– домы үшін алатын ақысының үстіне: «Мені ауылыма апарып тастасаңдар барам, әйтпесе бармаймын»,– дейді қырсығып (бұл ауылға, шамасы, біреуге ілесіп келген болуы керек). Біздің көрші оған да келісті.

	Үшкіріп– түшкіріп болғаннан кейін, молданы ауылына апарып тастау керек болды. Әлгі үйдің төрт баласының төртеуі де қыз болатын. Қақтығысып — соқтығысып жүріп сол сәтте мен тап бола кеттім. Жағдайды қыздарынан сұрап біліп алдым.

	– Мен апарып салайын, — деп жоқ жерде қыстырылмасым бар ма.

	– Апарсаң — апар, бірақ мына аттың тышқан інінің аузындағы қызыл топырақтан үркетіні бар, абай бол,– деп ескертті кер төбел құнанның иесі.

	Қойшы, сәлдесі қазандай молданың артына мінгесіп, екі аяғым салақтап, кете бардым. Молданың жаны тым тәтті білем, жолшыбай тек аяңмен отырдық. Маған да жайсыз емес Түс қайта молданың да ауылына жеттік. Біраз жер екен.

	– Бала, үйге кіріп айран іш,– деп еді молданың әйелі, мен оған да аялдағаным жоқ. Ат тақымыма дербес тигенше асығып барам. Молданың ауылынан ұзай бере бөкен желіске салып, сосын шоқытып ала жөнелдім. Қыза келе, шылбырдың ұшымен кер төбелді сауырдан тартып– тартып жіберіп, жападан –жалғыз, бұтамен жарысып ала жөнелдім Аттың мойны терлей бастағанда барық шоқырыққа, содан кейін барып бүлкілге көштім. Бірақ бөкен желістен танғаным жоқ. Жолдың жарым ортасынан аса бергенімде қотыраш– қотыраш көп тақыр кездесті. Алдымнан да, мінер және қамшылар жағымнан да тышқан шығарып тастаған қызыл саз ұшырай бастады. Аттың иесінің айтқаны есіме түсіп, тақымымды қысыңқырап, дізгінді тартыңқырап ұстауға кірістім Өстіп жүріп отырып кеші бесін шамасында өзектің бергі жағасындағы түйетайлылау қабаққа да жеттім. Арғы бетте ауыл тұр. Екі көзім, есіл– дертім ауылда. «Ыстық істеп жатыр ма екен?» — деп өзіміздің үйдің жерошағына назар аудардым. Аттың иесінің ескерткені бұл сәтте, әрине, есте шығып кетті. Тап соны аңдып келе жатқандай, жамалдатқыр кер төбел, жолдан кілт бұрыла, жалт беріп үркіп кеп қалсын. Мен ұшып түстім. Жер тастай екен, сол жақ бүйірімді астыма ала, ыңқ ете қалдым. Қабырғам сынған болар деп қорқып кеттім. Мәлғұн, мұндай жерде тастап кетер деген ойымда болсайшы!? Ыңырси орнымнан тұрдым. Жоқ, қол– аяғым бүтін сияқты, күйреп қалған қабырға да байқалмайды. Сол жақ жамбасым ауырып қалыпты. Ақсаңдай басып атқа қарай жүрдім. Ол бейбақ, дәнеңе болмағандай, жағалаудағы көк құрақты ауыздығымен қоса шайнап, баудай түсіріп тұр. Бір қасиеті — қашпайды екен. Сүйретілген шылбырына жармаса кеттім, Сол сәтте «Мә, саған тәлкек керек болса!» — деп дізгіннен мықтап ұстап, шылбырдың түйінді ұшымен басқа– көзге төпе кеп, төпе кеп! «Ашуыңды бас, батыр– еке, менен бір білместік болды»,– дегендей, басын құр шұлғи береді жамандатқыр кер төбел. Осындайда: «Жаманның ойны жаман, шошқаның мойны жаман» деген халық мақалы да кісінің еріксіз есіне түседі екен.

	Бақсам, ол антұрған қарсы алдындағы зорманның інінің аузына төбе қып шығарып тастаған қызыл топырақтан үркіпті. Ауылға жеткенше асығып, қарным ашқан соң, екі көзімді өзіміздің ошақтан айырмай келе жатқан сорлы басым, оны аңғармаппын. Сонда мен алтылар шамасында болсам керек.

	Дүниеде, мен білсем, бұзаудан құлаған жаман. Оңбай, талып түсесің. Бұзау бар болғыр, сәйгел тиген сиырдан бетер, сегіз өрме қамшыдай ұшы шашақ құйрығын тік көтеріп алып, басын ішіне қисайтқан күйі, төрт аяғы төрт жаққа кетіп мөңкігенде, қанша мықты болсаң да, аяғың аспаннан келіп, жерге ұшып түскеніңді бірақ білесің. Ендігіәрі бұзау атаулының маңына жуымастай боласың...

	Қойды жуас дейді жұрт. Бірақ өз басым қойдан да құлап көрдім.

	Бір апта бойы иығымды көтере алмай жүргенім әлі есімде...

	...Ақша құмның бетіндегі оймақтай ғана шұқыршақты көргенде әй– шәй жоқ, отыра қалып қопара бастаймыз Сол сәтте құмның арасынан құлық дейтін қандаладай ғана жәндік шығады. Оны бірден езгілеп табанымызға жағамыз. Баяғыдан келе жатқан аңыз бойынша, құлықты табанына жаққан бала жүйрік болады– мыс.,Әрине, біз сол титтейімізден– ақ шабан болмауға тырысып бақтық.

	...Ересек, тіпті бозбалалар, мүмкін, қызық көре ме, әрқайсысы біреуміздің өзінің шабандозы етіп сайлап алып, бізді жарыстырады. Әрқайсысымыздың астымызда, әрине, «ауыздығымен алысқан» бір– бір сәйгүлік — бір жақ ұшы шұбатылып жерде жатқан құба тал. Ерінбей– жалықпай, үлкендердің біреуі, ат айдаушы боп, бізді ауылдың сыртына таман біраз жерге шығарып салады. Межелі жерге жеткен соң бізді қатар — қатар тізіп қойып:

	– Ал, жіберіңдер аттың басын! — деп айқайлайды кеп.

	Біз жалаңаяғымызбен құмды бұрқылдатып шауып ала жөнелеміз. Бәріміз қатар лап қойғанмен, біраздасын, кәдімгі атжарыстағыдай, үздік– создық шұбала бастаймыз. Кейбіреулеріміз астымыздағы атымызға сүрініп... жо– жоқ, атымыз аяғын інге тығып алып немесе жалғыз қазыққа кез келіп, домалап құлап та жатамыз. Өкпесі ұша бастағандар, арттарына жалтақ– жалтақ қарап қойып, өзін өкшелеп келе жатқан ешкім көрінбесе, әдепкі екпінді баяулатып, жортақ жүріске көшеді. Ауылға жақындағанда кәдімгідей көтермешілер қиқу салып қапталдаса кетеді. Еріккен бозбалалар, әсіресе олардың ішіндегі есерлеуі жейдеміздің қолтығын жырта– мырта сүйрелеп, бөктерге ала жөнеледі. Сөйтіп қарақшыға бұрын жеткеніміздің мерейі өсіп, өкпеміздің ұшқанын, аузымыздың шөлдегеннен тобарсып кеткенін де елемеуге тырысамыз. Сосын демімізді басып, есімізді жиғаннан кейін «Менің атым ұшқыр», «Менің торы бестімнің аяғына шаң жұқпайды», «Менің қара құнаным алысқа шабады»– лап жатқанымыз сол мақтанысып, марапаттасып.

	Кешке таман ермек таппаған бозбалалар біздерді күрестіріп қызыққа батады. Әрқайсымыз біреудің палуаны боламыз. Әжеміздің ескі бөкебайын кейбіреулер ақ сүлгі, егер шешелері бермесе, май– май кенеп сулықты белімізге байлап алып (үйіміздегі белбеу біткеннің бәрі бізге тым үлкен боп шығады), белдесіп тұрып күресеміз. Үлкендер: Әй, бүйт! Әй, өйт!» — деп ақыл айтып есімізді шығарады.

	«Былай шал! Былай қақ!» — деп кәдімгідей делебесі қозып, бізге күрес тәсәлін үйрете бастайды. Кейде қызығып кетіп бозбалалар өзара кеңірдектесіп алысып– жұлысып та жатады.

	Еріккен ересек балалар біздің біріміздің жыққанымыз, ал екіншіміздің жығылғанымыз айдан анық болса да «Итжығыс! Итжығыс!» — деп жеңістік бермей, күштегендей боп, бізді қайта күрестіреді. Сөйтіп жүргенде жығылып қалған баланың балағын абайсызда башпайым іліп кетіп, дамбалының бір борбайы қақ айырылды. Жығылып қалғанына өлердей ыза боп, намысы келген балақан, киімінің жыртылғанын сылтау ғып, бақырып қоя береді.

	«Өй, оның не, палуан кісі жылай ма екен?»..– деп ағаларымыз оны жұбатып әлек...

	Сөйтіп жүріп қазақша шалыстың, тобықтан қағудың, тіземен басудың, іштен шалып көтеріп тастаудың, орақ шалыстың не екенін біліп аламыз. Арық– тұрықтау, тапал келеген баланы, оң қолыңды жон арқа арқылы созып жіберіп, белбеуінен шап беріп ұстай кетіп аударып тастау, күшіңнің емін– еркін жететінін байқасаң жерден тік көтеріп алып, айналдырып– айналдырып жерге сылқ еткізе салу сияқты қазақша күрестің небір ұтырлы әдістерін осылайша белдесіп жүріп– ақ үйреніп кеткенге ұқсаймыз. Бауырымызды көтерген кезде ересек балалар күштемей– ақ, өз еркімізбен ауыл іргесіндегі ақ құмға барып, жарық күн аз болғандай, ай жарығында ырс– ырс күресеміз де жатамыз.

	...Жетіге шыққанннан кейін біздің үйдің қырық– отыз қой– ешкісін бағу түгелдей менің мойныма көшті. Басқа үйдің балалары да осыны істейді.Бәріміз қосылып малымызды құмның арасындағы оты мол жерге айдап барамыз. Сосын бар бітіретін шаруамыз — көкпар тарту. Әрқайсысымыз бір– бір қошқарға, құнан қойға, ісекке не теке мен серкеге мініп аламыз.Сосын,айда кеп, осы мақсатпен көршінің баласы әдейі жасырып алып келген өлген лақтың терісін әрі тартып — бері тартып жатқанымыз, сол шеке тамырымыз білеуленіп, көзіміз шақырайып. Әлден уақытта оңтайлылау біреуіміз лақ терісін ала қашамыз. Қалғанымыз оны жабылып қуып береміз. Көмбеміз — көне мола — бір жер боп қалған қыштан қаланған төрт құлақ там. Тартыса — тартыса жаңағы терінің пұшпағынан түк қалдырмаймыз. Бір күні мойын жағын жұлып алғаным менің әлі есімде. Көкпарда алып көмбеге бұрын жеткеннің сыбағасы бар: майға батырылған жұмсақ құрт не бір уыс ірімшік және бәріміздің торсығымыздан шым– шымдап құйылған бір тостаған айран. Сондықтан мұндай тегін тамақ үшін кім жанын салмас. Бәренен бұрын, өзгелердің алдында күш– қайратыңды, ептілігіңмен қатар жырындылығыңды да көрсете білгенге не жетсін!

	Сондағы бір көбірек айналысатын ойнымыз — қошар сүзістіру. Екі бала екі қошқарға мінеміз. Арамыз жүз қадамдай қашықтаған кезде, жекпе– жекке шыққын баяғының батырларындай бір– бірімізге қарсы кеп шабамыз. Қошқардың мойын тұсындағы тығыз жүннен тұқырта, мықтып ұстап тұрып, бұлтарып кетпейтіндей етіп қарама– қарсы айдап келеміз. Ай мүйізі құлағын ораған қошқар тұқымы біздің жақта көп болады. Оларды тоқайластыру — дүниенің қызығы. Біріне бірі өшіккен дәнеңесі жоқ болса да, қатты жүгірген екпінмен кеп періп кеткенде соғысқан екі мүйіздің арасынан кейде от, шығып жарқ ете қалады. Іри–ит соқ–соқ!

	Екпіні тым қатты қошқарлар болады. Олар қалт тұра қалып шайқасқан кезде, үстінде отыра алмай, астымызда екі қошқар сүзісіп жатса, үстіндегі екі баланың да, екпінімен бастары сарт соғысып қалатыны болады. Шекелері күп боп ісіп, көздерінен сорасы ағып отырғаны сосын екеуінің екі жерде жылап, біреуі өздерін қыстап қошқарға мінгізгендей.

	Біз күштеп соғыстырып жүргенде біреу– біреуінің жанды жеріне тиіп кете ме, қалай, кейде қошқарлар шындап айқасқа кіріседі. Ондай қошқардың үстінен тезірек ысырылып түсіп қалмасаң оңбайсың: қаһарына мінген қошқарлар шындап қатуланғанда сені жерге бірақ топм еткізеді және жеңіліп қала қойса, «таз ашуын тырнадан алады» дегендей, доңғал мүйізімен сені де май құйрықтан періп жіберіп, жалп еткізе салады. Мал екеш малда да мінез бар...

	Бір мезгіл сағыз тереміз. Сағыз шешек атқанда мақтаның ұнтағына ұқсаған үлпек шашады да, төңірегін ақ мамыққа толтырып жібереді.Сол кезде бір буынын сындырсаң болды, сүттен аппақ қою шырын ағады да, ол дем арасында қатып, сағыз етіп шайнауға кеп қалады. Дегенмен, оған біраз уақыт кетеді. Күткің келмесе, сағызды қопарып жіберіп, түбіндегі қара– қошқыл қатқан түйртпегін ала саласың. Бірақ оны құмнан тазарту керек. Ол біраз машақат. Бір кездері сол сағыздың түбірін теріп, құнды затқа айырбастап өткізген кездеріміз болғаны да есімде бар.

	Сағызға әсіресе қыз– келіншек, жігіт– желең, бозбалалар құмар келеді және біртүрлі сән көреді. Екеу– екеу сағыз терісіп, сосын оны шырт– шырт шайнап, кейде резинкадан бетер созып, кімнің сағызы созылғыш екенін байқасып мақтанысып жатады. Тым еріксе, сағызды созып, ортасына ауа толтырады да, абайсызда біреудің маңдайына қойып қалып, тарс еткізеді. Сосын жатқаны сол қыран– топан күлісіп, жоқтан өзгеге мәз– мейрам боп.

	Біз де сол үлкендерден көргенімізді істейміз. Бірақ кейде тұлымшағы селтиген қызсымақтар, ересектердей емес, біздің ойнымызды көтере алмай бақырып– шақырып берекемізді кетіреді. Ойнаған құрлы жүйкеңе тиіп болады.

	Осылай ойнап қой– ешкі бағып жүріп, бір күні біз ересек қойшыларға кездесіп қалдық. Олар үшеу екен. Баққан малы жер қайысады. Көп қойға араласып кетіп шүлдіреген қой– ешкімізден айырылып қалармыз деп, малымызды әрірек айдап тастадық та, басына момындау екі баланы қалдырып, өзіміз — әлі де төртеу– бесеуміз — қойшылардың қасына келдік.

	Төртбақ келген жалпақ сары дорбасынан тостағанын шығарып, солықтап жатқан қойларды біріндеп тұрғызып, шетінен сауа бастады. Екінші қойшы, басы таз– ау дейім, құдайдың күні шыжып тұрғанда тысы алба– жұлба бөркін құлағына түсіре киген арық қара, құмдақ жерге маздатып от жақты. Үшінші қойшы тырнадай серейген ересектеуі, қойнынан жұдырықтай тарғыл тас шығарды да, оны отқа тастап жіберді.

	Біз өмірі көрмеген сиқыршыларға кездескендей таңдана да тамсана қараумен тұрмыз. Жалақ сары тегештей нән қара тостағанды толтырып сүт сауып әкелді. Соның арасынша оттың қалың ортасында жатқан тарғыл тас та қызыл күреңденіп, шып– шып ұшқын шаша бастады. Енді бір сәтте бөрікті қойшы көн етігінің қонышынан шолақ жәмкені суырып алды да, әлгі тасты соныменен қысып ұстаған күйі, тегештегі сүттің ішіне тастап кеп жіберді. Сүт баж етіп, будақ– будақ бу атқылай, өзінен өзі сақырлап қайнай бастады. Біз аузымызды аштық та қалдық. Сосын сарша– тамызда қаны кеуіп жүрген қойшылар ыстық сүтті терлеп– тепшіп іше бастады. Бізге де берді. Мен өмірімде ондай тәтті піскен сүтті бұдан бұрын да, одан кейін де ішіп көрген емеспін. Бал татиды– ау, бал татиды!

	Соңынан білдім, кесіп алса қан шықпайтын, Шығайбайдың сыңары дерлік Түмен дейтін бай қойшыларына, сүт пісіріп ішіп қояды деп, темір ыдыс ұстатпайды екен. Бірақ қойшы да адам емес пе? Ненің де болса айласын таба білмесе адам болып жаралып керегі не?!

	Іштеріне ел қонғаннан кейін қойшылар біріне– бірі иінтіресе өскен дәу шидің көлеңкесіне отырып, демдерін басты. Сол сәтте бөріктісі қойнынан сынық сүйем бір қамыс сияқты нәрсені шығарды да, бір ұшын сулап аузына апарды. Құйтықандай тірі жәндіктің ішінде бозторғайдан өткен әншіні көрген, естіп– білмеген болсам, мынадай титтей заттан шыққан сиқырлы, сазды, әсерлі әуенді содан бұрын да, соң да кездестірген емеспін. Бұл кәдімгі сыбызғы екен. Сыбызғынын тесігін ашып– басқан қойшының он саусағының қимылы кейде көзге ілінбей кетеді. Құйқылжыта– құйылтып, шарықтай– шалқытып, баяулата– балқытып небір әсем әуенді әдемі төгілткенде, біздер, боқ мұрын балалар, сұмдық бір сиқыршы арбап тастағандай, қыбыр– қимылсыз, қозғала қойсақ көрген түс сияқты, осы бір құдіретті сыбызғы сазы ғайып боп кететіндей, демімізді ішімізге тартып қаттық та қалдық.

	Мелшиіп жатқан мына меңіреу далада қойшы байғұстың сыбызғыдан басқа сырласатын кімі бар? Сыбызғы сырын қойшыдан артық білетін, осы бір қарапайым асбапты қойшыдан артық ойнай алатын ешкімнің жоқтығы да осыдан болар...

	Қойшы байғұс сыбызғыны көп тартты. Тартқандарының көбісі мұңлы сарынды аңғартады. Қалған екі қойшы да сыбызғы сазын ұйып тыңдап қалған, тырс етер емес.

	Есейген шағымда сонда бір ғана рет естіген сыбызғы әуенін есіме түсірсем, күні бүгінге дейін жерін көркейтуді, халқын көгертуді аңсап жер– дүниені шарлаған, арманына жете алмай аһ ұрған Асанқайғыны, ботасынан айырылған боз інгенді, алауыздығы асқынып бытырап жатқан қазақтың жасанған жауынан есеңгірей жеңіліп «Ақтабан шұбырынды, Алқакөл сұламаға» ұшыраған қасіретке толы көне көйгөйі ызыңдап құлағыма келгендей болады:



	«Қаратайдың басынан көш келеді,

	Көшкен сайын бір тайлақ бос келеді.

	Қарындастан айырылған жаман екен...

	Қара көзден мөлдіреп жас келеді»... –



	деген сияқты сол бір қара түнек замандағы халқымыздың қасіретті гимні болған, мұң– зарға, қайғы– шерге толы, күні бүгінге шейін дені дұрыс әрбір қазақтың көзіне жас келтіретін осы бір әуен өзегімді тіліп кетеді.

	Енді бір сәтте атой салған ер– азаматтар, солардың төңірегінде мыңдап, түмендеп топтасқан сарбаздар даланың дүрс– дүрс соққан жүрегіндей бір қырдың шаңын бір қырға қосқан ат дүбірі, жер қайысқан қол шеруі, қанына қарайған қазақ сарбардарының ата жауын көрге тықпай тынбайтын айбынды шайқастары, қашқан жау, қуған қазақ жауынгерлері... ақырында, жеңіс дабылы тақияңды аспанға лақтыртады. Сосын басқыншылардан тазарған жер, азат ел, бейбіт тіршілік әуендері күмбірлеп көкірекке құдіретті күй болып құйылып жатады.

	Тағы бірде той думаны, шілдехан қуанышы; ат шабыс шаттығы; көкпар, күрес, айқабақ дүбірі; алтыбақан, айтыс, әзіл– оспақ дырдуы көңілді шалқыта күмбірлеген күй; бойды балқытып, жүректі елжіреткен әсем ән; жігіттердің қалжың– қылжағы; қыз– келіншектің сұңқыл күлкісі — бәр– бәрі, бұлбұлдың құйтықандай көмейінен әлемді таңданта да тамсанта құйылған музыка сазындай, жан тебіренте сыбызғыдан төгілген үстіне төгіле түседі

	Осыдан менің бір анық аңғарғаным: талант құдретінің де болса үлкен– кішілігіне, аз– көптігіне қарамайды білем...

	Біз әлгі үш қойшымен әбден дос болып алдық. Біздер оларға ауылдан тары– талқан, бірер тілім қауын– қарбыз әкеп береміз.Олар бізге құрт, ірімшік, сарысу жеткізеді.

	Бір күні сол құмның арасында әлгілердің қара тоқтысын қасқыр тартып кетті (қызылсыраған қойшылар қасқырды сылтау ғып сойып алуы да ғажар емес). Қойшылар тоқтының аяғын байламай– ақ, екеуі екі– екі сирақтан ұстап тұрды да, үшіншісі тамақтан бір– ақ осып еді, тоқты байғұстың тыпырлауға шамасы келмей қалды. Енді бір сәтте сырықтай қойшы беліне қыстырған бәлекей кетпенімен (әдейі алып шыққан болуы керек) өркеш– өркеш құм ортасындағы ойдым алаңқайдан ұра сияқты етіп шұңқыр қаза бастады. Бөріктісі қынынан селебе пышағын суырып алып, тоқтының бұтын бұттай, қолын қолдай мүшелеуге кірісті.,Жалақ сары бәріміз отын теруге шықтық. Бес– алты бала қойсын ба, әп– сәтте алаңқайды қу жыңғылға үйіп тастадық. Сырық қойшының қазғаны тым кішкене және тайыз демесең, кәдімгі ұра болды да шықты. Оны қу жыңғылға сықый толтырдық та, үстіне от қойдық. Отты аңсап жатқан қу жыңғыл лапылдап тұрып жансын кеп. Біз, үстемелей отырып, отты ет пісірімдей уақыт үзбедік. Ұраның іші бет қаратпай қызуы көзді қарыған қызыл шоққа толып кетті. Сол кезде барып біз де үсте– үстіне жыңғыл тастауды тоғардық. Енді бір сәтте біздер, балалар, отты тастай салдық та, қызық көріп, тоқтыны жәукемдеп жатқан бөрікті қойшының қасына келдік. Біз барсақ ол етті боршалап болып, ара– арасына тұз сеуіп жатыр екен. Сосын қасапшымыз тоқтының қарнын пышақпен қырып әбден тазартты да, ішіне тоқтының етін өзіне ғана белгілі тәртіппен тыққыштай бастады. Біз көргенде әжептәуір ет сияқты еді, бір кезде қарасақ, соның бәрі түп– түгел жаңағы қарынға, міне қызық, сиды да кетті. Бөрікті қойшы қарынның аузын шуда жіппен көктеді де, екі жағының да басы алынып, тесілген, бесіктегі баланың шүмегі сияқты, асық жіліктің бір басын сыртқа шығарып қойды. Біз аң– таңбыз. Сосын әлігі қарында қос қолдап көтеріп, ұраның басына әкелді. Сырық қойшы біз келгенде ұраның ішін шоқтан тазартып, тап– таза етіп қойыпты. Жаңағы қарын сонда салынды. Сосын ұра топырақпен қайтадан көмілді. Жер бетіне болар– болмас қылтиып асық жіліктің жіңішке басы ғана шығып тұр. Әлгі үйілген құмның үстіне отты өкіртіп тұрып тағы жақтық. Сосын одан пайда болған шоқты, жел ұшырмасын деген болса керек, сол жатқан жерінде құммен мықтап тұрып көміп тастадық.

	Қойшылар мұның бәрін тістеріңнен шығармыңдар деп, бізге қатты ескертті. Өздеріндей жігіт санамай, баласынып сенімсіздік көрсеткеніне іштей ренжіп қалғанымыз да болды. Бірақ ол ренішімізді сыртқа шығарған жоқпыз, не де болса ішімізде жатты.

	Содан шала ұйқы боп келер күнге де жеттік. Әншейінде басымыз жуық арада қосыла қоймай, үлкендерден сөгіс естіп жататын біз, бүгін елден ерте тұрып, лезде жинала қалдық. Шүлдіреген қой– ешкімізді әй– шәйға қаратпай құмға тырқыратып қуып бердік. Кешегі қарын көмілген жерге жеттік–ау бір кезде ентіге, ынтыға. Бәрі баяғы қалпында екен. Біздің ізімізді ала қойшылар да келді. Ұзын қойшы қонышына тыққан қол басындай ағаш қалақпен құмды ептеп аршып, бір кезде қаранға да жетті. Сол сәтте танауыңды қытықтап, тамағыңды бүлкілдеткен әсем иіс төңірекке жайыла бастады. Біз, аштан келгендей, тамсана береміз. Ұзын қойшы бір кезде қарынды ептеп апаннан шығарды да, қалың ғып төсеп тасталған шағырдың үстіне әкеліп қойды. Біз, бастарымыз түйісе, қызыл көрген құзғынннан бетер үймелей қалдық. Жақсы піскен нанның сыртындай қып– қызыл боп күреңіткен қарынды бөрікті қойшы селебе пышағымен, қарбызды тілгендей, үстіңгі жағынан алақандай жерін дөңгелете ойып, асық жілігімен қоса алып тастағанда, оның арғы жағынан біз жәй қойдың еті емес, кәдімгі самарқанның сары мейізін көрдік.

	Қойшылар өздері қарбытып жеп жатыр. Біз де қарық боп қалдық.,Содан бері талай уақыт өтті. Алуан түрлі малдың да, аңның да, құстың да етінен талай елдің аспазы баптаған әртүрлі тағамды татып көрдім. Бірақ сол қарапайым қойшылар ең бір жабайы түрде пісірген тоқтының етіндей дәмді етті күні бүгінге дейін жеп көрген емеспін! Өз шырынына, өз буына піскен тоқты етінің тәттілігі сонша, біз, балалар, қолымызға тиген жіліктің кемік басына дейін шайнап– шайнап жұтып қойдық...

	Етке тойып, торсықтарынан бір– бір тостаған шалап ішіп алғаннан кейін, қойшылар бізбен қоштасты да, отарларын айдап арқа жақтағы жалпақ жон — Атығайға қарай бет қойды. Байдың ауылы солай қарай қоныс аударған болса керек. Бөрікті қойшы, жайыла баяу жылжыған қойдың әуеніне сай аяғын санап басып, сыбызғысын құйқылжата тартып бара жатты. Мелшиіп жатқан жапан далаға жан бітірген сол бір сыбызғы сазы күні бүгінге дейін менің құлағымнан кетер емес!

	Түс ауа қой, ешкіні ауылға қарай айдап біз де қайттық. Күні бойы бір тыным көрмеген біз енді шаршаймыз. Ондайда белі мықтылау қой, ешкінің біреуін ұстап мінуіміз керек. Ал алғашқысында қандай мал болмасын үстіне адам шығармауға тырысады. Сондықтан оларға бас білдіруге тура келеді. Бала кезімде менің бас білдірмеген малым қалмаған шығар. Текелер– ақ ызықор болады. Тіпті кейде бадырақ көзі қанталап, арқасында отырған сені қарағайдай мүйізімен қағып тастауға дейін барады. Серке де шәлкес келеді. Бәрінен жуасы — байғұс ешкі. Бірақ оның арқасы пышақтың қырындай, көп шыдап отыра алмайсың.

	Құйрығы тегенедей, арқасы мап– майда құнан қойға, әсіресе ісекке мінген сондай рахат! Бірақ біз жолшыбай соғыс аша, шайқаса жүруіміз кере. Өйтпесек сәніміз келмейді. Ал ісек қойда, алдымен, мүіз түгіл, тұқыл жоқ. Сосын құйрығынан итеріп әкеліп соғыстырсаң да, маңдайларын түйістіру дегенді білмейді. Ондайда бірінің мойнына бірі басын салып тұрғаны сол сұхбаттасып. Сондай ынжық мал...

	Жаздың аяғына таман жиде піседі. Сол кездері мәуе теру біздің ең бір басты жұмысымызға айналады. Жақын жердегі жиденің мәуесін олай– бұлай өткенде көктей– ақ жеп тауысамыз. Сондықтан қос– қос болып алыстағы, адамның аяғы жете бермейтін қалың құм арасындағы жиде тоғайына жорық жасаймыз. Әрине, әке– шешелеріміз кілең уақ балаларды ондай алысқа жібермейді. Сондықтан бізді ересек балалар бастап барады.

	Қайта– қайта бара алмайсың. Сол себепті үйден үлкен қалта, дорба алып шығамыз. Түсте жейтін тамағымыз бен шөлдегенде ішітін сусынымыз да соның ішінде. Сұйық тамақ ретінде қол басындай бүйенге айран құйып береді. Ыдыс алмаймыз. Сондықтан бүйеннің аузынан ішуге тура келеді. Бала ойынсыз жүре ме: бір қолымызмен бүйеннің аузынан, екінші қолымызбен түбінен ұстап, басымызды кекшитіп аузымызға апара бергенде, біреу байқамаған боп, жория шынтағыңды қағып қалады. Айран бетіңе төгіліп, көзіңе құйылып, танауыңа кіріп жатқаның сол қақалып– шашалып, түшкіріп — пысқырып. Басқаларымыз, әрине, ол кезде қыран– топан күлкінің астында қаламыз...

	Жиде теруге барған бала бірден белгілі: бір өзіне бір қора мысық жабылғандай, үсті– бастары, әсіресе екі қолы мен екі сирағы шиедей боп жүреді. Оның есесіне не қалта, не дорба толтырып жиде алып келеді. Әрине, дағдыға айналған әдет бойынша, дорбаға не қалтаға салардан бұрын әуелі аузымызға салып, ішіміз кепкенше жеп, әбден тойып аламыз. Тілді үйірген кермек дәмі шекемізден шыққанша жей береміз. «Ер еңбегіне бір тойсын»,– деп бекерге айтпаған ғой. Біз алып келген жидені, жеңсік көріп, үлкендер де қаузайды. Бұған біз іштей қатты қуанамыз: бес– алтыдағы бала үшін еңбегі үлкендердің бір әжетіне жарағаннан артық қандай құрмет керек!

	Жарықтық боз жиденің қышқылтым хош иісі түу сонадайдан танауыңды қытықтаушы еді...

	Жазда жайлаудағы жұрттың қолы бостау болады. Сондықтан шетінен жиын құмар, сауықшыл келеді.

	...Айлы кеште ауылдың жігіттері мен қыздары бір үйге шілдеқанаға жиналды. Үлкен ағам бұл жолы мені де ерте барды.

	Қуанып кеттім. Өйткені бұрын баласынып, жалынсам да, жыласам да өздерінің жиындарына мені әсте апрамайтын. Алдында ағам маған бір шумақ өлең жаттатты.

	– Осы өлеңді мен «айт» дегенде, іркілмей айтар болсаң ғана апарам, — деп ағам маған шарт қойды. Ойымда дәнеңе жоқ және қазір байқаймын, өлеңнің мазмұнын да жөндеп түсініп жатпасам керек:

	– Айтам!– дедім үзілді — кесілді.

	Шілдеқанада бір жігіт, бір қыздан қатар– қатар отырып, түрлі– түрлі ұлт ойындарын ойнады. Қандай ойындар екені қазір есімде жоқ, ұмытып қалыппын. Бірақ өте көңілді болды. Домбыра тартылып, небір асқақ әндер айтылып жатты. Бір кезде қыз бен жігіттің айтысы басталды...

	Байқаймын, жастар–қыз бен жігіттер–оңаша ұшырасып, көңілдерін көтеріп, жарасты ойнап– күліп қатты сергіп қалғанға ұқсайды. Тамақ жеп, шай ішіп болғаннан кейін, жұрт алты бақан, ақсүйек жайын әңгіме ете бастады.

	Көпшілік орындарынан көтерілер алдында, ағам:

	– Манадан бері өзді — өзімізді тыңдадық қой, мына менің кішкентай інімнің бір ауыз өлеңі бар, екен айтқызсақ қайтеді? — деді. Көңілдері өсіңкі қыз бен жігіттер:

	– Айтсын!

	– Айтсын! — десіп шу ете қалды.

	Мен орнымнан тұрып, онша таза бола бермейтін танауымды келістіре бір тартып қойып, екі қолымды артыма ұстаған күйім, сайрап кеп жіберейін. Өлеңнің соңғы жолын айтып үлгермей– ақ бір сиырдай қыз мені шапалақпен тартып кеп қалсын. Жағымның оты жарқ етті. Бақырып қоя бердім. Еліріп алған қыз бен жігіттер қыран– топан. Мен: «Сол жеген таяғым бойыма құт», — деп, ағамның:

	– Әй, Қайсар, қайда барасың? Алтыбақанға апарайын.., — деген сөзіне де қарамастан, ай жарығында, мықынымда тұра бермейтін дамбалсымағымды ышқырынан бір көтеріп қойып, сол ботадай боздаған күйім үй қайдасың деп тартып отырдым.

	– Әй, Өмірәлі, оңбайсың! Қаршадай баланы..,– деп ағама жабыла ұрсып жатқан қыздардың дауысы құлағыма талып естіледі.

	Тағы бір жолы ағам мені Белғара дейтін бір жақын ағайынның үйіне ертіп апарды. Ол ағамыз әкімсымақтау кісі болатын. Өзі қалаға кетіп, жас әйелі бастаңғы, тоқым қағар жасап, қыз бен жігіттерді жинаған екен. Көңіл көтермек болса керек. Әлгі әйелдің өзі бір ажарлы кісі болатын. Соңынан есейгенде барым білдім: Белғара ағамыздың бұрынғы әйелі өліп, мына кісі соңғы алған тоқалы және өзінен үш мүшел кіші екен.

	Алдында ағам маған тағы бір тақпақ үйреткен. Бір кезде ол менің құлағыма сыбырлап: «Анадағы мен үйреткен өлеңді айта ғой»,– деп жалынғандай болды. Өткендегі жағымның отын жандырған шапалақты ұмыта қоймаған мен, қипықтап көңгім келмеп еді, ағам:

	«Онда сені бұдан былай ешқайда ертпеймін! Тілі бар қармақ та соғып бермеймін»,– деп жатты да өкпеледі. Екі оттың ортасында отырғанымды ішім сезгендей болды. Бірақ ағамды ренжіткім келмейді. Сосын, қайдан шықса одан шықсын деп, ағам жаттатқан өлеңді жұрт тынышталған кезде тақпақтап ала жөнелдім. Сол өлеңнің алдыңғы екі жолы әлі есімде қалыпты:



	«Белғара, әкіммін деп қоқиясың,

	Білмейсің қатыныңның оқиясын...



	Сол– ақ екен, ұшы күйелеш– күйелеш жуан көсеу жон арқамнан сарт ете қалды Бірақ бұл жолы мен жылаған жоқпын. Осындай бір пәленің болатынын алдын ала біліп, дайындалып, бұған өзімді әдейі қайрап салған сияқтымын. Үйдің әйелі көсеуді екінші рет сілтеймін дегенше, мен зыта қашып, үйден бір– ақ шықтым.

	Беріректе осыным есіме түсіп, ойлап көрсем, бұл өлең тіпті сорақы екен. Әбүйір болғанда, ағамыз үйде жоқ еді. Соңынан оған бұл өлеңді сумаң тіл біреулер жеткізген көрінеді. Бірақ мұның ауылдың кейбір қыр– қылжың жігіттерінің іші күйгендіктен шығарған оспадарсыз сықағы екенін ол кісі түсінсе керек, тоқалымен бұрынғыша тату– тәтті тұра берді.

	Біздің ауылға жырау келді. Жігіт– желең, қыз– келіншектерді былай қойғанда, ақсақал адамдар мен ақ жаулықты кексе әйелдердің өзі мейрам күндегідей дүр сілкініп, әр үй жырауды құрметпен, сыбағасы, сыйымен қарсы алу әзірлігіне күнілгері қамданып жатты. Жырау әр үйге бір қонып, жата– жастана, иен құм арасындағы үркердей біздің ауылдың адамдарының өлең, қисса, жырға құлақ құрышын қандырып бақты. Қай үйде жырау қонса, сол үйде шілдеқана боп жатқандай дүрмек басталады.Үйге сыймағандары есіктің алдында үйіріліп тұрып, іргенің киізін түріп қойып, керегенің сыртында отырып тыңдайды. Ал біз сияқты жүгермектер отырғандырдың желкесінен, бала жігіттер жабақтан сығалап дегендей, бәрі де жырауды бір көріп және бір тыңдап қалуға өлердей құмартады.

	Менің «жырау» деген сөзді естіп, «жырау» деген кісіні кеездестіріп тұрғаным осы. Онда да өзіміздің үйге келгенде ғана дұрыстап көре алдым. Әрин,е қымыз сапырылап, мал сойылды, шай қойылды. Мен үлкен ағамның күпісінің етегіне оранып (сол бір кеш суық болды) бір жамбастап жатып алып, жағы тыным таппай отырған жыраудың біресе өзіне, біресе он саусағы құрдай жорғалаған көнелеу қара домбырасына жапақ– жапақ қарай берем.

	Жырау орта бойлылау, арықша келген қара торы кісі екен Қияқ қара мұрты бар Сақалын қырып жүреді білем иегі, тамағының асты судан тоңып келген адамның кескініндей көкпеңбек. Сол күні біздің үйге жиналған жұрт (басқа үйлерге де солай болар) өрелі таңды көзімен атқызды. Мен де көз ілгенім жоқ. Әшейінде кешкі тамаққа қарамай кез келген жерде қылжиып қалатын мен, күні бүгінге дейін қайранмын, сол түні ұйқы дегенді ұмытып кеттім.

	Ауылдың ақсақалдары мен бәйбіше кемпірлер ас желініп, шай ішкенге шейін отырды да, сосын қалған қызықты жастардың үлесіне қалдырып, үйді– үйлеріне тарасты. Соның өзі түннің бір ортасы болатын.

	Жырау бір апта бойы жұртты өлең– жырға бір кенелдіріп тастады да, жүріп кетті. Ауыл адамдары оны зор сый– құрметпен шығарып салды.

	Өлең — жырға аузы тұшып қалған жұрт, әсіресе шалдар жағы бірер жеті өткен соң тағы бір жиында мені әурелей бастады. Мен тартынған жоқпын. Мал беріп алған байын менсінбей, басқа бір көңілі сүйген жігітпен қашып кеткен жас келіншек туралы жырау айтқан өлеңді мен де айтып бердім.

	– Тағы не білесің?! — деп бас қосқандар мені тұс– тұстан қаумалай бастады.

	– Орақ– Мамайды білем, — дедім бетім шылп етпей.

	Жырау біздің үйде бір түн бойы осы қиссаны жырлаған болатын. Домбыра ұстап көрмеген маған бір жас жеңгем оқтауды әкеп көлденең тартты. Оған арланып жатқан мен жоқ. Оқтауды домбыраға ұқсатып, жыраудан көргенім бар, жоғарлы– төменді ойқастата, он саусағымды жүгіртіп алып, Орақ– Мамайды бастап кеп жіберейін. Оқтауды домбыра қып тарқанымды көргенде жамырай күле бастаған жұрт мен қиссаны бастаған кезде су сепкендей басыла қалды.

	Мен айтып отырмын, айтып отырмын, көпшілік тым– тырыс тыңдап отыр, тыңдап отыр. Бір уақыттары өзім кәдімгідей шаршап, тамағым қарлығыңқырап, өзімше Орақ– Мамайды аяқтадым– ау, әйтеуір. Алдыңғы өлеңді де, мына қиссаны да жырау біздің үйге келгенде айтқаннан бір– ақ рет естігенмін.

	Білгенімді айтып болып, қиссаны аяқтаған шағымда, Батпан дейтін ағайынға ең бір қадірлі жеңгем менің шешеме қарап:

	– Мынауың өлмесе бір жерден шығады! — деді де, мені құшақтап, аса бір елжіреген мейіріммен екі бетімнен алма– кезек сүйіп– сүйіп алды.

	Төрде отырған бір ақсақал кісі жеңгемнің сөзін тірілтіп:

	– Болса болар, екі көзі жайнап тұр екен, от екен. Көгерер бала көзінен! –деді.

	Содан былай қарай мен «жырау бала» атандым да кеттім. Жаңа түскен жеңгелерім ғана емес, мені білетін үлкендердің бәрі дерлік бұдан былай:

	– О жырау бала.., — деп маған кәдімгідей ілтіпат көрсететін болды.

	Содан мен әлгі жырауға елестеп сол кездері бірер шумақ өлең шығарғаным да есімде. Бірақ онымды қазір ұмытып қалыппын.

	...Біреудің асы болып, ауыл адамдары, тайлы– таяғына шейін, сол дүрмекке кетті. Ауылда қатын– қалаш, бала — шаға, қыз– қырқын қалған. Сол күннің ертеңінде енесін ертіп менің бір туған нағашы апам ауылға келе қалды. Қуанып жатырмыз. Құдағай сыйлы кісі, мал сою керек. Лақтарға тыныштық бермей жүрген бір текешік бар– ды. Әжем мен шешем соны союға ұйғарды. Бауыздайтын адам іздесін. Сонда бүкіл ауылда бас көтерер бір де еркек болмай шығады. Қаусаған шалдарға шейін біреуі қалмай, үдіре көтерілген. Асқа бармай қалған еркек кіндіктілердің бәрі де мен қатарлы шикі өкпе жас балалар. Енді қайту керек? Біздің үйде әжем намаз оқып, ораза ұстайтын. Әлде сол шариғат заңы ма немесе халықтың көне заманнан бері өзімен бірге жасап келе жатқан салттарының бірі ме, әйтеуір, менің сонда білгенім: әйел жыныстыға мал бауыздатуға болмайтын көрінеді. Келген қонақтарды қызық көріп, мен сол күні бір жаққа ойнап кетпей, үйде отырып қалармын ба қылқиып. Әйелдердің әңгімесін де тыңдап қоям. Қойшы, ақырында әлгі текешікті маған бауыздатпақ болды олар. Нағашы апам да бір қарулы кісі екен, бақылдаған немені имек мүйзінен ұстап есік алдына әкелді де, томп еткізіп жерге алып ұрды. Менің шешем қыл арқанмен әлгінің төрт аяғын тырп еткізбей байлап тастады. Әжем үйдегі әкем соққан үлкен бір селебе қара пышақты тас қайраққа жани бастады. Нағашы апам менің қасыма келіп:

	– Біздің Қайсаржан жігіт қой... Кәне, мен басын ұстап тұрайын, сен ана аяғы байлаулы жатқан серкешті тамағынан бір шала ғой, тырп етпейді, — деп селебе пышақты қолыма ұстата бастады.

	Мен үйден шықтым да, пышақты есіктің алдына тастай салып, бетім ауған жаққа қаштым кеп. Нағашы апам мені қуып берсін. Әлде қызылсырап жүр ме екен, әлде енесіне жақсы атты көрінгісі келді ме, білмеймін, текешіктің ажалына сол нағашы апам жұрттан бөтен асық болды. Сыңғыттай келіншек қойсын ба, адымымды аштырмай, мені ұстап алды.

	Жерден көтеріп, құшақтап мені сүйіп келеді.

	– Оның не, Қайсаржан, ұят емес пе? Сені зыңғыттай азамат болды дейміз...

	Зыңғыттай азаматы сонда жетіге енді қарайды.

	Мен бақырып– шақырып, қолды– аяққа тұрар емеспін. Еңіреп келем. Үйге әкеліп маған шекер беріп, алдап– сулап жатыр. Текешіктің бөтекесін, құлағын, екі сирағын маған беретінін айтып, олар мені бір кездері көндірген болды. Тамақтың тесігі қойсын ба, мен де келіскенге ұқсаймын. Малдың басын, тағы бір тәртіп бойынша, құбылаға қаратып қойып сою керек екен. Мен болсам солақаймын. Сонда қайтпекпіз? Дегенмен. әйелдер айласын тапты. Селебе пышақты өмірі ештеңе ұстап көрмеген оң алақаныма салды да, сыртынан нағашы апамның қарулы қолы жабысты. Менің қолымның сыртынан өзі қыса ұстаған күйі әлгі кісі пышақты тура апарып, текешіктің тамағынан осып жіберді. Нағашы апамның қолының қарулылығы сонша, қатты қысқаннан менің саусақтарым сынып кеткендей болды. Пышақты тастай беріп:

	– Қолым– ай, қолым– ай! — деп жылап тұрмын.

	Әйелдер мырс — мырс күледі. Енді маған ешқайсысы жалынар емес.

	– Әй, жылауық! Кімге тартып жасық боп туғансың? — деп нағашы апам маған енді ұрса бастады.

	Құрықтан мойнымның босағанын білдім де, теңдестерімді іздеп ойынға шығып кеттім. Олардың арасына барғанда қалың жауды бір өзім жапырып қайтқан қас батырдай есіре мақтанып:

	– Мен жаңа ғана теке бауыздап келдім! — дедім делдек танауымды көкке көтеріп.

	Мұны естіген балалар да маған таңырқай қарасты:

	– Қолың дірілдеген жоқ па?

	– Қаны үстіңе шашарамапты ғой?

	– Теке бақырда ма?

	– Қорыққан жоқсың ба?

	– Жаныңда басқа адамдар болды ма?

	Өзім батыр болған соң, соларға бәрін ежіктеп айтып аузымды ауыртпайын десем керек, жүгірмектердің жаудырма сұрақтарына:

	– Жоқ! — деп бір– ақ ауыз сөзбен сыздана жауап қайттым.

	Ет пісті–ау деген шамада, әрине, ешкім шақырмай– ақ үйге келдім. Текешіктің бір құлағы, бір бөтекесі, екі сирағы маған тиді. Сондай үлес, текешек бауыздамақ түгіл, қасына да бармаған, сол бір сын сағатында танауы пысылдап ұйықтап жатқан ініме де тиді. Мен бұған онша ренжіген жоқпын. Себебі ол менің бауырым ғой, қайта менің арқамда оның да аузы жампаңдап қалғанына іштей біртүрлі қуанғандай болам.

	...Мен төсекте жатырмын. Шешем екі– үш рет тұр– тұрлап еді, қозғала қоймадым. Әншейінде үйдің жанынан шығармауға тырысатын үлкендер бүгін:

	– Тұр– әй! Сендей балалардың бәрі әлдеқашан далада ойнап жүр, – деген хабардан көңіліме бір күдік келгендей болды.. Әжем:

	– Ұйықтай берсін, қайтесіңдер оны жұлмалап? — дер басу айтты. Мен ояу жатырман. Бірақ ұйықтаған балаша тырп етпеймін.

	Үлкендер шайға отырды. Ол уақыттары қоңыр ғана тіршілігі бар біздердей кісілер шайды құрт, ірімшік, сарысумен ішеді. Бір– екі рет шайлары ада– жұда таусылып қалып, менің теміртікен дейтін шөптің тамырын қазып әкеп бергенім бар. Ол да, қайнатқан соң, кәдімгі шай сияқты күп– күрең боп шығады екен Қағаз шай, кәмпит–шекер ауылдың атынан еті тірілеу біреу– міреу қала шығып келгеннен кейін ғана болады. Жылдағы әдет бойынша, күзгі салқын түскенде барып қалаға мал айдалады, тері– терсегін, жүн– жұрқасын түйеге артып арнайы адамдар кетеді. Оған әлі ертерек.

	Сөйтіп, біздің үйдің адамдары дастарқанына құрт, ірімшік, сарысуды шашып жіберіп, шай ішіп отыр. Бір кезде өзара әңгіме басталды. Мен құлағымды түре қойдым.

	– Молдасы бар болғыр, тәлімсімей, келетін болса тезірек неге келмейді екен? — дейді шешем кейіп.

	– Маған өз аузынан уәде бергеніне екі жұмадан асып кетті.., — деп әжем ойлана тіл қатты.

	– Қазір қозы пісіп, молданың құдайы беріп тұр ғой, жүрген шығар бір ауылға қонып, бір ауылға түстеніп.., деп үлкен ағам да күдігін білдірді.

	– Мен барып келсем қайтеді? — деді ортаншы ағам.

	– Қайтесің жалғыз атты босқа қинап, ол жәдүгей молданың қай ауылда қаңғып жүргенін ит білмесе, адам біліп бола ма? — деді шешем.

	– Осы жолы қайтсек те бұл екеуін сүндетке отырғызбай болмайды, құдайдан ұят– ты, әсіресе Қайсар есейіп қалды, — деді әжем. Мына хабарды естігенде бүйрек бүлк ете қалды. Жаңағы «екеуі» деп отырғаны, әрине, мені мен Өтепберген. Ініміз екеуміздің басымызға бір собалаңның туғалы тұрғанын ішім сезе қойды. Үлкендердің кішкентайсынып бізге жасамақ қорлығына өлердей наразы боп жатырмын. Бірақ қайран жоқ. Ыза буғаны сонша, үстімдегі көрпені қосаяқтап теуіп кеп жіберіп, ойбайымды салып бақырып тұрып жылағым келді. Біраздасын: «Бізге молданың керегі жоқ, піштірмесеңдер де ештеңеміз кетпейді!» — деп әжеме барып жатып тұрып жалынғым келеді. Ағаларым араша түсер ме екен деп те дәмеленем. Бауырына кіріп: «Бізге молданы жуытпашы!».. — деп шешеме айтқым келеді. Өмірде әділетсіздік бар екенін енді сезіп, оған қарсы қоюға өзімнің еш қайраным жоқ екенін білгенде кішкентай жүрегім дүрс– дүрс, соғып бебеу қағады. Көз көріп, құлақ естімейтін бір жаққа қашып кетпек те болам. Бірақ жаяу қанша жүре аласың? Қасқа тай жылқының ішінде. Жылқыны қырға айдап кеткеніне біраз болды. Жарылудың аз– ақ алдында жатырмын. Бізді сүндетке отырғызғаны үшін молдаға беретін сый– сияпатқа келісіп, соятын малды атап, үлкендер өз істеріне тарасты. Үй босаған шақта мен төсектен атып тұрдым. Басым мең– зең, сіркем су көтермейді. Біреу:

	«Тәйт!» — десе бақырып жібергелі тұрмын. Молдадан қорқуымның себебі де бар. Өткен жылы Сейілхан дейтін баланы піштірген– ді. Сонда ұшына тиіп, әлгі байғұс өлім аузынан қалды. Екі– үш ай бойы төсек тартып жатып алды. Маған да, не ініме ұшына тимесіне кім кепіл?!

	Осылай тұнжырап тұрарын тұрсам да, көрші үйдің балалары есіктен сығалап:

	– Әйдә, жүр!

	– Сені күтіп тұрмыз...

	– Не сен бүгін талтүске шейін шіреніп? — десіп ойындарының шындап қызуына менің ғана жетпей тұрғанымды білдіргендей болды.

	Сол– ақ екен, бәрін ұмытып, ышқырыма үш– төрт түйір құрт пен ірімшікті тыға салдым да, аяғымды жедел басып сыртқа шықтым. Дүниедегінің бәрін ұмыттыратын, талай– талай қойды емізіп қойып, бұзау жамырап кетіп, бота жағынып деген сияқтылар үшін әсіресе шешемнен әлденеше таяқ жегізген баланың ойны бұл жолы да мені өзінің сиқырлы құшағына алды да кетті. Манағылардың бәрі ұмыт болған. Үйдің сыртындағы тақыршықта асық ойнап жүрміз. Түс қатқан мезгіл болса керек тұлымы желбіреп көршінің мен қатарлы қызы бізге жүгіріп келді де:

	– Қайсар молда.., — деді алқынып.

	Құдайдың тас төбеден ұрғанын сонда ғана барып бір– ақ білдім. Бір ғаны ойым қашу болды. Бірақ жалғыз қашпай, інімді де ала кеткім келеді. Әбүір болғанда, Өтепберген менің ұтып алған асығыммен өзінше ойнап, тақыршықтың басында отыр екен. Асыққа да қарамай, інімді қолынан тас қып ұстаған күйім, төбені айнала қашым барам. Өтепберген маған ере алмай, жүргісі де келмей қыңқылдай бастап еді:

	– Молда, молда!.. — деуім– ақ мұң екен, ол да бірдеңе естіген болар, балақайдың шегір көздері атыздай боп кетті.

	– Қашайық, қашайық!.. — деп бұлтыңдап менен қалмауға тырысып бағуда.

	Сол– ақ екен үлкен ағамның:

	– Қайсар, әй Қайсар қайдасың?.. Қайсар мен Өтепбергенді көрдіңдер ме? — деп ол енді тақыршақты иіріліп тұрған балалардан бізді сұрағаны естіліп жатты. Мен ышқынып кеттім. Інімді қолынан сүйрей– мүйрей, алдығы бір төбенің ылдиындағы қалың шидің ішіне тығылып қалмақ боп жан ұшырып келем.

	Бір кезде артыма бұрылып едім, екі ағамыз бірдей бізді өкшелеп қуып келе жатыр екен. Әне– міне дегенше жетіп те қалды. Жанымның ышқынғаны сонша, көдеге сүрініп құлап қалған інімді тұрғызуға да мұршам болмай, қара басым зыттым кеп. Ортаншы ағам, бақырып– шақырғанына қарамастан, Өтепбергенді көтеріп алып кетті. Үлкен ағам өңмендеп мені қуып берді. Менің оған оңайлықпен жеткізе қоятын түрім жоқ. Талай атжарысқа қатысып, әйкөлден ұтылып талай зымырап шыныққан өкпем жуық арада өшетін емес. Жеп– жеңіл менің құмға ізім түсер — түспес болса, еңгезердей боп қорбаңдаған үлкен ағамның аяғы құмға тобығынан батып ырсылдап келеді. Кейде қоянды тақымдаған тазыдай таянып кеп қалады. Сонда маған біртүрлі қанат біткендей, аяғым аннна– саннан бір тиіп, ұша жөнелем. Сол сәтте ағам едәір жер қалып қояды. Бар арманым — қалың шиге жету. Ол біздің талай– талай жасырынбақ ойнаған жеріміз. Төбеңнен түспесе, адам баласы таба алмайтын жасырын жерлердің бәрін бес саусағымдай білем. Шиге жетсем мені ешкімнің таба алмайтынына, яғни адамның қолына түспейтініме сенімім мол. Сол қашумен ауыл деңгейінен бір қыдыру алыстадым да.

	Ағам әуелде өңім түгіл, түсіме кірмеген тарту– таралғыларды айтып, мені алдап қолға түсірмек болды. Оған тіріде сенермін бе! Сосын қорқыта бастады. Тоқтамасам құдыққа тастап жібермек те болды. Қолына түссем сойып салатынын да ескертті. Мен одан бетер ышқына қашам. Құтырған ит, қасқыр бала жұтатын айдаһарды да айтып зәремді алмақ болады. Бірақ маған сол сәтте молдадан асқан құбыжық жер бетінде жоқ сияқты боп көрінеді. Әлі жүгіріп келем, жеткізер емеспін. Терге малшынған шолақ жейдем арқама жабысып қалған. Сол зымыраған күйім, шидің арасын да көрдім– ау бір кезде. Қалың шиді көргенде жігерім тасып қоя берді. Аяғым аяғыма жұғар емес. Кәрі жидеден әрі ассам болды, шидің шетіне жетем. Онда құтылғаным! Ағам да мені шындап қууға шыққан болса керек, екі білегін сыбанып, шалбарының балағын түріп алыпты, өкшелеп келеді. Екеуміздің арамыз көгеннің екі басындай– ақ жер. Кәрі жиденің тұсынан өте бергенімде жылан шағып алғандай, табаным дыз ете қалды Ойбайымды салып отыра кеттім. Қарасам, жиденің сояудай бір ұзын шөңкесі түбіне шейін май табаныма кіріп кетіпті. Суыра алсамшы құрып қалғырды. Итшілеп тікенді алдым– ау, әйтеуір.

	Табанымнан қан бұрқ ете қалды. Шойнаңдай басып орнымнан тұрам дегенше болған жоқ, ағам жемге түскен бүркітше, үстімнен бар салмағымен бассын кеп. Мен ойбайлап жатырмын. Мені қапсыра ұстап көтеріп әкетпек болған кезде қолын қыршып алдым. Сонда ол да маған үлкендік жасап қол қатқан жоқ. Мен, судан жаңа шыққан балықтай, оның қолына тұрмай, сытылып шығып кете бердім. Қашпақ болам. Бірақ үлкеннің аты үлкен ғой, тас қып ұстады да, ойбайды салып, қолды тырнағаныма қарамастан, ауылға қарай сүйрелей жөнелді. Бақыртып– шақыртып бір кезде үйге кіргізді.

	Келуімді күтіп тұрғандай, көрші үйдегі еркектер де дабырласып, мені бәрі бөрі бөктерген тоқтышақтай, үйдің төріне атып ұрды. Біреуі қолымды, біреуі аяғымды, біреуі басымды ұстап, керіп тастады. Үйге кіре бергенде ықылық атып жатқан інімді көріп үрейім одан жаман ұшты.

	Үстінде түйе жүн көне шекпені бар, басына кір– кір шалма салған, сығыр көз, сақал– мұрттан емге жоқ, кемпір бет тәпелтек молда өз ісін бастар алдында маған бұрылды.

	– Балам, тір, ек,і үш, төрт, бес...– дей ғой...

	– Айтпаймын!.. — деп бақырам мен одан бетер.

	Сол сәтте біреу аузыма үп– үлкен құртты тығып кеп жіберді. Үнім өшті. Қақалып барам. Еңгезердей еркектер тіземен басқан соң оңсын ба: екі қарым, екі аяғым ұйып қалды. Аузыма құрт кептелгендіктен, етімнен ет кесіп жатқанда дауыс шығарып бақыруға да шамам келмеді. Бұл не деген қорлық?!

	Соған жанаса шашылған күлдің шаңы қолқаны қауып, күйдірген киіздің иісі мұрынға келеді.

	– Кесе қайда?

	– Кесе әкел! — деп даурығысып жатқан үлкендердің үні құлағыма талып жетті. Арғы жағында не болғанын білмеймін: не талып, не ұйықтап кетсем керек. Содан бір кезде оянсам, бас жағымда отырған әжемді көрдім. Дүниеге шыр етіп түсіп, есімді шала– пұла білгеннен бері жаныма ең жақын тартып, асқар таудай қорған көрініп жүрген әжемнің де мені мына қорлықтан құтқара алмағанына өлердей ыза боп, өкіріп тұрып жылап жібердім. Шалқамнан жатырмын, қозғалуға шама жоқ. Көл– көсір көз жасым қиялай ағып құлағымның түбіне тоқтаусыз төгіле берді...

	Мен итжанды болармын, төрт– бес күннен кейін тұрып кеттім. Ал інім қатты ауырды, түн баласында шошып, сандырақтап, бірнеше күн нәр тартпай, өлім аузынан қалды. Жарасының өзі көпке шейін жазылмай, байғұсты ит азапқа салды...





Қабағын түйіп күз келді




	Қазақ, менің байқауымша, өзінен бұрын малының қамын көп ойлайтын халық. Онысы дұрыс та. Өйткені бар тіршілігі сол малға байланысты боп келді ғой ол кездері. Халқымыздың көсегесі малмен көгергенін жасырып бола ма? Шыны да сол: жер малды асырайды, мал қазақты асырайды.

	Биыл біз, неге екенін білмеймін, құм арасыныан тым ерте көштік. Аз ғана ауыл жазда пішен шапқан, алшын шөбі қылтиып шығып қалған жерге қоныс аударды. Шабылған шөп қыстаудың қасына тасылып, кебенге үйілген. Жан– жағы, малдың тұмсығы батпайтындай етіліп, қара шеңгелмен мықтап тұрып қоршаулы. Кебенді айнала, мал секіріп өте алмастай терең ғып ор да қазылған.

	Пішен шапқан жерге келіп қонғандағы мақсат: шалғыға ілінбей қалған, таздың басындағыдай қылтанақты және ертерек жауған бірер жаңбырдан кейін пайда болған мыртық көкті малына жегізу. Жылда шаруаны шырылдатып қысы келетін қатаулы қыстың қарсаңында әсіресе ұсақ жандықтың қоңын көтере түсу. Мен білетінде, қар бірер ұшқындамай шаруакер қазақ қыстауының маңына жоламайды. Пішен дайындауға о бастан қыры жоқ қазақ, жаз бойы жан баспаған қыстауының төңірегіне шыққан қылтанақтың бәрін тып– типыл жеп болғанша малын қолына қаратпайды. Қыстауға көшіп келгеннен бергі жерде төрт түліктің тепкісінен қалған ырбық– тырбық қылтанақты қалың қар басып қалғанда барып, шаруа қазақ азын– аулақ малын қораға қамап, алдына шөп сала бастайды.

	Сүндетке отырғызу тұсында көрсеткен зәбірінен ағам шітей ұялса керек, көрші кісілермен қостасып, суы тартылып қалған көлдің балығын аулауға барған сапарынан маған арнап жабайы қаздың балапанын ұстап әкелді. Көлдің басында тұздап, қақталған екі қап келісаптай– келісаптай дәу шортаны мен кішкене қазанның қақпағындай нән– нән қара табаны, кебістей — кебістей алабұғасы, майы сыртына шыққан, құнан қойдың бір білем құйрығындай, ақ балығы өз алдына.

	Күзгі қоныста маған қаздың балапаны тамаша ермек болды. Себебі жазғы жайлаудан қазақ қыстаулырына таман ыдырай көшкендіктен құрағы орылған өзектің басында қыстауларымыз көрші үш– ақ үй отырдық. Бір қора бала бас қосып асыр салатын жаздың дырдуына үйреніп қалған басым, егер қаздың балапаны болмағанда, күзгі қоныстың мен үшін өте көңілсіз өтері хақ еді. Балапанды ұшып кетпесін деп, ұзын жіппен аяғынан байлап қойдым. Үйдің іргесінен өзіне орын сайлап, астына құрым киіз төсеп бердім. Өзімнің сәби кезімде кетік көздейіме толтырып алдына су құйып қоям. Өзен бойында қаз оты дейтін шөп болады. Соны күнде бір құшақ қып қолмен жұлып әкелем. Балапан осы шөпті өте сүйсініп жейді. Сосын «тіске тиетін» тамақ ретінде қазым қызыл қанат шегірткені баудай түсіреді. Ініміз екеуміз ертеден– кешке дейін, бір отырып, бір тұрып, жағадағы шөптің арасынан шегіртке ұстап жүргеніміз сол әлек боп. Күн ысыған кезде, қазымызды қолтықтап алып, жанымыздағы қара суға барам. Балапанды айдынға қоя берем. Ұзын етіп байлаған жіптен тас қып ұстап, өзім қылқиып жиекте отырам. Балапан суға сондай құмар еді. Әрлі — берлі ойқастап жүзіп, көлшіктің бетіне көтеріле қанатын қаққыштап, ұзын мойнын суға батырып жіберіп суды қылқылдата жұтқандай болады. Құйрығы шошайып суға сүңгіп– сүңгіп бірдеңелерді ұстайды. Осының бәріне мен тамашалап қараймын да отырам. Өзі әбден құмары тарқағанда барып жағаға шығады. Дүд– дүр сілкініп, тұмсығымен қанатының астын қасып, біресе оң аяғын, біресе сол аяғын бауыныра қысып тұрып, қалғып–мүлги бастайды. Сәлден соң бауырын шөпке төсеп жата қалып, кәдімгідей ұйқыға кіріседі. «Әй, қазым, ұйықтағың келсе, киіздің үстіне барып жат», — деп оны қолтықтап алып үйге қайтам. Есейген шағында маң– маң басып, суға өзі барып, өзі келетін болды. Қаздың қанаты тез өседі білем: екі рет мықтап тұрып қиып, көк қауырсынын қалдырдық. Бірақ күзге салым қазықтай мойнын аспанға созып, басын бір түрлі бір жағына қисайта тың– тыңдап, тым жиі қаңқылдайтынды шығарды. «Қайтер екен» деп біз қаздың аяғын шештік те, еркін қоя бердік «Қолға үйренген құс ешқайда кетпейді»,– деген үлкендердің сөзін де сынап көргіміз келген болар. Қаз екі рет жоғалып кетті. Бірінде екі күннен кейін қайтып келді. Содан соң:

	«Енді кетсе оралмай қояр, онан да етін жеп, сорпасын ішейік», — дегендер де болды. Мен ойбайымды салып, үлкендерді ол пиғылдан қайтуына мәжбүр еттім. Қазым бір күні тағы жоқ боп кетті. Бір күн күттік — келмеді; екі күн күттік — қайтып оралар болмады. Біз одан күдер үзе бастадық. Үлкен ағам оның үйір тапқанын, қайтып бара жатып осы ауылдың үстінен қайтсе де қалықтап бір ұшып өтетінін айтты. Қаздың жоғалып кеткені менің қабырғама қатты батты. «Қап, әнекүні қанатын қиып тастамаған екенмін!» — деп іштей өкіндім.

	Бір күні бір топ қаз қаңқылдап ауылдың үстінен ұшып өтті де, сол тобымен қара суға барып қонды. Солардың ішінен бір қаз қиқу салып, жер сыза ұшып отырып біздің үйдің қасына келіп жалп ете қалды. Мұндай қуанбаспын! Шап беріп ұстап алдым да, енді тағы да аяғына жіп байлауға мәжбүр болдым. Үлкен қайшыны ала салып, әумесерлене, қаздың кәдімгідей жетіліп қалған қанатын бұтарлап қидым да тастадым. Өзі үп– үлкен боп өсіп кетіпті. Қанатынан жұрдай болған соң қазға ұқсамай, дәу бір бөдене сияқты боп домаланды да қалды. Анау серіктері судан көтеріле бергенде, бұл да қалғысы келмей жүгіре талпынып, жүгіре талпынып, жіпті үзіп кете жаздады. Аспанға көтерілмек боп қанатын жайып қатты– қатты қағып көріп еді, құр тұқылтық анадай ауыр денені жерден қозғай алмады. Қатты қапаланған қаз қиқу салып, өзін қоярға жер таппай, үйді шырайнала берді. Осы тұста мен де оны қатты аяп кеттім. Әсіресе қанатын кескеніме іштей өкініп болдым. Сосын, ең болмаса, емін– еркін жүрсін деп аяғындағы жіпті шешіп алдым. Бірдеңіге қатты қамыққандай, қаз тұмсығын қанатының астына тыққан күйі, тұрған орнына селсоқ жата кететінді шығарды.

	Бір күні шешем мені жыңғыл арасында жайылып жүрген бұзауларды айдап келуге жұмсады. Қайтып келсем қазым, ұйпалақ– тұйпалақ боп есіктің алдында жатыр. Өз көзіме сенер — сенбесімді де білмедім. Қазымның мойны қан– қан, біреу бауыздап тастапты. Бақырып қоя бердім. Отыра қалып жер тепкілеп жатырмын. Үлкендердің айтуына сенер болсам, су ішуге ме, әлде айданда еркін жүзіп сайран салуға ма, қазым майпаң басып қара суға барады. Су ішіп шығып келе жатқан Ұзақбай дейтін атамыздың бір қора кілең қызыл қасқа сиырлары өңештерін кере өкіріп, жалғыз қазды ортаға алады. Ұрынуға қара таппай құтырынған қарасан келгірлер, құбыжық көргендей тұяғымен жер тарпып, құсымды қуалап береді. Қияңқы біреуі келіп қазды мүйізімен қағып– қағып жібереді. Шала жансар боп жатқан жерінен, су алуға барған шешем, қазды елірген сиырлардан әзер арашалап, үйге алып келеді. Мал болмасын көрген соң, үлкен ағам, ең болмаса адал өлсін деп, бауыздап тастайды...

	Бұл кішкентай кезімде менің басымнан кешкен алғашқы ауыр өкініштердің бірі болар...

	...Біздің жапырақ ақ атанды, әбден қартайған соң, көктемде бұйдасын алып, бетімен қоя берген болатын. Жаз бойы оның үстіне шыбыннан басқа ешкім шығып көрген жоқ. Күзге салым атанның жапырақ өркеші тікейіп, екі өркеші батырларға соққан белгідей боп зорайып шыға келді. Өзі әбден семірген. Жүндегеннен кейін қайта шыққан қылтық түгі, майлап қойғандай күн көзіне шағылысып, жылт– жылт етеді.

	Қар бірер ұшқындағаннан кейін біз бүрсеңдеп, киіз үйде отыра беруге шыдамадық. Үйдің ортасынан от үзілмейді. Жанып жатқан жапаны жиі– жиі қағыстыра отырып, екі бұтты талтайтып жіберіп кеп, отқа қақталамыз. Отқа итіне– итіне екі борбайымыз шыт– шыт боп кетті. Алдың жылынғанмен, күздің ызғарлы желі арқаңды құрыстырып тастайды. Отқа жаурыныңды берсең, екі тізең қатып қалады. Суық тиіп, шалдарша күрк– күрк жөтеле бастаймыз. Мұрнымыздан қолымыз кетпей қояды. Ондайда әсіресе екі жеңіміз адам көргісіз халге түседі. Сол кезде барып тоңып –жаураған, бүрісіп– бүгілген біз жып– жылы қыстаумен жылап көріскендей боламыз. Бірер күн жылынғаннан кейін біз, әрине, кешегі тоңғанымызды ұмытып кетеміз. Сонда менің бір көрген нәрсем күні бүгінге дейін есімнен кетпейді.

	Қой қылып ойнауға қара шеңгелдің сылдырмағын үзіп әкелмек боп, зыр жүгіріп отырып, жалпақ сордың жағасына бардым. Сонда анадай жерде жатқан біздің кәрі атанды көрдім. Екі өркеші жардай, қоңы төңкерген астаудай, бірдеңемен түртіп қалсаң болды жарылып кеткелі тұр. Шап пен қолтықтың жігін адам айырып болмайды. Қос өркештің ортасы да тарылып, қосылып кетудің аз– ақ алдында тұрған сияқты. Түйенің шайлағаны қызық болатынын мен сонда көрдім. Әлгі шайлаған ақ атан тұруға ерініп, айналасындағы алаботаны, сораңды жатып жейді. Ұзын мойнын мейлінше созып, төңірегіндегі шөпті түгел тауысып болғаннан кейін тізерлеп тастаған түйедей, сол жатқан күйі, баурымен ілгері жорғалайды. Айналасын ирек мойнын жиі– жиі созып, төңірегіндегі шөпті баудай түсіреді. Сосын кішкене басын кекшитіп, тоқмейілси керенау күйде күйс қайыра бастайды.

	Көп ұзамай әлгі атанды соғымға сойды. Түйені екі жерден бауыздайтынын сонда көрдім. Басына таяу жерден бір де, кеудеден мойнының шығатын тұсынан тағы бір рет осады. Түйенің семіздігі сонша, кесерге қара жоқ десем өтірікші болмаспын. Қазіргі көзбен қарасам, түйенің еті тауықтың етіндей бозаңдау және тап сондай жұп– жұмсақ болды екен. Өркеш майынан ауыз толтырып бір асасаң, күні бойы қарын ашу дегеннің не екенін білмейсің. Үлкендердің айтуына қарағанда, әр өркешінен төрт пұттан астам май түскенге ұқсайды.

	«Соғым сойсаң түйе сой, түйең болмаса бие сой» деген нақыл содан қалуы да ықтимал. Мен соңынан білдім: біздің жақта алдағы қыста соғымға соймақ малды ертерек көктемде белгілейтін көрінеді. Егер түйе болса бұйдасын алып, ал жылқы болса жүгенін сыпырып, көктем шыға жайылуға емін– еркін қоя береді. Содан құр жүрген мал, қар бірер ұшқындағанға дейін өз бетімен жайылады. Онымен ешкімнің шаруасы жоқ. Сонда түйе, мен жоғарыдай айтқандай, шайласа, жылқының қазысы айналмай қалатын көрінеді Осындай баптан өткеннен кейін соғымға сойған жылқының қазысы, үлкендердің айтуына қарағанда, сере шықпай қалмайды білем.

	Жаз бойы аяқ киім дегеннің не екенін білмей өскен біз, күн суытқаннан кейін аяғымызға бірдеңе ілуге мәжбүр боламыз. Бірақ сондай бірдеңе киердің алдындағы бейнетімізді бұ жалғанда ешкімнің басына бере көрмесін!.. Ала жаздай су кешіп, балшыққа батып, құмға аунап жүгендіктен екі аяғымды да, жіліншігіме дейін, қап– қара күс басып кетеді. Күс басқан жер не оңсын, екі бастан, бәрі жарық– жарық болады. Мықты болсаң, қан шығып тұрған аяғыңды көн шоқайға сұғып көр, кәне!..

	Шешеміз, қарғап — сілеп жүріп, қойдың іш майын отқа шыжғырып, ойбайлата басады кеп жарылған жеріңе. Қатты ашып ауратыны сондай, біржола жаның көзіңе көрінеді. Екі аяғың бірдей дуылдап алып бара жатқан кезде өзіңді қайда қоярға білмей, кірерге тесік іздей бастайсың. Ондай шақта бақырып– шақырып жылау деген түкке тұрмайтын еркелік Сосын ешкінің тұяғындай боп кеткен ол аяқты, бақырта отырып, ыстық суға, салып сақарға қайнатқан қара сабынмен әлденеше қайтара жусын кеп... Нақ шыным шықпаған жаның ғана қалады. Бұдан былай суды көрместей, батпақты баспастай, құмға жуымастай азар да безер боласың (бірақ келер жылға дейін оның бәрі кімнің есінде тұрады). Осыншама азаптан кейін аяғыңа шақтап былтыр тіккен көн етікті биыл киіп көр батыр болсаң...

	Алты ай жаз жаз жалпақ басып үйренген аяқ, ақсаңдай жүріп, көн етікке де көндігеді. Соған қарап: «Адам үш күннен кейін көрге де үйренеді», — деген мақалдың дұрыстығына мойынұсынғандай болам. Сосын бір жауын жаусы болды, көн етігіміз ізінше– ақ қолпылдап шыға келеді. Баудан жұрдай, ит талағандай ырым– жырым, қоян елтірісінің жұқанағы бар және басыңа шақ сиятын ескі құлақшын да кигеніңде шекеңді сығып жібереді. Онсыз шешең сыртқа аттатпайды. Алба– жұлба, екі жеңіне басқа түсті матадан талай жамау түскен, жағасы не бір сорақы алыс — жұлысты басынан кешіріп, әлденеше жерден ендей де, бойлай да жыртылған, сосын сонша рет қайтадан көктелген, сырты бумазей көне шапанды иығыңа ілесің. Бұтыңа алды– артына жамаудың үстіне жамау түскен қап шалбар киесің. Содан кейін саған қар ұшқындап тұрған қара суық түк те істей алмайды.

	Күзде де, әрине, ойын іздейсің. Өзім құралпы басқа үйдің балалары да менікі шамалас киімдерін үстеріне киіп, қожырайып сыртқа шығады. Табыса кетеміз.

	Күзде көбіне обаған ойнаймыз. Ағаларымыз үйдің айналасына шалы, малға қора соқпақ боп, мұз өкіріп қатқан шақта, түйеге артып көл жақтан нар қамыс — баланың білегіндей жуан қамыс шауып әкеледі. Біз оған жаудай тиеміз. Ең бір мықты деген қамыстың түп жағын, тышқаншалап, тісімізбен кеміріп бөлектейміз де, ең бір буыны қатты деген жерден, тағы да тісімізді жұмсап, бір қарыс тесік жасаймыз. Сосын иен қамыстың ішінен түзу келген, үш жағы жіп– жіңішке біреуін суырап аламыз да, қауылдырығынан тазартамыз. Тісімізбен мүжіп үш және түп жағын тегістейміз. Бұл біздің оғымыз болады. Күздің азынаған желіне арқамызды беріп тұрып, баланың білегіндей жуан қамыстың өзіміз кеміріп жасаған бір қарыс тесігіне әлгі оқ– қамыстың жуан жағын тығамыз. Сосын найза лақтырғандай, шіреніп тұрып оны обаған етіп аспанға атымыз. Сонда ұзындығы екі метрдей қамыс оғыңыз, ирелеңдеп жоғарлай түсіп, желдің екпінімен алысқа зымырай жөнеледі. Түскен жерін өлшейміз де, қайсымыздың обағанымыздың алысқа ұшқанын көремiз. Бұл — үлкен бәсеке. Обағанды қайта– қайта жарыстырамыз. Бiрi сынып қалса, екiншiсiн iстеймiз. Ол сынса тағы да дегендей. Бұл бiр қарды қатты шынықтыратын ойын еді.. Басқа күндерi төрт– бес бала боп иесiз қыстауларды аралап кетеміз. Жұртта қалған ойынға жарарлық кәкір– шүкiр iздейміз. Иесiз қыстаудың албастысы болады дегендi де естiгенiмiз бар. Бiр жағынан онан қорықсақ, бiр жағынан албастыны көргiмiз де келедi. Бiрақ қорқынышымыз басым. Ақыр аяғында төбесі ашылып қалған қыстаудың қабырғасы үстiне тырмысып шығып, сосын одан жерге секiремiз. Құмға бәсекелесе дiк– дiк түсiп жатқанымыз сол. Кейде үлкендер бізді жақын жердегi тепсеңде жатқан жылқыны ауылға айдап келуге жұмсайды. Бiз бара сала бiр– бiр тайды ұстап мiнеміз де, ауылға жеткенше жарысамыз. Бiрiмiзден бiрiмiз қалып қалғандай болсақ, кәдімгідей намыс көрiп, мінген тайыңа көңілің қалатыны сонша, келер жолы бөтен бiреуiн ұстап мiнсең де, әлгіге аяқ артқың келмей– ақ қояды. Әр адамда бір мінез болады ғой. Және ол кішкентайынан– ақ бой көрсете бастай ма деймiн. Мен мақтағанды қатты ұнатушы едiм. «Осы бiздiң Қайсаржан тiл алғыш қой»..– десе болды, менiң кiп– кiшкентай боп, тындырмайтын шаруам қалмайтын. Ал өктемдiк жасап, күш көрсетiп, ақырып– зекіріп бiрдеңеге жұмсамақ болды ма, сойып салсын, аяғымды аттап баспаймын. «Бұл ма, бұл нағыз қадалған жерінен қан алар ғой!»—деп күйiп– пiсуші едi шешем байғұс. Алданып та қалатын кездерім аз болмайтын. Дүзiкбай ағамның қисық табан, бауын шалатын иттiң емшегiндей қос– қостан келген жылтыраған темір iлгешегi бар көне бәтеңкесi болатын. Соны киюге мен өлердей ынтық едiм. Бiр күнi үйде ешкiм жоқта ағам:

	«Дiлманның қыстауы жанында жайылып жатқан сиырды айдап келер болсаң, бәтеңкемдi кигiзем»,– деп рахымшылық еттi. Мен келiсе кеттiм. Бiрақ бәтеңкенiң маған тым үлкен екенін аяғымды сұққанда барып бiр– ақ бiлдiм. Мұны байқаған Дүзiкбай ағам да шұлғауды қабаттап орап жатыр. Дегенмен, қуанышымда шек жоқ. Бәтеңке киiп, қыстың көзі қырауда мал қайыруға жарағаным азамат болғаным емес пе!

	Үстiме қаудыр тонымды, басыма елтiрiсi ырым– жырым құлақшынымды киiп сыртқа шықтым. Бәтеңкенің қолайсыдығы сонша, тобығым бiресе олай, бiресе былай былқ– сылқ етiп жүре алсамшы. Неде болса нар тәуекел деп, алды– артытма қарамай, тартып кеттiм. Омбы қарға қара санымнан бата берем. Мен оған да қарағаным жоқ. Бір әбүйірі, күн шайдай ашық еді. Ақырында екі сиыр, үш қашарды күн еңкейе қораға қуып тықтым. Сонда мен бес– алтылар шамасында болсам керек...

	...Бiр күнi Көлiшбайдың қыстауында мектеп ашылыпты деген хабар тарады. Оны мен де естiдiм. Сегiзге толған және онан жоғарғы жастағы балалардың бәрiн оқуға ала беретiн көрiнедi. Мен әлі жетiдемiн. Көршi қыстаулардан ертесiмен, ішiнде қалам– қарындашы, кiтап– дәптерi бар киiзқабын мойнына асып, балалардың мектепке бара жатқанын көрiп, қызыға қарап тұрам. Кешелерi ғана менiмен асыр салып ойнап жүрген бiрқыдыру жүгермектердiң менен бiр жас, не екi жас үлкендiгi бар екенiн ендi бiлгендеймiн. Мұғалiм әдейiлеп бiздiң қыстауда да болған екен, жасы жеткеп жоқ деп, үйдiң iшi менi оқуға жаздырмапты. Мен үйде болмаппын, далада ойнап жүрсем керек. Екеу– екеу, үшеу– үшеу, кейде төртеу– бесеу боп мектепке бара жатқан балаларға менiң қосылып кеткiм келiп– ақ тұрады. Iшiмнен оқысам ден арман етем. Бiр күнi Есiрхан дейтiн баланың үйiнде болдым. Оның су жаңа қалың кiтабын (қазiр сол әлiппе болар деп ойлаймын), кертiлген бас жағында көк жiбек бауы бар, сырты қызыл, iшi қара қарындашын, жiп– жiңiшке көп сызықтар айқыш– ұйқыш жүргiзiлiп тасталған iшi ақ, сырты көк бiрнеше дәптерлердi көргенде, көзiмнiң қызыққаны сонша, менiң қайтсем де оқуға түскiм кеп кеттi. Іңiрде үйге қайттым. Мыналардан бiртүрлi жамандығымнан оқуға iлiнбей қалғанға ұқсап, қатты қапаланып, iштей тұнып келем. Осындай көңiлмен үйге жеттiм. Ешкiмге ештеңе дегенiм жоқ. Бiрақ iшiмнен мектепті және мұғалiмдi барып өз көзiммен көруге белдi бекем байладым. Таңертең бармақпын. Көлiшбай ағаның қыстауы арғы беттегi қыр басында көрiнiп тұр, мешiттiң нақ түбiнде. Адасатын түрiм жоқ, өзiм– ақ тауып бара алам. Айтқандай– ақ, ертеңіне, Есiрхандiкiне барам деп өтiрiк айтып, жолға шықтым. Жолда ит– кұс, қасқыр– масқыр кездесiп қалып жүрер деген оймен, қолыма шоқпар бас жыңғыл таяқ ұстадым. Кеше iстеп қойғам. Күн кақап тұр, маңдайын түйiп алған. Кәдiмгi қарсыз қара суық. Қиыршық қар ұшқындап та қояды. Күздiң бет қаратпас, аязға бергiсiз беймаза ызғырығы өңменiмнен итерiп, бетiмдi қарып барады. Iлгерi жүргiзер емес. Желдiң қаттылығы сондай, екi көзiмнен жас парлап келедi. Қолғап дегендi бiлмей өскен мен екi қолымды жеңiмнiң iшiне тығып алдым. Желдiң ызғары бетiмді қарып, мойнымды осқылап, шекемдi тесiп бой бермей бара жатса, азынаған адуын үскiрiкке арқамды берiп, өкшеммен жүрем. Апанға, құдыққа түсiп кетпейiн не тiк iнге аяғымды тығып алмайын деп ауық– ауық артыма бұрылып қарап қоям. Осылай итшiлеп жүрiп отырып дөңнен асып, өзекке жеттiм. Су еңiреп қатып қалған, мұз жап– жалтыр. Мұздың тазалғы, оның астында ағып жатқан судың мөлдiрлiгi сонша, мұздың үстiне шыққанда судың iшiнде әрлi– берлi мең– зең боп самарқау жүзiп жүрген алабұға, ақбалықтың үйiрiн, ұйысқан көк шалауды, әлi түсiн бермеген жiңiшке лента сияқты жасыл балдырды, малдың тұяғы езіп сыртқа шығарып тастаған кей жердегi қара балшықты, тiптi олай– бұлай өтiп жүргенде бiреуден түсiп қалған ақ iлгек пен күмiс ақшаға дейiн жарқырап көрiнiп жатыр. Жазда өткел болған жер бұл. Тайып жығылып шекемдi жарып алмайын деп, аяғымды кiбiртiктеп басып, мұздан да өттiм. Иiнге тақау өскен тоғай, өзiмiз бiлетiн Ақтоғай, ескi жабудай, алба– жұлба боп кетiптi. Жал– құйрығын күзеген жылқыдай тоғайдағы ағаштар арбиып– тарбиып, сиықсыз сидиып тұр. Жағаны тұтас көмкерген қамыс– қоғаның да сұры қашқан. Өткен күнiн аңсағандай, қауылдырығын үсiк шалған қалың қамыс азалы шуласады.

	Арғы бетке шыққан соң, сайдың iшiне түсiп едiм, жаңағы дөңнiң басындағыдай ызғырық– ызғар байқалмады. Сай– сайды, қылбуыт өзектi қуалай өскен қау қамысты ықтай отырып, Көлiшбай ағаның қыстауына да жеттiм.

	Мұғалімнің алдына барғанда не айтып, не қоярымды жолшыбай ойлап алғанмын. Әрине, оның, ең алдымен: «Нешедесің?» – деп сұрауы мүмкін. Онда мен: «Сегіздемін..,– дей салам.– Нешеде екенiмдi ол кiсi қайдан бiледi? Жалпы, бiр жастың әрісі не, берісі не?» Осыған орай менің қай жылы туғаным туралы әкем мен шешемнің талас әңгiмесiн үйдiң ересек балалары соңғы кезге дейiн күлкi ғып айтып жүрген жерiнен өзiм де есiткенмiн. Әкем:

	«Қайсаржан Манап болысқа ас берген жылы тумап па еді?»– десе, шешем: «Ненi айтып отырсың? Мен қара тұзға жерiк болғанда және қасқырдың шекесiндегi екi шошайғаны аттас қайнаға (онысы Бөріқұлақ) ақ атанмен әдейілей барып Қожакөлден үш қап қара тұз әкелген жоқ па едi? Оның өзі атамыздың асы өтіп кеткен соң, анау қара өзекте отырғанда емес пе еді?» — деп қарсы шығып, өз долбарын айтатын көрінеді. Әкемдiкi дұрыс болаған күнде мен ит жылы туған болам да, шешемнiң сөзiне құлақ ассақ — доңыз жылына келедi. Бiрден байқаған шығарсыздар, екеуiнің де аттарының оңып тұрғаны шамалы...

	Сонымен, өзiмдi сегiзге шығардым.

	Сұрастырып жүрiп төрт– бес зімәңкенің арғы шетiндегiсi мектеп екенiн бiлiп алдым. Мен дегендей барған екенмiн: зiмәңкенің алдында отыз шақты бала алысып– жұлысып ойнап жатыр. Бәрі де тәур киiнген. Оларға мен судан шыққан сұмырайдай боп көрiнсем керек. Бiрақ бұл менің тек сыртым ғой... Соңынан бiлдiм, бұл үлкен үзiлiс екен. Ойнап жүрген балалардың кейбiреуi маған одырайып, осқырына шекелерiнен қарап: «Әй, сен де оқуға келдiң бе?», «Оқу сенiң не теңiң?»– деп менсiнбей шiкiрейгендей болады. Ондайды сезген сәтте тастай боп түйлiп, тойтарысты еселеп беруге әрқашан әзiр тұратын әдетім. Әуелде солардың біреуiнен: «Мұғалiм қайда отыр?»– деп сұрап алмақ ойда едiм. Жаңағыдай жақтырмағандықты байқағаннан кейiн, ешбiрiне де жалынғаным жоқ. Қайта олардың әлгiндей қылығы менiң жiгерiмдi қамшылап жiбергендей болды. Ешкiмнен ештеңе сұрамастан, әй жоқ — шәй жоқ, iшке кiрiп бардым. Iшiнде кебеженiң қақпасы сияқты бiрдеңелердi қатар– қатар тзiп қойған (соңынан бiлдiм: әлгiлер кәдiмгi парта екен) бөлменің ашық тұрған есiгiне бiрден бас сұқтым. Қарсы жағаға қағып қойған зiмәңкенiң сыртқы есiгiндей бір қара тақтаға арқасын берiп бiр кiсi алдындағы төрт аяғы бар жалпақ тақтайға (онысы стол боп шықты) шынтақтай асылып, тақтайдың үстінде жатқан көк шимай қағазға үңілiп отыр. Құйрығының астына да төрт аяғы бар, асылып отырғанының баласы сияқты кiшкентай тақтайдың бар екенiн де байқап қалдым. Әлгi кiсi дудыратып шаш қойған, бiрақ өзi менiң үлкен ағам қатарлы жас жiгiт боп көрiндi маған. Оның бар көңiлi алдындағы қағазында болса керек, менiң iшке кiрiп келгенімдi аңғарған жоқ. Суықтан тоңып келген менiң мұрным жылы үйге кiрген соң босаңсып қоя берді. Мұғалiмнiң алдында шапанымның жеңiмен оңды– солды сүйкей салуды ұят көрiп, қаттырақ тартып қалып едiм, әлгi кiсi, сонда барып қағазынан көзiн тайдырып, маған мойнын бұрды.

	– Оқуға келдің бе?

	– Иә...

	– Атың кім?

	– Қайсар...

	– Әкең аты кім?

	– Игібай...

	– Нешедесің?

	Әдепкi сұрақтарына таңдайым тақылдап жауап берiп тұрған мен, осы тұста мүдiрiп қалдым. Жолшыбай өзге түгіл өзімді де, әке– шешемнiң әңгiмесiн еске түсiрiп, сегiздемiн ден сендiрiп бақсам да, мұғалiмнің алдына келгенде бетiмнен отым шығып қоя бердi.

	– Жетідемін, деп жауап беруге мәжбүр болдым.

	– Санау білесің бе?

	– Білем.

	– Қане онға дейін санап көрші?

	Мен мүдірместен желдірте санап шықтым.

	Мұғалім алдындағы төрт аяқты биік тақтайдан шынтағын төмен түсіріп, маған қарай бар денесімен бұрылып отырды.

	– Керісінше санап шыға аласың ба?

	– Шыға алам.

	Тағы да мүдіргенім жоқ.

	Сосын мұғалім, зер сала менің үсті– басыма қарады. Маңдайына түскен дудар шашын он саусағымен бірдей тарақтап артына қайырып қойып біраз ойланым қалды. Мен оған пір тұта, жапақ–жапақ қарай берем.

	Жасымның жетіде екеніне, бойымның тым тәпелтектігіне қарады ма, әлде киімімнің сиқын көріп, қыста сонша жерден қатынап оқи алмайтыныма көзі жетті ме:

	– Оқуға келер жылы алам. Биылша шыда. Жарай ма? — деді.

	– Жә.., — десем де, жолымның болмағанына ызам келгені сонша, тіпті сол жерде көзімнен жас шығып кете жаздады.

	Мен солбырайып сыртқа бет алдым. Ұнжырғам түсіп кеткен. Тауым шағылып, маңдайым тасқа тигендей боп барам. Қайтарда Көлiшбай ағамдiкiне соғып, бiраз әл шақырып алам ғой деген ойда едім мана, осылай келе жатқанда. Жігерімнің құм болғаны сонша, ендi ол үйге бұрылуға да зауқым соқпады. Көлішекеңнің сонда екi баласы оқып жатқан көрiнедi. Олардың алдында мектепке алынбағандығымды мойындау намысыма қатты қаяу түсiретiндей боп көріндi. Өршелене арқамнан итергiштеген күздiң долы желiнiң екпiнiмен бүрсеңдеп жүгiре басып отырып, үйге қайтып келдiм. Ештеңеге зауқым жоқ. Мектепке барып, мұғалiмнiң алдында болғанымды тісімнен шығармадым.

	Түнде ұйықтап жатып түс көрдiм. Түсiмде мектепке алыныппын. Мұғалiм маған су жаңа кiтап, қағазы шытырлаған көк дәптер, қызыл, қара, көк, сары қарындаштар берген екен деймiн. Бәрiн қолтығыма қысып, үйге алып келем. Бiрдеңесi түсiп қалған жоқ па деп әлсiн– әлсiн тоқтап, әкеле жатқандарымды қайта– қайта түгендеймiн. Үйге барған бойдан әжеме киiз қап жасатып алмасам ба деп, мектепке құр қол барғаныма қатты опынып келе жатқанға ұқсаймын...

	– Әй, Қайсар, тұр деймiн. Бузауларды қара суға айдап сал,– деп шешем үстiмдегi шоқпыт көрпенi жұлып алғанда барып оянып кеттiм. Жаңағының бәрi түс екенiн енді бiлiп, iшiм удай ашып қоя берді.

	Бірақ, мен оқуға деген ынта, ынтығымды жоғалтқаным жоқ. Бiр көк сия қарындаштың тұқылын тауып алып, қолыма түскен қағазға екiншi бiр қағаздағы жазуды, түгiне түсiнбесем де көшiрiп бағам. Қыс бойы осылай еттiм. Кейде қағаздың ақ жерiн тiлiммен жалап жiберiп, түрлi– түрлi суреттер салам (бұған дейiн бiздiң сурет салатын «альбомымыз» үйдiң iшкi– сыртқы қабырғасы, өзеннің қия жары, тақыр, борпылдақ құм, тағы сондайлар болатын). Тірi жәндiктi салсам, үлкендердің айтуынан болу керек, ол дүниеге барғанда әлгiлер сенi қасқыр боп талайды, жылан боп шағады деген соң, суреттi салып болысымен, мойнынан мықтап тұрып бiр сызам. Бұл менiң оларды, о дүниеге барғанда тiрiлiп кетiп пәле боп жүрмесін деп бауыздағаным.

	Осылай ең алғаш қағазға көзiм, қарындашқа қолым үйрене бастады.





Ақ кірпік қақаған қыста




	Біздің жақтың қысы түрліше болады. Кей жылдары ірі қара былай тұрсын, қой– ешкінің өзі алты ай қыс бойы аяғынан жайылып шыға береді. Ал кейде, қыстың бәрi тек сондай болады деп арқаны кеңге салған бейқам, жалқау қазақты «кәрі құданың» жер соқтырып кететін кездері де ұшырасып тұрады. Есім кіре бастағаны ма, қалай, мен үлкендердің сөзіне, әңгiмесiне құлағымды түрiк ұстап, олардан өзiмше көңіліме бірдеңелер түйгендей болам.

	Құрметтi оқушым! Мен өзiмнiң балалық шағымда ес білгеннен бергi басымнан кешкендердi айта отырып, бiр рет те «әке» — деп аузыма алмағанымды аңғарған боларсыздар. Оным, әрине, әкемдi жек көргендiктен емес. Менің тілім шығып, есім кiрер– кiрместен– ақ әкем о дүниеге кетіп үлгеріпті…

	Шешемнің айтуына қарағанда, ол былай болыпты. Ескі салттың әлі мұрты шағыла қоймаған кезі. Ауқаттылар қыздарын ұзатарда әкемді әдейілеп шақырып әкетіп, әлденеше айлап іс соқтырады екен. Әрине ақ іс. Көбінесе күмістен, ал өте бір байлары аракідік алтын да қостырып, немесе жалатып оң жақта отырған қызына әсем алқа, қос — қос білезік, жүзік– сақина, шолпы, бадана ілгек, қаусырма түйме, сәукеленің сылдырмақтары, тағы сондай әшекейлер жасатады екен. Бергі бетін мүйізбен мәнерлеген әсем сандық, ағаштың өзінен ойып өрнек жүргізген дәу– дәу кебеже, қыздың ат– тұрман әбзәлін күміспен көмкеріп айқыштау, тағы сондай толып жатқан ұстаның ісмерінің ғана қолынан келетін заттарды бәсекелесе жасататын көрінеді Әрине, әкеміз ондайдан шала байып қайтатынға ұқсайды.

	...Сол бір жылы көктемге таман, жаз шыға жалғыз қызын ұзатпақ болған бiр бай, жаңағыдай мақсатпен, әкемді шақыртады. Өзі мұнда жүргенде үй– іші тарығып қалмасын деп, әкеме хабаршыдан бір қап бидай бір қап ұн, жылқының жарты етін беріп жіберіпті. Бiр аптадан, кейін құрал жабдығын сайлап, көмiрiн шанаға тиеп, әкеміз жолға шығады. Әлгi байдың аулында айдан астам жатып іс соғады. Бір күні көмiрi таусылып қалады. Сосын әрі көмір әкелейін, әрі кір – қоңымды жудырып қайтайын деп байдан екі– үш күнге ұлықсат сұрап алып, әкеміз түнделете жүріп кетеді. Көктем шыға бастаған кез болса керек, жолда өзеннен өте бергенде, қызыл су жүріп, мұз ойылып кетеді. Әкем ат– шансымен қоса суға батады. Аты мен шанасы суға кетеді де өзі өлдім– талдым деп жағаға шығады. Әзер деп үйге жетеді. Келе құлайды. Сол құлағаннан тұрмайды... Менiң шешем қосығы қайтыс болғаннан кейін алған әкемнің екінші әйелі екен. Бірінші әйелден төрт бала болған: Айғанша,

	Өмірәлі Дүзікбай, сосын он бір– он екі жастарында асау бие теуіп өлтірген Бітірбай.

	Бiзде жылқы малы да болыпты. Бiр жамандатқыр көк бие кешке таман кұлын байласып жүрген Бiтiрбай дейтiн үшiншi ағамды жүрек тұсынан оқыс тебедi. Күре тамырын үзiп жiберген болса керек, әлгi қыршын жас таң алдында дүние салады. Бұл қасірет әкемізді қатты күйзелтеді. Көк биені табанда бауыздап тастайды. Қалған қыл құйрықтың бәрін, өзінің сары атынан басқасын: «Көрмегім жылқы болсын!»– деп, түйе тайлаққа айырбастап жібереді.

	Шешемiз бұл кiсiге он сегiзiнде келiптi. Әкемiз сол кездiң өзiнде елулердi қаусырған кiсi екен. Соңғы әйелімен жетi жыл отасады. Мен сияқты перзент көредi. Көп ұзамай өзiнiң жағдайы анадай болады. Тұл жүрген шешемнің:

	– Тумай жатып әкесін жүтқап жалмауыз!—деп мені талай қарғағаны әлі есімде...

	Әкем өлiп, қаршадайымнан жетiм қалуыма өзiм кiнәлiмiн бе, әлде он сегiздегi қызды малға сатып, елуден асқан шалға берген қазақтың көне салты айыпты ма,– ол арасын айырып жатуға сол бiр кездерде мен әлi жас едiм. Бiрақ шешемнiң қарғыстан да жаман жаңағы бiр сөздерiн естiгенде ішiм мұздап қоя беретiн; өзiмдi өлердей ыза буып, кiмге лағнат айтарымды бiлмей, ши арасына барып егiле жылап ұзак отырып қалатынмын.

	Жөндеп ес бiлмесем де, ши қоршаманың iшiнде сол жақта сұлап жатқан әкемнiң қасына барып: «Менi кiмге тастап кеттiң?

	Ендi мен кiмдi пана тұтам?! Қамқор болар кiм бар маған?!»– деп, мүмкiн, шырылдап жылаған да болармын...

	Қазақта «Ерден кетсе де, елдеп кетпейдi», «Аға өлсе– iнi мұра» деген мақалдар бар. Ол уақыттта және мұның заң есебiнде жүретiн кезi. Бiр жыл еткен соң шешемді, ауыл ақсақалдары жиналып отырып, өзiнiң бiр қайнысына қосады. Ол бiзге өте жақын адам: әкемнiң туған ағасының баласы. Бiрақ, сөзiм ауыр болмасын, марқұм, неге екенiн күнi бүгiнге дейiн бiлмеймiн, әкемiзден қалған біраз малға жауша тидi. Бәрiнен бұрын сұмдық түтiн аңдығыш, айтулы босаға күзеткiштiң нағыз өзi болатын. Сүмеңдеп күнiне қырық үйдiң қазанының құлағын тiстеп қайтпаса көңлi көншiмейтiн. Ағамыздың аяқ артары — әкемнiң тiрi кезiнде: «Бұл өзi, жануар, қыр дүлділі ғой!»– ден баптап мiнетiн есiк пен төрдей сары аты. Қай ауылдан түтiн көрiнсе, соған шабамын деп әлгi ағамыз сары атты бiраздасын тулақ қылды; арқасы ошақтай жауыр болды. Менiң өгей әкем қоңқақ мұрын, еңгезердей қара сұр кiсi болатын. Құдай құлық бергенде бiр өзi бес кiсiнiң жұмысын iстейтiн– ақ адам.

	Бара–бара сары аттың арқасы бiрнеше жерден тесiлiп, біртола мiнiлуден қалды. Оған сосын ұзын құйрығы шошаңдағап сауысқандар өш боп алды. Кейде үстiне қонған сауысқанды үркітіп, күтiмсiздiктен әбден ыңыршағы айналған бишараның қасында мен қара боп бір жүрушi едiм. Көк жасық болса да, қысқа қарай ол соғымға сойылды.

	Бір тойда көкпар тарту болды. Сонда әкеміздің қара шаңырығын ұстап қалған кісі сауылып жүрген сары інгенге мініп көкпар тартуға шығады. Әліне қарамай көкпарды алып қашады.

	– Түйемен көкпар тартқанды қайдан көрiп ең? Дәуде болса, бiр жамандыққа бастамасаң еттi, әкеңнiң...– деп еліріп алған көкпаршылар онан лақты тартып алып, өзін сабап– сабап орталарынан айдап шығады. Бір нақұрыс біреу сауыны келіп тұрған інгенді емшек тұсынан дойыр қамшымен тартып– тартып жібереді.

	Содан жануардың емшегі кісі көргісіздей қанталап, күп боп ісіп, көпке шейін басылмай жүреді.Өрiстен айдап келе жатып, інгеннің бұтына симай кеткен емшегіне күнде қараймын; жаным қатты ашиды; тезiрек жазылса екен деп тiлеймiн iшімнен. Қарап келе жатып қамығам. Мұншама мейрімсіздіктің, озбырлықтың қайдан шығатынын бiлгім кеп өзімше талпынған болам. Бiрақ бiрдеңеге түсiнiп жатқан мен жоқ.

	Ақырында емшегінен айырылған сары інгенді біреу соғымға соймақ боп бір бұзаулы сиыр, бір қашар және бірнеше ұсақ жандық беріп алып кетті.

	Өткен көктемде әлгі Мырық ағамыз (ол кісінің есімінің басқа болуы да мүмкiн, бiрақ жеңгелерi қойған осы бiр ат көпке жайылып кеткендi) қопадағы ауылда бiр беделдi кiсi түстенiп жатыр дегендi есiтедi. Күнi жақындап қалған қара iнгенге мiне сала, соған барады. Қайтарда біздiң қыстауға жеткенше iнгендi басқа– көзге сабалап желдiртедi де отырады. Көзiне шейiн тер басқан iнген келiсiмен жаны кiрiп қалған, арыстай ботасын тастайды. Айғанша апам мен есiмдi бiлмей тұрған кезде ұзатылады. Мына кiсi, яғни Мырық ‚үйiмiзге қожайын боп келгеннен кейiн үлкен ағамды ауылдың шалдары, әкеңнің жолын қу деп, бiр атақты ұстаға шәкiрттiкке бередi. Одан кейiнгі ағам байшікештеу Көбентай дейтiн кұдамызға қойшылыққа жалданады. Сонымен, бiздiң ‚үйде шешемiз, жаңағы кiсiмен қосылғаннан кейiн дүниеге келген бiр iнi, бiр қарындасым және үлкен әжем бесеуміз ғана қалдық. Сол жылы қыс салғаннан аюдай ақырып, ақ басқындатып келдi. Бiрден қоян серiппес калың қар түстi. Күнара ақ мылтық боран соғып, әбден берекенi кетiрдi. Қызыл шұнақ аяз түф деген түкiрiгiңдi жерге түсiрер емес. Әкемiздiң орнын басқан кiсi алты ай жаз бойы ауылдан ауыл қоймай тентiреп, түтiн аңдумен жүргенде үйде қалған бір әйел мен бір кемпiр нетөрелi пiшен шауып, жинап алады. Қыстың ортасына таман бiздiң мал шөптен тарыға бастады. Бір уақытта екi әйел шапқан азын– аулақ шөп әбден таусылып, мал қу саққа қарап қалды. Сонда ғана жаңағы Мырық ағамыз басқа бір ауылдағы жездесiне барып бір шана бау алып келді. Ол қашанға жетсiн. Кейбiр сиырымызды құйрығынан тартып турғызуға тура келдi. Әуелi көтерем болған ұсақ жандық, iш тастай бастады. Сосын кәрiлеу сиырлар да бұзауларын өлi түсiріп, бiрер күннен соң өздерi де өле бастады.

	Айтпақшы, әжем қыстың басында іш жақтағы кiшi қызына барып қайтпақ боп жолаушы шығып кеткен–дi. Қайтып келген ол кiсi мынандай сұмдықтың үстiнен шыққанда, бiздi аяп жылап жiбергенi әлi көз алдымда тұр... Шешем Атығай жақтағы апасынiкiне жүрiп кеттi. Көп ұзамай екi түйеге мықтап тұрып тиеген көк бидайық алып келдi. Амал не, оған дейiн ұсақ жандық түгел қырылып болып, он шақты сиырдан қалған екi қашардың әзiрге кiрпiгi ғана қимылдап жатыр еді... Биыл қыстың жылдағыдан көш қатты болғанын жоғарыда айттық. Бұрынғыдай жылдың төрт мезгілінде де тепсеңге сыймай емiн– еркiн жайылып жүретiн мал жоқ. Малдан тақырлана бастаған қазақ бiрдi– екiлi сиырын, он шақты қой– ешкісін, жалғыз– жарым қыл құйрығын не түйесiн күнi– түнi көзiнен бiр елi таса қылмай, бәрiн де жабық қорада ұстайтын болды. Осындайда қырдың қанды көз тағысы — қасқырдың ашыққаны жаман болады екен: күн еңкейер– еңкейместен үйдiң iргесiнен шықпай ұлығанда аза бойың тiк тұрады. Бұрынғылар: «Аш бөрiдей шулаған»,– деп тегiн айтпаған ғой дейiм. Олардың именетiнi жалғыз Алыпсоқ. Бiрақ «Көк ит жеңе ме, көп ит жеңе ме?» деп, бiрнеше рет Алыпсоқ байғұстың шыланға қашып тығылып жаны қалды. Оған да жуындыдан басқа жөндi тамақ жоқ, қартайып та қалған шағы болса керек: үруi де шамалы, жүрiсi де салғырт. Бiр күнi сұмдық боран басталды. Отынды үйге еркектер, ғана кiргiзе алды. Ақ дүлей түнге ұласты. Аязға суарылған темiрдей сұрапыл боран өршелене соққанда алақандай үш тереземiздiң сығырайған әйнегiн сындырып жiберер ме екен деп зәре– құтымыз қалмады.

	Ертеңiне қарлы боран жып– жылмақай, түк бiлмегендей ап– сап басыла қалды. Қар бiткеннiң бәрiн — ескісі бар, жаңасы бар — көз көрмес жаққа үдере айдап, әупiрім боран төңіректі, абыройын ашқандай, жалаңаштап тастапты.

	Шешем жуынды, түндегiден қалған сүйек– саяқты берейін десе, Алыпсоқты орнынан таппайды. Қатып қалып ит іше алмас деп шешем қолындағысын үйге қайты әкіледі. «Боранды күні ит пен бала құтырады» деген осы– ау»,– деп ол кісі күңкілдеп те қояды. Орнымнан тұрар – тұрмастан шешем маған:

	– Әй, Қайсар, бар мал қайырыс. Кешеден бері ұрттам су ауыздарына тиген жоқ, көндерi кеуiп қалған шығар, – деді.

	Мен бар шоқпытымды үстiме iлiп, кұрым киiзден iстелген байпағымның сыртынан шарығымды шандып байлап, сыртқа шықтым. Күннiң беті күлгiн тартып, жоғарылап келеді екен. Бiрақ қызыл шұнақ аяз бет бақтырар емес, долы жеңгемнен бетер, ашық жерiңнiң бәрiн удай ашытып, шымшып– шымшып алады. Дегенмен, қалған малды суатқа айдау керек. Қолыма бiр жыңғыл таяқ алып, көтеремнiң аз– ақ алдындағы бірер сиыр мен бұзау торпақты қорадан қуып шығардым да үкіге апаратын жолға салдым.

	Үйден ұзар–ұзамастан ұйлыққан ақ шеңгел түбiнде арсиып жатқан бiрдеңенiң қаңқасын көрiп, айналасында додаланып қалған қара терiнiң жырым– жырым жұқанағына көзiм түсiп, қорқып кеттiм. Бiрақ, бала қызыққыш келмей ме, қорқа соқсам да батылым жетiп қасына бардым. Бiрден: «Мынау бiздiц Алыпсоқ қой»..,– дедiм күбiрлеп. Иттiң қаңқасы екенiн танып тұрмын. Осындай қыс қатты болған жылдары аш қасқырлар иттiң өзiн алып кетедi дегендi бұрын естiгенiм бар. Титтайынан бiзбен бiрге болып келген итiмдi қатты аяп кеттiм. Көңiлiм де бұзыла жаздады– ау дейiм. Ер жеткен соң бір басқанда қатарынан бес атылатын орыстың мылтығын сатып алып, жалмауыз қасқыр бiткендi қырмаққа бел байладым. Бұдан көп бұрын тышқанды iнiнен қазып алып, менiң көзiмше парша– паршасын шығарған Алыпсоқ, неге екенiн бiлмеймiн, көз алдымда тұрды. Сол сәтте: «өзiңнен зор шықса, екi көзiң сонда шығар» деген мақал да қапталдаса бердi... Биыл қыста әшейінде өріп жүретін үй тышқаны — қаптесер де құрып кетті. Мүмкін, бұрынғыдай қап– қап астық, шанаш толы сөк, кебежеге сыймай тұратын піскен ас болмағаннан кейін, олар да бас қамын қылып бөтен бір жаққа ауып кеткен болса керек.

	Ал енді біздің тарғыл мысықтың, да күн көргісі келеді. Бірақ қалай күн көру керек? Қаптесер болса атымен жоқ. Қыста торғайды да емге таба алмайсың. Алайда тіршілік үшін арпалыс тек кана адамның емес, жан– жануардың да басын тау мен тасқа соқтыратынын мен сонда– ақ байқаған сияқтымын.

	Бір күні, ермек көріп, суат басына бардым. Бұралып аш жүрген тарғыл мысық та мияулап менен қалмай қойды. Бәріміз үкінің басына келдік. Шешем судың бетіне қатып қалған қабыршық мұзды сыртқа шығарып тастап еді, арқасы мұзға жабысқан үш– төрт шабақ балық қоса шықты. Сондағы тарғыл мысықтың қомағайлығын көрсең! Көзді ашып– жұмғанша тоң балықты бір– бір қылғыта салды.

	Содан тарғыл мысық әбден дәнігіп алды. Күн ашық кездері суаттың басына өзі барып, қылқиып балық аңдып отыратынды шығарды. Қара суда балық сыймай жүреді. Ауа жетпейтін болса керек, үкінің аузына кептеле кеп тығылады. Кейбірінің бастары қылтиып судан болар– болмас шығып та тұрады. Сондайларын тарғыл мысық тырнағымен бүріп алып сыртқа лақтыратын өнерді де шығарды. Май шабаққа тойынған тарғыл мысық он шақты күннен кейін күп боп семіріп алды. Өнебойы суықта жүргендіктен бе, жүні де әрі ұзарып, әрі қалыңдап, мысығымыз күжірейіп шыға келді. Мен оның балық аулағанын қызық көрем. Кейде тырнағына ештеңе ілінбей иттей ыза болады. Ондайда мен мұз алатын түбі тесік бақырашпен үкінің аузын бір– екі көсіп жіберсем болды: мысығымды май шабақтың астында қалдырам.

	Бірақ тым қомағайлықтың түбі бірдеңеге ұрындырмай қоймайтыны рас па дейім. Бір күні күннің шығармақ шуақтығын пайдаланып, біздің тарғыл мысық, менің тұрғанымды күтпестен, үкіге жалғыз барады. Ертемен малды суатқа айдаған әжеме еріп баруы да мүмкін. Сонан мысық өзінің күндегі әдеті бойынша судағы шүпіршіп жүрген балықтан екі көзін алмай мөлиіп кеп отырады. Судың бетіне жақындап қалғанын көзі шалса– ақ, сүйір тілімен аузы– мұртын жалағыштап, көсеудей қап– қара құйрығын тынымсыз бұлғаңдатып, қос құлағы жымиып, өзінен– өзі тықырши бастайды. Сол сәтте бір дәу шортан тұмсығын сыртқа шығарып жіберіп үкінің аузына жалғыз өзі қаннен– қаперсіз кептеліп тұрып алады. Тарғыл мысыққа да керегі сол: сояудай тырнақты салып кеп қалады. Бірақ балық жылмақай пәлекет емес пе: бүрген алдыңғы екі аяғының біреуі шортанның аңырайып ашылып тұрған аузына түседі. Су жыртқышы да осал жау емес білем: мысықты аяғынан тістеген күйі судың астына алады да кетеді.

	Ертеңіне суатқа барған шешем үкінің аузынан мұзға қатып қалған мысықты көреді. Шешем мысықты суыра бергенде дәу бір қара шұбар шортан ере шығып қалып қояды.

	Жаңағы үкіден енді мал су ішпей, үлкендер басқа бір тұстан суат оюға мәжбүр болды.

	Енді өзіміз тарыға бастадық. Үйдегі қаптың түбі қағылды. Көтеремнен өлген малдың жыланқарағы жоқ, көк жасығы нетөрелі ас болсын. Сол уақыттары айт келді. Мырық ағамызға бір ой түсті білем, менің қыс бойы алқам– салқам боп жатқан көн шоқайымды етікшіге апарып берді. Сосын бір күні маған:

	– Әй, жарамазан айта білесің бе?—деді,

	– Білем,– дедім.

	– Ертеңіне барып ол менің етігімді алып келді. Басыма үлкен ағамнан қалған көне құлақшын табылды. Бұтымда қап шалбардан басқа дәнеңе жоқ. Мына Мырық ағамыз біздің үйге қожа болғаннан бері отымыздың басы әбден азып кетті. Аяқ– табақтың өзінің ұсқыны кетіп болғаны күні бүгінге дейін көз алдымда: кілең құрсаулы кесе, аққұман, жарығын қамырмен қатырған тостаған, ке– тік қасық, бүйірі жапырылған жез құман... Себебі, мен ес білген кезде (оның арғы жағындағысын бір құдайдың езі білсін) шешеміз бен соңғы күйеуі екеуі, күнде болмағанмен, күнара жанжалдасып, кейде қызыл қан боп төбелесіп жатады. Еңгезердей еркектің шешемді бұрымынан алып жерге жығып, қолына түскен бірдеңемен салып қалып шекесінен қанын бұрқ еткізгенін көргенде, құлындағы дауысым құлаққа жетіп, ойбайды салам кеп. Бірақ жетілердегі балада қандай әл– дәрмен болсын? Шешемді таяққа жығып болып, әлгі Мырық енді менің сазайымды беруге кіріседі. Бір жолы қашып бара жатқанымда жете беріп бар содыр күшімен аяусыз желкемнен түйіп қалғанда құм асай ұшып түстім. Кейде тіпті қатты жығылғандықтан танауыма шейін топырақ кіріп кететін еді. Бет– аузым, екібастан, даладай қан. Сондай соққыдан кейін бірнеше жұма бойы жұлын– тұтам қозғалтпай қояды. Бір– екі рет қаша бергеніңде, сирағымнан ұстап жерге қойып қалғанда есімнен танып жатқан шақтарым да болды. Әлгі Мырықтың шешеме, әсіресе буыны қатпаған сәби маған істеген аяусыз озбырлығы есіме түскенде күні бүгінге шейін тұлабойым түршігіп қоя береді. Қандай себептермен адам баласының аяушылықтың не екенін білмейтін мейрімсіз қара ниет, жауыз боп шығатынына қазірдің өзінде жөнді жауап таба алмай дал болам...

	Мен білетінде, Мырық ағамыздың, яғни менің өгей әкемнің қолынан бар келетін «өнері» жеңгелей алған қатыны мен буыны қатпаған өгей баласын — мені сабау, таяққа жығу. Бұғанасы бекімеген, қарсыласуға қауқары жоқ жас балаға зәбір көрсетуден, қара күшінің басымдығын пайдаланып ұрып– соғудаң өткен оңбағандық, пасықтық, онан асқан озбырлық жоқ шығар жұмыр жердің бетінде!..

	Сол кездегі менің бар арманым тезірек ержету еді. Сондағы ойым қара ниет біреулердің ұйғарымымен ұядай үйімізге баса– көктеп кіріп келіп, от басымызға өмірі естен кетпестей ойран салған мына зұлымнан, әсіресе шешем байғұс үшін келістіріп тұрып өшімді алмақ боп арман етем. Кейде соққыға қатты жығылған күндері Қаратөбенің басындағы қорымға барып, әкемнің суық қабірін құшақтап жатып алып ағыл– тегіл жылаймын кеп. Еңірей– еңірей кейде ішегім түйіліп қалады. Сонда да, ықылық атып, құр сүлдерім жата берем. Өз үйім сол сәттерде маған моладан да суық бірдеңе боп көрінеді...

	Сонан, өгей әкем үлкен ала қапты колтығына қысып, мен мойныма дорба салып, аяқ жетер ауылдың бәрін шарлай бастадық. Ол уақыттары иті жоқ үй некен– саяқ. Мырық ақ таяғымен жасқап, итті алаң етіп тұрады да, маған, ала көзімен бір атып, ішке кір деп бұйырады. Сорлы басым иттен де қаймығам, өгей әкемнен онан жаман қорқам. Жанымды шүберекке түйіп, ішке зып ете қалам. Ауылды жерде күндіз тұрсын, түнде есікке ілмешек салудың не екенін білмейді. Салдыр– гүлдір кіріп барам. Табалдырықтан аттай бере, еш іркілместен:



	Жарамазан айта келдім есігіңе.

	Қошқардай қос ұл берсін бесігіңе... –



	деп қақсай жөнелем.

	Ауқаттылау үйлер күміс, кейбір қолы ашық бәйбішелер бір сомдық қағаз ақша ұстата салады. Қоңыр ғана шаруасы бар үйлер не бір тостаған сөк, не бір тегеш қара тары салады дорбама.

	– Ұста қайнағаның жырау баласы осы ма? Алда байғұс– ай!..– деп әкемнің көзін көргендер мені мүсіркеген болады. Сонда байқадым, біздің үйден басқа бірде шаруаның малы жұтамаған екен. Көктем жакындап қалса да, әр қыстаудың жанынан әлі басталмаған, көк иісі мұрныңды қытықтаған нән– нән кебенді көрем. Көрген сайын өзіміздің малдың аянышты халі жүрегімді мысықша тырналап, қарап жатып кеңсірігім аши береді.

	Байғұс шешемнің:

	– Қоссаңдар дені дұрыс біреуге қосыңдар. Мынадай сімерлеріңе өлсем де тимеймін! Осыны істеп отырған, Ұзақбай, саған екі дүниеде разы емеспін! Жетім– жесірге жасаған осы қиянатың алдыңнан бір шығар!..– деп, байы өлгендегіден бетер екі бүйірін таянып дауыс салып жылап, бір айдай болашақ күйеуін шешемнің есігінен не себептен аттатпағаны құйтықандай санама енді жетіп, кәдімгідей түсіне бастағанға ұқсаймын.

	Бір аптадай ел кезіп жүріп, егей әкем ала шыққан нән ала қап толы қара тары, бір дорба сөк, бір қалта ұн, бір дорба бидай және төрт– бес сом ақша таптым. Менің жыраулығым осы арада тағы бір кәдеге жарады. Буыншақ– түйіншектер менің иығымда, қапты Мырық ағамыз өзі мықшия арқалап, үйге жеттік– ау, әйтеуір. Көк жасықты жей– жей іші кеуіп, түстері боп– боз болған інім мен кішкене қарындасымды көргенде көңілім біртүрлі боп кетті. Әжем байғұс та, алдына әлсін– әлсін құнарлы шөп салып, жылы су беріп, тірі қалған екі буаз қашарды әлдендірген соң, өзіне меншікті інгенін мініп, қара азық іздеп бір құдаларына кетіпті. Көп ұзамай екі қапты теңдеп әжем де келді. Қарық боп қалдық. Көктем шыға екі қашар да аман– есен бұзаулады. Уыз көжеге тойдық. Енді біздің ерніміз аққа тиіп, төбеміз көкке жеткендей болды. Шешем бәрін де қақтап сауып, ағарғанға бүйірімізді бір шығарды.





Еңбек етсең емерсің




	Көктем де келді зарықтырған. Әжемнің түйесі де сәуірдің басында аман– есен боталады. Әшейінде шығына бошалайтыны бар екен, биыл ол әдетін істемеді. Ең алдымен бошалауға әлі болмаса керек. Сосын шығып кете қойса, оны іздеп барып тауып әкелетіндей біздің үйде аяқ артарлық көлік те жоқ еді (жұмыр тұяқтан қалған жалғыз қасқа тай былтыр күзде Мырық ағамыз бір ауылға мініп барған жерде үйелеп өлген).

	Біздің үйдің шөбінің сиқынан былтыр– ақ шошынған әжем байғұс бір сиыры мен жеті– сегіз ешкісін бұрынғы сүйек шатыс адамына қыстан шығарып беруге тапсырады. Сиыры аман– есен бұзаулап, ешкілері де түгел лақтапты. Өздері жайлауға көшкелі жатқандықтан, малын алып кетсін деғен хабар жіберіпті. Жаңа боталаған інгенді аяп, әжем бір күншілік жерге жаяу барып, сиыры мен ешкілерін араға бір қонып, өзі айдап келді. Біз тағы да біраз малды боп қалдық. Үлкендердің сөз саптауынан байқағаным: биыл қайда көшпек керек? Әжем күйеуі мен қызына: «Сендерде енді кешіп– қонып жүрерліктей не сән, не мән қалды? Өздеріңдей жұтай бастағандармен бірігіп Құйылыстан егін салыңдар. Әйтпесе мына үрпек бас балаларыңды келер қыс аштан қырып аласыңдар»,– деп ақылын айтады.

	Ауқаттылардың аулына қоңсы қонып, солардың сорпа– суын, бірер тостаған қымызын тегін ішіп жаман үйреніп қалған өгей әкем, байқаймын, жан ауыртатын жұмыс басқысы келмейтін сыңайы бар. Бірақ көшейін десе көлік жоқ. Жаяу салпақтап арғы– бергі ағайындарынан түйе– тайлақ сұрап керген екен, өзіміз көшіп жатырмыз деп, біреуі де маңына жуытпапты. Сонымен, әжемнің жас боталаған жалғыз інгеніне киіз үйдің қалғанын артып, ондай– мұндай нәрселерді екі қашарға теңдеп (сиырға жүк артқанды алғаш көргенім: еп– ерсі боп тұрады екен), өзіміз, бестердегі кішкене інімді қоса, жаяулап– жалпылап жеттік– ау, әйтеуір, Құйылысқа да өліп– талып. Сөйтіп біз сол маңдағы қара табан жатақтар қатарына барып қосылдық. Серіктікке кірдік. Екі үлестің есебімен өгей әкем мен шешем қолына кетпен алып, қара сирақ егіншілер болып шыға келді. Жерді соқамен жыртарлық көлік күші жоқ. Сондықтан отыз шақты ер кісілер қаз– қатар тұып алып, кетпенмен жер шабады.

	«Кеткен тамыр келсін десең, кетпен ал да егін сал»,– деген мақалды сол тұста естідім. Диханшылар осы мақалды айта жүріп, өзді– өздерін жұбауратқан болады. Мен сегізге шықтым. Буыным бұғанам қата қоймағанымен, ортақ жерден бөлек, өз меншігіме деп өзеннің тап жағасындағы ойпаңды кішкенелеу кетпенмен қопсытып, мөлдек салдым. Бір бөлігіне ақ тары, екінші бөлігіне жүгері ектім. Қалған жеріне қауын, қарбыз бес– алты түп асқабақ отырғыздым. Бәрін де шелекпен суарам.

	Он шақты ешкіні қарау інімнің үлесіне тиді. Мен енді егіс басына ересектермен бірге кетіп, бірге қайтатын болдым. Жатақтар күш біріктіріп өзенді бөгеп көрген екен, бірақ биыл су қатты тасып, бөгетті бұзып кетіпті. Содықтан күн санап төмендеп бара жатқан суды жар басына шығару үшін үлкендер атпа қаза бастады. Біріне бірін жалғастыра, сатылап құдық сияқты үш қатар апан қазылды да, оның үстіне мосы тәріздес үш аша тігіледі, оған ұзын сабы бар, айналасы көмкерілген күрек сықылды ағаш аспап ілінеді. Miнe сол асбаппен тербей сілтеп ең төменгі апандағы кісі суды атып жоғарыдағы екінші апандағы құяды; сол әдіспен үстіңгі үшінші апанға су жеткізіледі. Ол барып суды егістің ішіне тармақталып тарап жатқан атызға қарай атады. Егін осыдай суарылады. Шілденің шыжыған күнінде атпа атудан ауыр жұмыс болмаса керек. Сондықтан да диханшылардың аузынан: «Атарсың атпа — боларсың қатпа»,– деген сөзді тым жиі естуге болатын еді.

	Егін көктей бастаған кезде ауыл балалары, үлкендердің күшімен, біріміз қалмай деуге боларлық, егіс төңірегіндегі тышқанды құртуға аттандык,. Бәріміздің қолымызда бір– бір шелек, иығымызда — мес: тышқанның ініне су қүямыз. Ересектеуіміздің қолымызда шоқпар таяқ және бар. Інін тік қазған саршұнақтарды аулау оңай– ақ: жарты мес судың өзі жетіп жатыр. Тұншығып, аузымұрнына су кеткен саршұнақ сүмірейіп інінен шыға бергенде таяқтың шоқпар жағымен бастан бір қойып қылжита саламыз. Бірақ жатаған ін бізге көп күшке түседі. Кейде суды қанша құйсаң да, өрге қарай қазып алған қоржын түкпіріне кіріп жатар болса, тышқанға сен түк те істей алмайсың. Ондай әккі тышқандардың інінің аузына қақпан немесе тұзақ құрамыз. Егіннің көгі мұрнын жарып бара жатқан тышқан, әрине, інінде көп шыдап жата ал– майды. Сыртқа шыға бергенде бетін жасырып құрып қойған қақпан аяғына сарт етеді. Бір қақпанға күніне бес– алтауы түседі. Сосын қақпанға түскен немесе ініне су құйып ұстаған тышқандарды сойып, терісін қамыспен керіп кептіреміз де, жинап қоямыз. Агент келгенде оларымызды өткізіп, арзанқол мата– кездеме, шай– шекер, шапата, етікке бас ұлтандық былғары алып қарық боп қаламыз.

	Бұларды мен, әрине, мөлдегімді бір суарып болып, екінші қайтара суарудың аралығында істеймін. Соның өзінде, менің қақпаным қанды ма, әлде қалай, тышқанды қырып салам. Қолым босай қалса, үлкен кісілерден көргенімді істеп, әкемнің соғып тастап кеткен үлкен қақпандарын қыр асып барып балпақ тышқанға құрам. Ертеңіне таң алагеуімнен тұрып, қақпанымды қарауға шы– ғам. Қолымда, басына құрсау қаққан, ақ таяқ. Қақпан мойнынан не белінеп түссе, балпақ сеспей қатады. Ал аяғынан түссе алу қиын. Ондайда тағы мысықтай дәу балпақтың айбат шегіп, ашынып өзіңе қарсы шабатын қияңқылығы болады. Сол кезде жаңағы қолымдағы ақ таяқтың темір басымен балпақты құлақ шекеден бір қонжитсам болды — қылжия кетеді. Бір ғажабы, он шақты қақпанымның біреуі бір күн кұр жатып көрген емес. Сол көктемде жер кетпендеп тұқым сеуіп, ұрық отырғызып және оларды суарып жүріп– ақ, балпақты көп ауладым. Сосын оны соятын да, терісін қамыстан істелген таяқшалармен керетін де, және оны шірітпей, жидітпей күн көзіне кептіретін де өзім. Сол жылы агентке тышқанды көп тапсырғанымыз сонша, бәріміз де жаңадан көйлек– дамбал киіп, біраз бүтінделіп қалдық. Шешем бір көрпе тыстап және екі–үш көпшіктің сыртын жаңартты. Маған сәл үлкендеу болса да, жай матадан тігілген костюм– шалбар алып берді, аяғыма тұңғыш рет шапата ілдім.

	Мұның бәрі баланың өз еңбегіне келген дүние.., – деп әлгілерді әжем байғұс өзі билеп маған әпергізді.

	Мен тышқан аулап жүргенде, ауылға бір кісілер келіп, оқу жасына жеткен балаларды тізіп әкетіпті. Кештете үйre келгенде інім маған осыны айтты. Өгей әкем мен шешем жасы жеткен жоқ, деп жаздырғысы келмеген екен, әжем болмай:

	– Көзі ашылсын! Балаларыңды өздеріндей көрібақ қылмақсыңдар ма?– деп ұрысып, басқа үйге кетіп қалған өкілдің соңынан қуып барып, әжем мені оқуға баратын балалардың тізіміне жазғызады.

	Менің өзімнен сұрамай сыртымнан жазып кеткеніне ызам келді ме (өзімді үлкендердің қатарына қосып үлгергенімді осыдан– ақ, байқарсыздар...), әлде қанатымен су сепкен қарлығаштай болсам да, үйге еңбегіммен тигізе бастаған жәрдеміме кедергі болады дедім бе екен, әйтеуір, өзіме салса, сол оқуға барғым келмеді. Осы ойымды сұраған шақта өгей әкем мен шешеме айтып салсам керек–ті.

	Кешке таман көрші ауылдың құдажолынан қайтқан, әжем үйге кірер– кірместен өгей әкем мен шешем қосарлана:

	– Баланың өзі оқығым келмейді деп отыр. Сен кемпірдің де оқымыстылығың қысып.., — деп өре түрегелді.

	Әжем ештеңе деген жоқ. Қасыма келіп отырып, қара жұмыстан қатып қалған алақанымен маңдайымнан жұмсақ сипады да:

	– Қайсаржан, кәрі әжеңнің көзін шел қаптамаса, тірі жүрсең сен бір жерден шығасың. Адам болам десең оқуың керек, — деді.

	Өгей әкем мен шешем маған сес көрсете тесіле қалған көз қарастарынан қамықсам да, әжемнің айтқаны санама жөндеп сіңбесе де, осы үйдегі өзімнің жалғыз жанашырым сол кісі деп ұққан мен:

	– Ендеше оқимын!– дедім жұлып алғандай.

	Өгей әкем, атарға оғы болмай, маған жаман көзімен тасырая бір қарады да қойды. Сабар ма екен деп едім, енесінен қаймықса керек, бұл жолы тиген жоқ.

	Мейірбан әжемнің бірдеңеден қалған сары бөзден маған мойынға асатын ызба бауы бар кітапқап тігіп қойғанын көргенде төбем көкке жеткендей болды. Алғаш рет. «Әжеме қандай жақсылық істесем екен?»– деген ой келді маған. Бірақ бұл сұрақ жауапсыз қалды.

	Ертеңіне, басқа да ауыл балаларына еріп, Құйылыстан бес шақырымдай жердегі Қаракөлде ашылған мектепке кеттім.

	Мектеп дегеніміз үлкен бір алты қанат боз үй боп шықты. Мұғаліміміз ұзын бойлы, танауының астына жалпақтығы бір елідей ғана мұрт қалдырған, шоқша сақалы бар орта жастағы кісі екен. Былтыр күзде түсіме kipген су жаңа кітапты, қағазы шытырлаған көк дәптерді, ұзындығы бір қарыс, сырты қызыл, іші қара қарындашты қолыма ұстатқанда, қатты қуанғаннан, жүрегім ту– лап– тулап кетті. Өзімде жүрек бар екенін де алғаш рет сонда сезсем керек.

	Алдында тышқан терісіне костюм– шалбар, аяғыма шапата алғаным мұндай жақсы болар ма: мұнтаздай боп соларымды киіп барып едім, басқаны қойғанда, тіпті өзіме– өзім ұнап кеткендей болдым.

	Балалар үйдің ішіне, керегені жағалай, бір тізерлеп отырысты.

	Алдымызда — кітап.

	– Ата... Ана... Атан... Бала... Сара...—деп жатқанымыз сол біраздасын жамырай дауыстап оқып.

	Бір үзіліс кезінде Есірхан, әй– шәйға қаратпай, мені қолымнан жетелеп мүғалімнің алдына апарды. Бірдеңе болып қалған екен деп қорқып кеттім.

	– Ағай, мынау өлеңші, жырау бала,– деді Есірхан бірден мені нұсқап.

	«Өлеңші», «Жырау» деген сөздерді естігенде, байқаймын, мұғаліміміздің құлағы елең ете қалды.

	– Қандай өлең айта білесің?

	– Қисса айтамын...

	– Ағай, ол қатындарға шығарған өлеңді де жатқа біледі,– деді Есірхан бір жағынан қапталдасып.

	– Кәне, айтшы.

	Мен онша іркілгенім жоқ: өзім білетін Орақ– Мамайды желдіртіп қоя бердім. Сосын қыз, қатындарға шығарған өлеңдерді айтқанымда мұғаліміміз көзінен жас аққанша мәз– мәйрам боп күліп, рахатқа батты да қалды. Содан былай қарай, балалар былай тұрсын, мұғалімнің өзі мені «жырау бала» деп атайтын болды.

	Сол оқып жүргенде «Бәтиманың хаты» дейтін өлеңді жаттадық. Мектепке бара жатып та, қайтар жолда да бәріміз жамырай әнге қосып кілең осы өлеңді айтамыз. Бідің ел сияқты шалғайда жатқан қазақтар арасында ескі салт– сананың, қызды қалың малға сатудың әлі дүрсiп тұрған кезі болатын. Сонда біз жаңағы өлең арқылы апаларымызға деген жанашырлығымызды білдіріп, оларға да Бәтиманың ағасы сияқты көзі ашық қамқоршының тезірек табылуын тілегендей боламыз.

	Көптің көңілінен шығып, қалың бұқара арасына тез жайылып кеткен бұл өлеңнің авторы қазақтың белгілі ақыны А. Тоқмағамбетов екенін мен көп жылдар өткен соң барып білдім.

	...Менің оң жағымда жұмыртқадай аппақ, сол жақ бетінің ұшында мөлдір қара меңі бар, көзі тостағандай, шашын шолақ қиғызып, маңдай жағынан бір жіңішке имек ақ темірмен бастырып қойған әп– әсем қыз отырды. Ол менен бірдеңелерді сұраған болады. Сол сәтте мен оның өтінішін тамаша етіп орындауға тырысып, шала бүлініп, ыңғайсызданып та қалам.

	– Қайсар, ондайға бола қысылмай– ақ қой өзімнен де бар.., — деп қыз жуып– шайғанда барып, көңілім орнына түседі: біртіндеп өзіме– өзім келе бастаймын.

	Кейде жолай сол қыздың аулына соғамыз. Екеуміз бірге отырып кітап оқимыз. Әке– шешесі де мені жылы шыраймен қарсы алады. Шешесі қызынан ұялып ішпеймін дегеніме болмай, қасық тік тұратын үлкен тостаған қатық, кейде кесеге салып қаймақ береді. Қыздың аты — Сымбат. Ішімнен: «Атының өзін қалай тауып қойған!» — деп сүйсінем. Сымбат екеуміз әліппені дауыстап оқимыз. Дауысы– ақ әдемі, күні бүгінге шейін кұлағымда сыңғырлап тұрғандай болады. ...Қыз білмей қалған жерін менен сұрайды. Кейде оның не әріп, не сөз екенін өзім де айыра алмай дал болам. Бірақ ондайда қыздың алдында мүдіргенді өзіме мін көріп, байжан шамамен койып қалам. Кейде ертең мектепке барғанда өтірігім шығып та жатады. Бір әбүйірі, Сымбат ондайды елемейді. Бірақ мен өзімнен– өзім қуыстанып, сол күні қысылып– қипақтап болам.

	Өгей әкенің менің оқуға баруыма қарсы болып жүргені мөлдекті суаратын, ондағы кауын– қарбыздың мезгілімен арам шөбін жұлатын адам болмай қалады деген ішкі есебі бар екен. Бірақ мен түске дейін оқып, түс қайта ауылда болам. Мектептен келген бойдан үйден бірдеңе ішіп жүрек жалғап алам да, кітапқабымды мойныма асып, егін басына барам. Мөлдектің қасынан күрке істеп алғанмын. Кітапқабымды сонда қоям да, балақты қара саныма дейін түріп жіберіп, мөлдегімді суаруға кірісем. Сосын қауын– қарбыздың, асқабақ пен сырайлының арам шөбін жұлам. Торғайды үркітпек боп мөлдегімнің төрт бұрышына төрт зырылдауық орнатып қойдым.

	Бәрін тындырып болғаннан кейін күркеме кірем де, екпетімнен жата қалып, кітапқа үңілем. Әр әрпін бар ынтаммен жақсы етіп шығаруға тырысып жазу жазам. Кешке таман, қолыма балақпан алып, торғай үркітем. Көбіне ай туа, кітапқабымды қолтықтап ауылға кайтам. Кейде осындай жалғыз келе жатқанымда жаңа қанаттанған жас балапандай апыл– тапыл талпынған бірдеңе– лер көңлімде күмбірлеп, делебемді қоздырғандай болады. Сонда өзім құс боп ұшып кеткім келеді. Бірақ бәрі де көмескі, бұлыңғыр, бас– аяғы жоқ бірдеңелерге ұқсайды да, үйге жеткен шамада көз алдымнан ғайып болады.

	Біздің жақтың өзенінің жаздың қақ ортасында таситын бір шайтаны бар. Әшейінде тобығымыздан келмей, жылап ағып жатқан судан бүгін ертеңгісін дамбалсымағымызды шешіп, жейдемізді кіндігімізге шейін түріп өтуге тура келді.

	Қайтарда жаңағы Сымбаттың үйіне соғып, екеуміз кітап оқыдық, сурет салдық. Сосын қыздың шешесінің толтырып берген бір тостаған қатығын, таңдайыма Сымбат ұсынған бір түйір қара тұзды баса отырып, ішіп алдым да, түс қайта ауылға қайттым. Әуелгіде бірер күн тәуір киіміммен барғаннан кейін, тозып қалар деп аяп, онымның бәрін жиып койып, қысқа көйлек, шолақ дам– балшаға көшіп алғанмын. Менде жаз бойында бас киім мен аяқ киім деген болып көрген емес. Жалаң аяғыммен жолдың құмын бұрқылдата отырып, жалғыз өзім желе– жортып келемін. Осы қарқынымнан танбай өзенге де жеттім. Судың түрінен шошынайын дедім: иірімдене лепіріп тасып жатыр, әбден есіріп алған. Дамбалымды шешіп, көйлегімді кеудеме шейін көтеріп, кітапқабымды басымнан асыра ұстап, суға кіріп көріп едім, жиектен көп алыстамай– ақ, су емшегімнен асып кетті. Мен ізіммен кері қайтуға мәжбүр болдым. Енді әліне қарамай аяқ астынан шіренген өзеннен өтудің бір– ақ амалы бар. Ол– киімді шешіп алып, басқа орап жүзіп шығу. Бәрінен де хаупім — әліппем мен дәптерлерім. Соларды су қылып алмасам игі еді деп қорқам. Амал жоқ, тұттай жалаңаш шешіндім.

	Кітапқабымды көйлегіме орап, дамбалшамның екі балағы арқылы оны басыма мықтап тұрып таңып алдым да, шамырқанып тасып жатқан суға қойып кеттім. Ағысы тым қатты екен, бірақ қиялай қарсы жүзіп отырып арғы табанына да башпайым тиді. Мен бәрінің ойымдағыдай боп шыққанына қатты қуандым. Сол сәтте алдымда бір табанды асарын асаса да, жұтып жіберуге тамағынан өтпей қылғынып өлермен боп жүрген бір шортан, бауыры жарқырап, суға бір батып, бір шығып жандәрменмен кетіп бара жатыр екен. Әдепкіде су жыланы ма деп қорқып қалдым, Сосын балық екенін көріп, кішкентайымнан балық аулап өскен қазақтың баласы емеспін бе, делбем қозып қуып ала жөнелдім. Шала жансар болса да, қолым тие бергенде, шортан барынша ышқынып кеп суға батып кеткендей болады да, көп ұзамай су бетіне қайта қалқып шығады. Тағы бірде озыңқырап барып, дәл алдынан шығып, енді құтылмассың деген оймен қос қолдап шап бергелі оқыс еңкейгенімде басымдағым суға түсті де кетті. Мұндай өкінбеспін! Жалма– жан ұстай алдым. Бірақ суға бір батып шықты. «ІІІортаны да құрысын, бәрі де құрысын!»– деп жыларманға келіп, жағаға шықтым. Дәптерлерім аман екен. Бірақ әліппемнің oн шақты беті су боп қалыпты. Қатты қапаландым. Өзіме– өзім мұндай ыза болмаспын. Жапан далада өзімді — өзім дауыстап ит– шошқалап балағаттап жүріп, кітабымды кептірудің жолын іздестіре бастадым. Тайпақ жағаға шығып қалған ақ қайранды көріп қуанып кеттім. Дамбалшамды кидім де, көйлегімнің құрғақ жерімен су болған беттерді, сия сорғызғандай бір– бірлеп басып отырып, біраз суын алған болдым. Сосын әр бетінің арасына абайлап, жыртып алмайын деп аса бір сақтықпен, ып– ыстық ақ құмды сеуіп кептіре бастадым. Соншама әлекке түскеніммен кепті деген беттердің өзі, су тым лай болса керек және құмда сары саздың шаңы болды ма,сарғыш тартып, су тимеген беттеріне қарағанда мыналар көп уақыт күн көзінде жатқан қағаздай ескіріп қалғанға ұқсайды. Өкінішімді баса алсамшы. Қанға біткен қызбалық тұңғыш рет мені осындай өкінішке әкеп соқтырды. Өзімді– өзім мұндай жерлемеспін. Ертең мұғалімге не айтам? Су тасып кетті дегенмен, титтайынан өзен жағалап, көлді сағалап өскен мен сияқты қазақ баласының кітапқапты төбесіне қойып, ені таяқ тастам судан жөндеп өте алмауы өлім ғой...

	«Қітабыңа не болған?»—деп Сымбаттың сұрауы хақ. Сонда не демекпін? Сабақ ретінде өтіп кеткен беттер болса бір сәрі, су болған жағын ашпай– ақ, құрғақ бетін жайып жіберіп, оқи жөнелуге болар еді. Дәл сабақ берген беті және онан кейінгі екі– үш бет те, нашар иленген терідей, әр жері добырап, сарғыш тартып қапты. Сәби жүрегімде жансыз болса да, бетін ашаң– ақ адамнан бетер сайрап тұрған құдіретті зат — кітапқа деген аяныш менің құйтықандай жүрегімде алғаш рет сол сәтте туды білем.

	Жаз ортасында әр жерден бір тартылып қалатын жаман өзеннің тұма басына қатты нөсер немесе шелектеп құйған бір қара жауын болса керек. Сел жүріп еткеннен кейін, ертеңіне барсақ, кешегі долданып жатқан пәлекет дем арасында, жынынан айрылған бақсыдай, моп– момақан бола қапты. Суы да тұп– тұнық, тіземізден келер– келместей ғана тереңдігі бар. Біздің өлкеде осындай да шатақтар боп тұрады...

	Сол кітап бетін алғаш аша бастаған тұста маған тағы бір кесел пайда болды. Оң құлағымңың ішіне бір пәлекет жайғасып алып, құлақ– шекемді кеміріп жатқанға ұқсайды. Үйдегілерге айтып едім:

	«Құлағыңа су кеткен ғой»,– деді де қойды. Шешеме шағынғанымда: «Өзіңе де со керек: итбалық құсап, таңның атуы, күннің батуы, судан бір шықпайсың!»—деп өре түрегелді. Құлағым ауырса да, сабақтан қалып көрген жоқпын. Шынында су тұрып қалмады ма екен деп сол аяғымды бауырыма қысып, оң құлағым тұсына әкеліп екі қолыммен ауаны торсылдата, жалғыз аяқпен шаршағанша секірем кеп. Бірақ ештеңе болатын емес. Бара– бара түн баласында ұйықтай алмайтынды шығардым. Қатты жүдеп кеттім. Енді күндіздің өзінде бір пәлекет құлағымды кеміріп, құтымды қашыратынды шығарды. Жанымды көзіме көрсете қатты ауырғанда жылап та алам. Бірақ кұлағымның ішіне кіріп алып кеміріп жатқан не пәле екенін ешкім білмейді. Бәрінен бұрын, сенің бір жерің ауырады екен– ау, ол неден болды екен– ау деп көңіл қойып жатқан ешкім жоқ.

	Бір күні мектептен қайтып келе жатып Баймұрат дейтін ағамыздың үйіне келдім. Себебі әлгі пәлекеттің құлақшекемді кеулеп жеп бара жатқаны сонша, мына күйіммен үйге жете алатын түрім жоқ: көзімнің алды әлсін– әлсін қарауыта береді. Ол үйдегі жеңгеміз бір бауырмал кісі еді: келген бойдан маған қаймаққа былғап тары берді. Менің тамаққа да зауқым соқпай қойды. Сосын босаға жаққа қисая кеттім. Түнімен көз іліндіре алмай шықтым. Қалғып кете беруім– ақ мұң екен, құлағым ішіндегі пәлекет шекемді кеміре бастайды білем, шыңғырып кетем. Тақи болмаған соң жылаймын. Әлгі түнде де осындай жағдайға душар болдым. Менің қатты қиналып жатқанымды байқап қалса керек:

	– Сорлы бала, саған не болды?– деп жеңгем менің қасыма келді.– Құлағыңды көрсетші маған, мүмкін құлық қатып қалған шығар.

	Мен кемсеңдеп жылай берем. Жеңгем құлағымнан тарта бергенде қолды– аяққа тұрмай без– без етем. Ол кісі мені жарыққа алып шықты. Мені ойбайлата отырып құлағыма бірдеңе жүгіртіп еді, бір кезде өзі шошып кетті білем:

	– Ойбай, көтек, кұлағың құрттап кетіпті ғой!—деп ыршып түсті.

	– Сол– ақ екен, жеңгем мені үйге қайтадан кіргізді де, ағамыз насыбай ататын еді, көк темекіні суға езіп жіберіп, құлағыма толтырып тұрып әлденеше рет құйды. Соның арасында мен ұйықтап кетіппін. Сол ұйқтағаннан мен екі тәулік бойы бас көтергенім жоқ. Үйдің иелері:

	– Мына сорлы өліп қалған жоқ па?– деп мені әрлі– берлі аударыстырып, оятпақ боп жұлмаласа да, мен ыңырсып қойып, ұйқыны соға беретін көрінем.

	Содан, қойшы, көзім шырадай ашылды, салып ұрып ауылға келдім. Кіші қызына қыдырыстап кеткен әжем де оралыпты. Мен мұңымды шағып жатырмын. Әжем жалма– жан мені тізесіне жатқызып қойып, кәдімгі қой құрттағандай, құлағымнан бір– бірлеп өліп қалған, үлкендігі әжептәуір ақ құрттарды суырып ала бастады. Он шақты құрт шықты– қау дейім. Бір ай бойы соншама құрт құлағымды жеп жатқанда саңырау боп қалмағаныма өзім күні бүгінге дейін таңмын...

	Әжем үйдегі үлкендерге:

	– Мына бала өліп қалса да қаперлеріңе кіріп– шығатын емес қой сендердің, тас бауырлар!..– деп қатты күйінді.

	Сөйтіп, аяқ астынан осындай бір бейнетке душар болғаным...

	– Өшител келіпті!..

	– Ликбез1 ашылатын бопты!

	– Жас қатыннан бастап кемиек кемпірге шейін оқытады, дейді!..

	– Бозбалаларға қаусаған шалдарды да қосып хат таныттыратын көрінеді!..

	– Орыс оқуы боп шоқынып кетіп жүрмейік...

	– Мұсылман боп жетіскенің шамалы, енді орыс боп та көрсейші...

	Айтқандай– ақ, біраз күннен кейін біздің ауылдың шетіне алты қанат боз үй тігілді. Соған енді ересектер бір мезгіл топырлап барып бірер сағат саужой сабағын оқып шығатын болды. Оқытушысы тал шыбықтай бұралып тұрған бір әсем қыз. Қаладан келген комсомолка көрінеді.

	Біздің үйден Өмірәлі ғана оқуға тартылды. Өгей әкем мен шешем тоқсан тоғыз сылтау айтып, ликбезден ат– тонын ала қашты.

	Бір күні егін басынан ертерек келіп едім, төрге төселген көрпенің үстінде екпетінен жатқан Өмірәліні көрдім. Кітабы мен дәптерін алдына жайып тастаған. Қолында — сырты қызыл қара қалам. Әкемізге ұқсап, қаршадайынан темірді нанша илеген ағамның добардай саусақтарының жіп– жіңішке қаламды тым ебедейсіз ұстап, ақ қағазға қиқы– жиқы етіп әріптерді қысылып, қинала, тіпті маңдайынан тер шығып, әзер түсіріп жатқанын көргенде менің күлкім келіп кетті. Әріптерді ақ қағазға өзінше жазып шығуға берілгені сонша, менің тамақ іздеп шидің ішін салдыратып– күлдіретіп жатқаныма да мойын бұрған жоқ.

	Қызық көріп мен оның қасына бардым. Не жазып жатқанына көз жүгіртіп едім, күлкім мұндай келмес: біз мұнан бір ай бұрын өтіп кеткен алғашқы бес әріптің төңірегінде жүр екен ағам әп– әйдік боп. Өмірәлі бар ынтасын салып жазып жатса да, ол қағазға түсірген «а» әрпі түйенің табанына көбірек ұқсап кеткенін байқадым. «Б» әрпі ортасынан екі шалған арқанды есіңе түсіреді. «Г»' дегені бауын салбыратып белдеуге шаншып қойған құрықтан бір аумайды...

	Осындайда мен білгішсінбегенде енді кім білгішсінеді?! Аяқ астынан өзімнен екі мүшел үлкен ағама ақыл айтып, үйдегі өшетелі мен боп шыға келдім, ұялмай– қызармай. «Былай жаз», «Қаламды былай ұста», «Дәптерің осылайша жату керек», «Кітабыңды тым қашық қойма», деп өзімізге мұғаліміміздің айтқанын енді ағама жүргізіп, атан өгізді қақпайлағандай, оны оқу жолына сала бас– тағанымды сол кезде көрсеңіздер!..

	Өмірәлі менің алдымда мектеп есігін бүгін ғана ашқан жас балаға ұқсады да қалды. Айтқанымды екі ету ойында жоқ. Нені талап етсем, бар ықласын сала соны істейді.

	Бір ай да болса бұрын көз ашқанға не жетсін!..

	... Мектепке бізден ертерек жеткен бір топ бала:

	– Қызыл отау келді!

	– Қызыл отау, біздің отау!..– деп тақпақтап жамырай алдымыздан шықты.

	Қалың қоғажай тұсындағы жиекке жақын тігілген бес қанат ақ үй көзіме оттай басылды. Ұзын сырыққа байлаған қызыл жалау шайдай ашық көгілдір аспанға асқақ көтеріліп, майда ескен жел ырғағымен кербез желбірейді. Бес қанат үйдің белдеуін де жалпақ етіп қызыл матамен көмкеріп қойыпты. Маңы толған адам, ығы– жығы; әйел, еркегі аралас. Біздер онда не болып жатқанын өз көзі– мізбен көріп, не айтылып жатқанын өз құлағымызбен есіткіміз келіп тықырши бастадық. Әсіресе менің шыдамым таусыла бастағанға ұқсайды. Бірақ мұғалімнің қарасын көрген бойдан бәріміз де жым болдық.

	Әшейінде мұғалімнің айтқанын айтқандай қағып алуға тырысып бағатын маған қазір отырғанда сабақ қонар емес: бір құлағымнан кірсе, екінші құлағымнан шығып жатыр. Есі– дертім қызыл отау.

	Бір кезде үлкен үзіліс те болды– ау зарығып күткен. Мен балалардың ең алды боп сыртқа атып шықтым да, қызыл отау қайдасың деп жүгіріп ала жөнелдім. Басқа жүгермектер де менімен қапталдаса, соңымды ала шауып келеді.

	Тау жыққандай екпінмен ентелеп келерін– келсек те, үлкендерді көргенде қызыл отаудың ішіне бас сұғуға батпай бір орында иіріле, топырлап тұра қалдық.

	Сол екі арада бір жас жігіт пен бір жап– жас бәлекей жұбын жазбай қызыл отаудан шыға келді. Бұл екеудің біреуі Түмен дейтін байдың анадағы төртбақ қойшысы да, келіншек — әлгі көк соққыр қаудыр шалдың төртінші тоқалы көрінеді.

	Қойшы ағамыз бізді тани кетті.

	– Балақандар, жеңгелі болдыңдар..,– деп екі– үшеуміздің, олардың ішінде мен де бармын, маңдайымыздан сипап өтті.

	Байлар мен ауқаттылардан көптен бері ала алмай жүрген табан ақы, маңдай терін даулай келгендер– ақ көп екен. Біз бірақ тұрдық. Сонда қызыл отаудан шыққан жақсы киінген жуандардың еңсесі түсіңкі, жүздері жабыраңқы; ал жұпыны киінген жүдеулердің бойы көтеріңкі, кескіндері жадыраңқы екенін аңғарғандай боламыз. Сонда анау жуандардан біздің де ата– бабамыздың ала– алмай кеткен үлесін әперіп жатқандай қуанамыз; жұпыныларға бүйрегіміз бұрып, қызыл отаудың ісін іштей құттықтап, айызымыз қана түскенге ұқсайды.

	...Менің мөлдегім керемет бітік боп шықты. Ақ тарының басы шоқпардай, қылдырықтай мойны қармақша иіліп, соншама салмақты әзер көтеріп тұр, кәдімгідей ауырсынатын сияқты. Қонақ тарының басы жырта қарыс, біреуінен қос уыс өнім түседі. Тез пісетін қонақ тары бізге рахат болды. Көктеу де болса, ара– арасынан піскендеу масағын теріп, сол күйінде қуырамыз. Сосын оны шешем диірменге тартып, не келіге түйіп, көк талқан жасайды. Бар тіске тиеріміз осы. Інім мен кішкене қарындасым көк талқанға тойған күні қутыңдап тым жақсы ойнайды. Өстіп қонақ тары бізді көп тарының пісуіне жеткізді. Жүгерінің әр сабағына қыздың білегіндей үш– төрт собықтан бітті. Көк жасыл жапырағы сала құлаш боп жерге салбырап түсіп жатады. Көгендеулі қозыдай құжынаған қауын: қос жұдырыктай сап– сары жәмбілше, хош иісі аңқыған күләбі, көк ала, тарғыл, шұбар, торлама қауындар кейбіріне кісінің қүшағы әзер жетерліктей біп ірілене бастады. Көк теңбіл, боз ала, қара жолақ доп– домалақ қарбыздарым төңкерулі кіші– гірім қазанға ұқсайды. Ал иінтірескен асқабақ — ағы бар, көгі бар, аласы бар — тоғын басқалы жатқан ісек қойдай теңкиеді.

	Ал бұлардың гүлдегені қандай әсем. Қауын мен қарбыздың гүлі түймедей ғана сарғыш боп келсе, асқабақтың гүлі алтын жалатқан кіші– гірім қоныраудай әдемі болады. Шешегінің өзі қоңыраудың тілінен аумайды. Сонда асқабақтың гүлі біреу астындағы құлағынан ұстап шалқасынан көтеріп тұрған алтын қоңыраудай әсер береді көз тоқтатып қараған кісіге.

	Бұлардың пәлек жаюы да қызық. Қауын пәлегін арасын тым тығыз етіп, баланың алақанындай жапырағымен айналасын тегіс жауып, дөңгелене тармақтанады. Қарбыздың, шыбыртқы сияқты ұзын пәлегін керегенің көгіндей етіп бірінен бірін соза, бармайтын жері жоқ. Тіпті мөлдектің шетіндегі арам шөптің арасына кіріп кетіп те тармақтала береді. Асқабақтың пәлегі үлкен кісінің ортан қолындай жұп– жуан боп келеді. Және ол тұстасына төрт– бес қадам жерге шейін созып, пәлегін тура тартады. Әрқайсысының түйнек салғаны да тамаша. Бүгін көргеніңде бармақ басындай, кейбірі апамның іші қуыс күміс түймесіндей ғана боп жатса, ертеңіне қарасаң, жер –ананың, күн нұрының және кәусар судың құдіретімен осының бәрінің басын біріктіріп, бәріне жан берген адам еңбегінің күшімен, жаны бар нәрседен бетер, өсіп, үлкейіп, толыса бастайды. Ал енді осылар піскен кездегі бақшаның жұпар ауасын жұтып көрсеңіздер!

	Менің мөлдегімнің қасынан өткендер:

	– Жетімнің ырзығы ғой...

	– Бу да болса кұдайдың қарасқаны...

	– Жетімді мүсіркегені аллатағаланың,– деп таңырқай тамсанысатынды шығарды.

	Кішкентай ғана мөлдіктің өзінен сықап тұрып екі қап ақ тары алдық. Ерте пісетін қонақ тары бізге егін орғанша тамаша талқан болды. Біраз ғана жүгерінің өзінен тағы бір қап дән алдық.

	«Асқабақ қауын– бір ай сауын» дегендей піскен– піскенін қаужаңдап жарып жеп, аузымыздың дәмін келтіріп бір рахаттанып қалдық.

	...Өгей әкем бір күні егін басынан кеш қайтты. Шекпеніннің етегіне салып әкелген бір күләбі қауын мен теңкиген көк ала қарбызды біз сықсима май шамның болар– болмас жарығында тіліп жей бастадық. Әжем інімді де оятты. Қарындасым жатпаған болатын. Ұйқысын аша алмай отырған Өтепберген теңкиіп жатқан қарбызды тасбақа екен деп қорқып бақырып қоя бергені. Әзер жұбаттық Содан ол қарбыз атаулының маңына жуымай, әке– көке деп жалынсаң да, сырты шұбар түйнектен татып алмайтын болды.

	Маған сол кезде асқабақтың ботқасынан дәмді нәрсе жоқ сияқты боп көрінетін. Асқабақтың куырған шопағының дәні де сондай тәтті болушы еді. «Ексең егін, ішерсің тегін» деген мақалдың мәнісін мен сонда түсінген сияқтымын.

	Қазір ойласам, менің мөлдегімнің соншама таң қалдырарлықтай бітік шығуы құдайдың не аллатағаланың «қарасқаны» емес, көп жылдар бойы қайырылысқа ағын су айдап шығарғаннан пайда болған тұнбаға салыппын мөлдегімді. Ондай тұнбаның өте құнарлы болатынын қазір мектептің төменгі класс оқушыларының өзі жақсы біледі. Және ол пәлен жылдан бері тусырап жатқан тұнба болса...

	Тары жарықтық тез өседі. Бір– екі құлақтанып шыққан тұқыл көк, енді бірер күннен кейін қарасаң жайқала күлтеленіп, сол бір сұрқай өңірге матаның өрнегіндей ерекше бір сән, көрік беріп тұрар еді. Болашақтағы бәріміздің ырзығымыз, аузымызды ашып қарап отырған бар сенім, үмітіміз екені екібастан ғой.

	Тарының, әсіресе ақ тарының басы сондай салмақты болады. Қыздың тақиясына қадаған үкідей, ересектер уысына әзер сиярлық басы салмағымен сабағын садақша иіп жібереді.

	Егін пісе бастағанда біздің негізгі бітіретініміз торғай үркіту. Зырылдауық жасап, балақпан атып, таңның атуы —күннің батуы бір дамыл таппаймыз. «Егіншініңнің баласы қара борбай, қиқу сап ала жаздай қуар торғай,»– деп тегін айтпаған ғой дейім.

	Тары сары балақтанысымен– ақ жаппай орақ басталады. Ол кезде біз оқуды біржола жиып қойдық. «Ауылнай болмақ түгіл, құдай келсе де балаларымызды ешқайда жібермейміз!»—деп қауым боп пәтуаласты да, үлкендер бізді де өздерімен бірге бозала таңнан сирағымыздан сүйреп тұрғызып, ораққа салды. Он бес шамалы бала ораққа шықтық, ішінде қыз балалар да бар. Қырман басына барып, ат, түйе, өгіз айдаймыз. Қалғып кеткенде құлап қалмас үшін біздерді аттың еріне не түйенің өркешіне, немесе өгіздің ашамайына арқанмен таңып тастайды.

	«Таразы туғанда тары піседі»,– дейді қазақ. Сентябрь айы туысымен– ақ жатақ аулы күн ұзағына қаңырап бос тұрады. Емшекте баласы бар әйелдердің өзі бесігін егін басындағы күркеге әкеліп қояды. Белі бүгілген кемпірлер ас пісіру қамында жүреді. Қаусаған шалдар отын тасып әлек. Диханшылардың аузынан әр мезгіл: «Тарыны көк ала сақал болғанда ормасаң сақалыңды сипап қаласың»,– деген сөз жиі естіледі. Енді ойлап қарасам, тарыны неғұрлым тез, қысқа мерзімде орып алса, соғұрлым шығын аз болады екен. Сондықтан да диханшы ауыл орақ тұсында таңның атуы, күннің батуы бір дамыл көрмей, аз– мұз іске жарайтыны, титтей де болса қолғабыс тигізе алатыны егіннің басында болады. Желкем күні тіпті ай жарығымен тарыны суырғандары әлі көз алдымда. Орақ үстінде үлкендердің қай уақытта көз шырымын алатынын да білмейсің...

	Арада бір жұма өтпей– ақ тау– тау ғып үйіп тастаған ақ, қызыл тарылар, көзді қуанта, күн көзінде қыздың моншағындай жылт– жылт етеді. Мұны көріп диханшының көңілі де көтеріле түседі.

	Егін орылып, астық басылып, тары суырылған шақта диханшы: «Уһ!»—деп демін бір– ақ алады. Тау– тау, жал– жал боп үйілген баданадай ақ, қызыл тарыны көргенде барып диханның қабағы ашылып, ауыр еңбегінің ақ, қызыл маржан ырзығына, мардымды жемісіне ризашылықпен қуана қарап тұрар еді...

	Үлеске бөлместен бұрын ортадағы астықтаң бірер қабын садақаға шығарады. Оны ауылдың қатын, қыздары жабыла түйіп, бір күннің ішінде ақтап үлгіреді. Үш– төрт ұсақ жандық сойылады. Сосын бірнеше тай қазан толтырыла ет қосқан ботқа жасалады. «Ер еңбегіне бір тойсын» дегендей, әлгі ботқаны жұрт жабыла кеп жейді. Еңбектеген баладан еңкейген шалға дейін үлесі бар ол ботқада. Сондай мол болады. Басқа ауылдардан да келіп жеп кетіп жатады. Еңбегі жанып, көңлі пірлеген дихан оларды да қуана қарсы алады. Жетім– жесірлерге, баласы 1916 жылғы көтерілісте шейіт болған кемпір– шалдарға кеусен беріледі. Ботқаға тойып алғаннан кейін, сандықтың түбінен шыққан бірер қайнатым шай мен қант та ортаға түседі. Бірді– екілі биесі бар кісілер де осы күнге арнап, өздері ішпеседе, мес– мес қымыз дайындап қояды. Осы бір анау– мынау мейрамға бергісіз күнді дихандар «Шүлен ботқа» деп атай салған. Ал шынында бұл дихан тойының нағыз өзі болатын.

	Ертеңіне серіктің алқасын құрайтын ақсақалдардың бастауымен, қап, алашасын сүйретіп, жұрт қырман басына барады. Сол жерде әрқайсысы тиісті үлесін алады.

	Содан кейін әркім өзі қыстайтын жерге қарай біртіндеп жылжып көше бастайды.

	Көшер алдында бір жоқ нәрсеге бола өгей әкем мен шешем жатты да шатасты. Аяғы шеке қызбайға барды. Тағы да төбелес, тағы да қан... Мен екі көзімнен жасым парлап жүгірумен отырып көрші үйлерді түгел аралап шықтым. Ондағы ақсақал адамдарға, ересектерге:

	– Арашалай көріңдер! Шешемді Мырық өлтіргелі жатыр!– деп зар иледім.

	Тап сол сәтте бәрінің де құлағы тас бітеліп қалғандай мен бірдеңе айтып тұр екен– ау деп елеген де жоқ.

	– Кетші– әй, сораңды ағызбай...

	– Шешең өлмейді!..

	– Үйіңе барып жыла, найсап!..– деген сез естідім үш үйдің еркегінен. Үшеуі де бізге ағайын адамдар болатын.

	Қатын сабағанды итті аяқпен тепкендей немесе астындағы атын қамшылағандай көретін надан қазақтың аяушылықтың не екені ойына кіріп те шықпайтын қара жүректігіне мұндай көңлім қалмас! Ішінен шыққан шешемді көк ала торғайдай ғып басын жарып, көзін көгертіп еңгезердей еркектің сабап жатқанын көрмейін мен бір тораңғының түбіне барып бүрісіп отыра кеттім. Адамдардың хайуандығына, жыртқыштығына, мейірімсіздігіне іштей бар қарғысты жаудырып, еңіреп тұрып жылап отырмын. Жетімнің көз жасын кім керсін. Бірақ сол сорғалаған ыстық жаста панасыздықтың мұңы, топастыққа деген лағнат, қара күш адуынына қарсы айбат, дәрменсіздік ызасы, шарасыздықтың зары – бәрі бар еді...

	Жылап– жылап, өксігімді басқан соң үйге келсем (қайда барам?), шешем көрпеге оранып теріс қарап жатып алыпты. Жаулығы қан– қан. Бет– аузы іскен. Iнім мен қарындасым да, көп жылаған болса керек, екеуі бүрісіп екі жерде отыр, ықылық атады. Әжемде өң– түс жоқ, түтеп кеткен, бірдеңелерін жиыстырып– түйістіріп жатыр.

	Мен барып етегіне орала кеттім. Кез жасымды тия алсамшы. Мені бауырына қысып тұрып әжем де еңіреп қоя берді. Жып– жылы көз жасы менің төбеме тырс– тырс тама бастады. Менің тіпті даусым шығып кетті. Тұлабойы діріл қаққан әжемді тығылып құшақтай берем. Ол да мені бауырына қыса түседі.

	– Әй, Қайсар, сораңды ағызып болсаң, інгенді айдап кел,– деп үйдің көлеңкесінде отырған өгей әкем барқ ете қалғанда, шырт ұйқыда жатып шошып оянған адамдай, қатты селк еттім.

	– Өліп қаласың ғой бір күні..,– деді әжем, менің құлағыма сыбырлағандай, ақырын ғана.

	Мен әжемнің мейірімі мол құшағынан амалсыздан сытылып шығып, інгенді айдап келуге кеттім.

	Қойшы, сол күні әжем түйесін жазылап, көр– жерін үстіне артты. Қара сиырдың қасқа бұзауын құйрығына байлады.

	Есіктің алдында үйге арқасын сүйеп, талтайған екі аяғының арасындағы жерді қолына түскен шидің сынығымен құр шұқылап төмен қарап отырған өгей әкем басын көтерместен:

	– Тары ала кетпейсіз бе?...– деп міңгірледі.

	– Тарың да құры, өзің де құры! Адам емессің! Үлкенді сыйлау, кішіні қадірлеу, балаларыңның анасына аяушылық дегеннің не екенін білмей ескен төрт аяқты ит екенсің! Ар– ұяттан жұрдай көрібақ екенсің! Азамат емес, қор екенсің! Адам емес, хайуан екенсің! Құдай енді сенің қараңды көрсетпесін!– деп ішінде көптен шерменде боп жатқан бар айтарын, бірден ақтара салды да, әжем шөгерулі жатқан түйесіне мінді. Мен қалмаймын деп жабыса кеттім. Әжем түйесін тұрғызбас бұрын мені маң– дайымнан сипап, екі бетімнен алма– кезек сүйді де, көңілі бұзылып кетті білем, теріс қараған күйі, жаулығының ұшымен көзін көлегейлей, үн– түнсіз тепсініп, інгенді орнынан тұрғыза бастады. Жазыға тіркелген ноқталы бота да, бізбен қоштасқандай, сыңғыр еткен үрдіс бір әсем үн шығарды да, енесіне ілесіп ол да тұрды. Қара сиырын әжем бас жібінен жетекке алды. Сосын жүріп кетті. Екі көзімнен жасым парлаған мен, түйенің үстінде, ақ жаулығы қақырайып, тіп– тік кетіп бара жатқан әжемнен көз алмай, қыр асып көрінбей кеткенше кірпік қақпастан қарадым да тұрдым. Жарық дүниеде өзіме жаны ашитын, қорған боларлық соңғы адамнан айрылғандай бар жан– дүнием зар еңіреп қоя берді. Өз үйім маған енді терезесінің орны көрдің аузындай үңірейген біреудің иесіз қыстауындай боп көрінеді. Сол кеште үйге жолағым келмеді. Қөршінің босағасына түнеп шықтым. Мен паналаған үйдің Балсекер дейін кемпірі:

	– Жетімдік деген жаман ғой. Әкесі тіріде баса– көктеп төрге ұмтылатын Қайсар еді бұл. Енді көрдің бе, босағада тұрып телміруін... Әкесіне тартса әлі– ақ адам болып кетер. Жақсы көретін қайнымыз еді, топырағы торқа болсын!..– деп көзіне жас алды да, тістеп отырған шекерін маған ұстата салды.

	Соңынан білдім, әжем байғұстың өзі шалынан бес қыз, сүт кенже бір ұлымен қалады. Әжемнің жалғыз ұлы Түбекбай дейтін нағашы ағамыз өте алғыр жігіт боп өседі. Ескіше, жаңаша оқиды. Аулында мектеп ашады. Бала оқыта бастайды. Жиырмасыншы жылдары бірі қашып бірі қуған көп әскер әкелген іш сүзек сол елге де жайыла бастайды. Осы пәлекет жанып тұрған жиырма алты жастағы Түбекбайдай нағашы ағамды қақшып кетеді. Содан сопайып жалғыз қалған нағашы әжем әр қызының қолында бірер жыл тұрып, күн кешіп келеді екен. Мені жетім, әрі Түбекбайына тартқандықтан көп жиендері айрықша жақсы көріп, бауырына тартады білем. «Үйдің жақсысы — ағашынан, жігіттің жақсысы — нағашыдан» деген мақалды мен ең алғаш сол кісіден естісем керек... Әжем бізден кеткен соң Арал жағындағы кіші қызының қолына барып тұрыпты.

	...Есірхан екеуміз ешкі– лақ бағып жүр едік, қобы жолмен тоңқалаңдап өзінен– өзі жылжып келе жатқан бір қара мақұлықты көргенде зәрем тас төбеме шықты. Қорыққаным сонша, бақырып жылап жіберіппін. Жан– жағыма алақ– жұлақ қарағыштап, тығылатын пана іздей бастасам керек. Осы күнгі кузовы саудырлаған жаман жүк машинасы сонда маған дүниедегі ең ірі мақұлық және мені жұтқалы келе жатқан жеті басты жалмауыздай кұбыжық боп көрінді.

	Есірхан менен үш– төрт жас үлкен– ді. Сапар шыққан әкесіне еріп барып бір– екі рет қаланы да көріп қайтқаны бар– ды. Оның сасатын түрі жоқ. Есірхан:

	– Әй, Қайсар, бос к...! Немене кұтың қашып?! Мәшине ғой ол, көрмеп пе едің?..– дегенде барып әзер есімді жидым.

	«Құйылыста жәрмеңке болады», – деген хабар дүңк ете қалды. Сол–ақ екен, маған әуелгіде тажалдай боп көрінген «құбыжықтар»—жүк машиналары күндіз– түні ағылып Құйылыстың басына қаптап келе бастады. Әкелген әртүрлі заттары: шай– шекер, мата– тауар, киім– кешек құрал– сайман, жабдық– жасау, мүлік– мүкәлман, ақ ұн, көмеш нан дегендер тау боп үйіліп қалды. Заттарды қоршай алты қанат ақ үйдей нән ақ шатырлар да тігіліп жатты. Өмірімде алғаш рет кілең бір үрпек шаш, шикі сары, көздері тұздай кісілерді — орыстарды мен сонда көрдім. Олардың ішінде қазақтар да баршылық. Әсіресе қазақтың қыз– келіншектерін көргенде және олардың аналармен орысша сейлескенде аузы– аузына жұқпай кететініне біздер, ауыл балалары, таң– тамаша боп, кездескен жерде қоршамалап тұра қаламыз. Сонда әлгі қара торы, ақ құба қыз– келіншектердің түр– түсі бізге ұқсас болғанымен, тілі де, тіршілігі де басқа, бөтен қаймана біреулер сияқты боп көрінеді.

	Жәрмеңке ашқандар бізге кино көрсетті. Әрине, дыбыссыз кино. Соғыс жайында болса керек: экранда оққа ұшқан бір ақ боз ат теңкиіп өліп жатты. Сосын ұрыс кезінде консервісін ашып жей бастаған солдат өліп қалды. Қиноның не жайында– екенін түсініп жатқан біз жоқ, әшейін дастархандай ақ шүберектің бетінде, шайтан сияқты болғанымен, адам сияқты әрекет– қарекет істеп жүрген әйел, еркегі аралас тірілі– өлілі кісілерді, жан– жануарды көріп қайран қалыстық. Бірақ бәрінің құр ауыздарын ашып, көздерін бақырайтып, қолдарын ербеңдеткені болмаса, суда жүрген балықтай, үндері шықпайтыны да бізге біртүрлі көрінді.

	Оркестрді де біз сол жолы тыңдадық. Әрине, кілең бір мың бұралған, бір басы табақтай, бір басы қылдырықтай самсаған мыс, жез, күміс асбаптарды түсініп, оның оркестр екенін біліп жатқан біз жоқ. Әшейін өмірі естімеген тосын және сол аймақты басына көтерген зор дыбысқа таң– тамашамыз. Олардың қайсысы керней, қайсысы сырнай екенін айырып жатқан біз тағы жоқ. Қазір ойлап қарасам, духовой оркестр дегеніміз сол екеуі де емес– ау деген байламға келем.

	Орыстардың түйеге мінгені күні бүгінге дейін менің көз алдымда. Ой, сонда бір ішегіміз түйілгенше күлдік– ау!

	Орыстың үш жас жігіті шөгіп жатқан түйенің қасына келіп, өзара шауқылдасып біраз тұрды. Түгіне түсінбсем де, олардың былдырласқанын қызық көріп қастарына бардым. Бір кезде батылдау біреуі түйенің екі еркешінің ортасына мініп алды. Екіншісі, артқы өркешінен ұстап, түйенің сауырына жайғасты.

	Үшінші, екіншісінен көргенін істеп, түйенің мойнына ашамайша мінді. Терісқарап отырған ол да өркешке жармасты.

	Мынадай өмірде кездесе бермейтін күлкілі жәйтті көпке көрсеткім келген болса керек, мен соңғысы теріс қарап отырып өркештен ұстар– ұстамастан, түйені бұйдасынан тартып тұрғыза қойдым. Түйе итініп– тартынып көтеріле берген шақта әлгілердің қорықканын көрсең! Түйені тұрғыздым да, қолымдағы шыбықпен санынан бір тартып жіберіп, әрігірек барып тұрдым. Түйе, бақыра– шақыра, ілгері жүріп кетті. Түйенің үстіндегі үшеуінің түрін, отырысын көрген жұрт қыран– топан күлкінің асты да қалды. Кейбір қазақ жігіттері іштерін ұстап құлап түсіп жатыр.

	Ақырында, түйенің иесі келді. Сонда барып жандры қалғандай, жаңағы үш орыс түйе шөгер– шөкпестен жерге түсе сала, енді хауіптен құтылғандарына көзі жетті білем, өзара бірін– бірі қағытып, мазақтап бар жатса керек, бір– біріне саусағын шошайтып нос көрсетіп қарқ– қарқ күледі кеп.

	Ақырында жәрмеңке де тарады. Жұрт қолда бар азын– аулақ малын сатып, біраз киініп қалды. Шай– шекер, бидай– ұн, кәмпит– мәмпәсиге қолы жеткендер де бар. Біздің үйге ондай нәрсенің бірі де кіре қойған жоқ. Думан, дырду бітті. Біз баяғы кепешімізді қайта кидік. Күн көріс, күйбең тіршілік қамы біреуді ойға, біреу қырға сүйреді.

	Көлік сұрап әркімге бір жалынып, тақи болмаған соң майына бір қап– жарым қап тары беріп түйе жалдап, та қазандай қызыл ала, ақ жолақ асқабақтарды сиырға теңдеп, біз де қоныс аудардық. Төрт– бес үй ғана кедей– кепшік бір ауылмыз. Әйелдер жағы күні– түні тарысын түйгіштеп, қысқы әзірліктің қамында.

	Биыл күз май тоңғысыз шағырмақ, жайма шуақ боп тұрды. Бір күні балалар егіс басына барып, бақшаның орнында қалған көк түйнекті жеп қайтайық және Құйылыс тұсына қармақ салып балық аулайық деп келістік. Мұнан бірнеше күн бұрын жылқы қарап сол жаққа барған бір бала жігіт бақшаның орнында пәлектен өсіп теңкиіп– теңкиіп жатқан қауын– қарбыздарды көргенін, өзінің тойғанынша жеп рахатқа батқанын бізге жыр ғып айтып берген. Оған біз қызықпағанда кім қызығады?

	Бірақ жаяу жете алмаймыз. Содан, бір баланың үйі бізге түйе берді. Жазылы кәрі атанға төрт бала сымға отырған қарлығаштай тізіліп, жайғасып алдық. Түйе тұрғанда біреуміз мойнына, екіншіміз құйрығына түсіп кетпес үшін ересек екі бозбала екі жақтан алдағыны омырауынан, арттағыны жауырынан қақпайлап тұрды. Шешем мені жібергісі келмеді. Ақырында, біздің егістіктен сәл әрігіректегі түбекте отырған Әбдібай дейтін кісінің үйінен шәугімді ала келсем ғана баратын болдым. Мен оған да келістім. Шешеммен саудаласып жүргенде маған жазының ең арты тиді. Бір қолымда жем салған қалбырым мен қармағым, бір қолыммен алдымдағы баланың беліндегі қайыс белбеуінен мықтап ұстай алдым. Арамыз онша қашық емес екен, көп дегенде бес– алты шақырымдай– ақ болар, сәскеге таман егістің басына да жеттік. Әрине, әлгі бала жігіт айтқандай теңкиіп жатқан ештеңені көре алмадық. Бірақ өзіміздің жұдырығымыздай көк түйнек шынында көп екен. Түйені аяғын тұсап, отқа қоя бердік те, төртеуміз төрт жақтап түсіп, шіп– шикі, іші әлі жылымаған, бір бүйірі суықтан қисайып мыж боп қалған қауын мен қарбыздың қалдығын ішіміз кепкенше жей бердік, жей бердік. Көкірігіміз аза бастағанда барып, енді сыйғызар жеріміз болмаған соң, күйсеуді тоғарып, Құйылыстың бойына қармақ салдық. Мен дем арасында жорамалымды балыққа толтырып үлгірдім. Сосын серіктеріме:

	– Сендер қармақ сала тұрыңдар, мен барып шәугімді алып келейін,– дедім де, түбекке қарай жүгіре жортып жөнеп бердім.

	Дегенмен, Әбдібайдың үйі недәуір жерде екен, жеткенше өкпем ұшып қалды. Әлгі үйдің өзім кұралпы ер баласын егіс басына ертіп келдім. Екеуміз тағы да біраз көк түйнекті қаузадық. Мен бір үлкендеу екеуін інім мен қарындасыма деп етегін ышқырыма тығып жіберіп, көйлегімнің ішіне салып алдым. Сосын жеті– сегіз литрлік ап– ауыр, құлағы жоқ, шойын шәугімді біресе оң иығыма, біресе сол иығыма аумастырып көтеріп, қармақ салған жерге келдім. Қарасам, жағада менің ғана қармағым жатыр, судың ішінде жалғыз менің жорамалым қалқиды. Алақ– жұлақ жан– жағыма көз тастап едім, манағы жайылып жүрген түйені де, серіктерімді де көре алмадым. Жиектен былайырақ шығып едім, құмдауытта беті ауылға қарап шөгіп тұрған түйенің орнын, оның айналасында шүпірлеген балалардың ізін көрдім. Әлгі арамдардың мені күтпей кетіп қалғанын біліп, санымды бір– ақ соқтым. Енді не істеу керек? Балалығым ғой, жаңағы үйге барып қона кету есіме келмепті.

	Қайтсемде ауылға жетпекпін. Жағаға таяу өскен жыңғыл тоғайына бардым көп, машақаттанып, томар басымен қоса, жуан бір жыңғыл сындырып алдым. Оның бейсеует шыбығын бұтарлап, таяқ істедім. Енді көңлім орнына түскендей болды: әйтеуір, құр қол емеспін. Заттарымды екі қолыма сыйғызу бір бейнет болды. Ақылға әрі салып, бері салып, қалбырды, қармақсапты осы араға тастап кеткенді мақұл көрдім. Бірақ қармағымды бауымен қиып алып ши– ыршықтадым да, жорамалға іліп қойдым. Шәугімді басыма киюіме тура келді. Оң қолымда — балыққа толы жорамал, сол қолымда — шоқпар бас жыңғыл таяқ, күн еңкейе ауылға қарай жападан– жалғыз тартып бердім. Былайырақ барған соң көлеңке басы ұзарып, кеш болуға айналды.

	Күздің күнінің ерте бататын әдеті, мен жарым жолға жетер– жетпестен ымырт үйіріліп, қас қарая бастады. Өкпем ұшқанына қарамай, тек жүгірумен отырдым. Бар болғыр, зілдей шәугім әлсін– әлсін көзіме түсіп кетіп, аяғымның астын көрсетпей тастайды. Соны түзетіп қою үшін ғана сәл кідірем; сосын ап– ауыр шойын салмағының желкемді талдырып, төбемді тесіп бара жатқанына да қарамастан, басымды кекшитіп алып зыр жүгірем. Күн әбден батып, әлден соң қызылы да семді. Айналам қарауытқан сайын көңліме қорқыныш кіріп, әлденеден елегзи түсем. Күздің түні қандай тас қараңғы: әп– сәтте төңірегім екі көзімді байлап соқыртеке ойнағандай болды да кетті. Бір әбүйірі, даңғыл жол сайрап жатыр. Осымен жүріп отырсам, ауылдың дәл желкесінен түсем.

	Серіктерімді иттің етінен жек керіп келем. Оларды ойласам болды, зығырданым қайнап қоя береді. Мана бір түйеге төртеуміз әзер мінгесіп егіс басына шақ жеткенбіз: Мен шәугім әкелем деген соң, олар кісінің құшағы әзер жететін бүйірі шертиген ауыр шойынды ұстап, түйенін үстінде отыра алмайтынымды білген де, мені айдалаға тастап кетіп отырған. «Әтеңелеттер, ондай арам ойлары болса, маған айтпай ма? Онда мен Әбдібайдікіне қона кетіп, ертең күн жарығанда– ақ ауылға жететін едім...»– деп жарым жолдан асқанда барып жаңағы шәугім ала барған үйге қону ойыма түсті. Әдепкі қарқынмен, қону жайлы ойламай, жолға осындай жеті түнде жалғыз шыққаныма енді қатты өкініп келем, аракідік қамығып та алам. Жетім болған соң ауыл балалары да мені басынғандай боп көрінеді маған. Сонда өзімді буған ашу– ыза көзіме еріксіз жас әкеледі.

	Біреуге шындап көңілі қалудың не екенін мен сол жолы білсем керек.

	Не себептен екенін қайдам, өзімнен– өзім артыма жалт бұрылып қарап едім, анадайда шоқтай жанып тұрған екі отты көрдім. Зәрем ұшып, жүрегім тас төбеме шықты. Жақ жүнім тікірейіп, айқайлайын десем қапелімде даусымнан айрылып қалғаным... Тамағым тас тығылған. Мен тапжылмай бір орында тұрмын. Екі шоқ та қозғалар емес. Ауыл адамдарынан жын– шайтан, дию– пері, албасты– көрібақ сияқты құбыжықтар туралы ертегілерді көп тыңдағандықтан ба, шүу дегенде мына екі от солардың біреуі сияқты боп көрінді. Зәре қалған жоқ. Бір кезде дауысым шықты– ау: бақырып кеп жіберіп едім, сол сәт екі от, оқыс дауыстан секем алды ма, қалай ырғып жолдың оң жақ езуіне шықты. Көзім қараңғыға үйреніп және бақырып та болса, дауысым шыққаннан кейін есімді жинасам керек, мынаның қасқыр екенін мен қамыстай тіп– тік құлағынан байқап қалдым. Сонда да ит болар ма деген оймен:

	– Кет, әй! Кет, кет!..– деп, айбат көрсете, бар әлімше ақырып жібердім.

	Жоқ, итке ұқсамайды. Бұрын қасқырды тек алыстан ғана көргенім бар. Былтырғы күзде төрт қасқыр тапа– тал түсте судың бойында жайылып жүрген біздің бір ұрғашы бұзауды жеп кеткен. Сонда төртеуінің жұбын жазбай, шоқырақтап, бел асып бара жатқанын алыстан көргенмін. Не істейін дегенімді білмеймін, таяғымның шоқпар жағы басымдағы шәугімге тиіп кетіп, шойын ыдыс даңғыр ете қалып еді, қасқыр едәуір жер кейін шегінгендей болды. Ойыма бір айла сап ете қалды. Шәугімді жерге түсірдім де, жорамалды беліме қыстырдым. Сонан кейін шойын ыдысты иығыма салып, шоқпар таяқпен даңғырлата отырып, ілгері жүріп бердім. Қазір тіпті көзім ашылғандай болды. Басыма кептелген шәугімі бар болғыр төңірегімді тас қып жауып, аяғымның астынан басқа жерді көрсетпей келеді екен. Жан– жағыма қарағыштай отырып, зыр жүгірем; жүрегімнің алқынғанына, өкпемнің ұшқанына қарайтын мен жоқ. Қасқыр әдепкіде маған он шақты– ақ қадам жақын келген болса, енді біраз жер қалыс отырды. Бірақ менің желкеме қадалғаң екі түйір қызыл шоқ соңымнан қалар емес, көкжалдың тірідей менен айрылар түрі жоқ. Бір кезде қасқыр ұли бастады. Ой, даусының жаманын– ай! Төбе құйқама шейін шымырлап кетті. Бірақ қарқынымды бәсеңдетпей келем. Қасқырлар ұлып табысады, бірін– бірі ұлып шақырады дегенді естігенім бар.

	Мына сойқанның істеп келе жатқан қылығын көріп, зәрем онан жаман ұшты. Қаңғырлата– даңғырлата қолымның талып қалғанына, ауыр шәугім басып екі иығымның ұйып ауырғанына қарамастан, бар пәрменіммен зытып келем, зытып келем.

	Бір мезгілде жан– жағымның бәрі ұлыған қасқыр боп кетті. Бірақ әлгі соңымнан қалмай келе жатқан екі оттан басқа ештеңе көрінбейді. Үлкендердің әңгімесінен қасқырдың қолтығы да, шабы да, кұлағының түбі де, тіпті арты да ұлиды дегенді естігенім бар. Маған, қорыққанға қос көрінер деп, көп бөрінің шуылдағанына ұқсап естілген сол мені тақымдап келе жатқан дара сойқанның, менің оңайлықпен аузына түсе қоймағаныма ызаланып, қаттырақ, мүмкін, тіпті әр дауысқа салып ұлығаны болар...

	Енді бір сәтте оң қапталдағы дөң басында тұрған бір шоғыр мола жақтан мына қасқырға үн қосқан басқа бір дауыс естілгендей болды. Сол қапталдағы қалың қара шеңгелдің әр бұтасы маған тарпа бассалғалы келе жатқан албасты, не көрбақ боп елес береді. Тағы бір тұстан қасқырдың ұлығаны талып естіле ме, құдай– ау

	Енді бір сәтте жаңағы үрейімді ұшырып келе жатқанның бәрі аяқ астынан сап болды. Менің қыр соңымнан қалмай қызараңдаған екі шоқ та зым– зия жоқ боп кетті. Ол енді мені жолға таяу өсіп тұрған қалың жыңғылдың арасынан шыға келіп бассалғалы жасырынған екен деген ой келгенде тұлабойым мұздап қоя берді. Жын қаққан адамдай екі жағыма алақ– жұлақ қарай берем. Бір кезде иттердің — төбеті, қаншығы аралас — маңқылдап, шабалана үргені естілгендей болды. Өз құлағыма өзім сенерімді де, сенбесімді де білмей аң– таңмын. Әбден мәңгіріп қалыппын. Иттердің дауысы маған жақындап келе жатқанға ұқсайды. Бір кезде біздің ауылдың бес– алты иті, дүркірей зымырап, бірдеңені, мүмкін, жаңағы мені жемек дәмесі бар қасқырды болар, құмға қарай қуа жөнелгенін байқағанда төбем көкке жеткендей болды. Өлген әкесі тіріліп келген мендей– ақ қуанар! Бізге көрші ауылдағы Әлі дейтін шалдың адамды аттан түсіріп алатын араби төбетінен қалай аман өтсем екен деп мана уайымдап келе жатқан маған енді ол төбет жауыз қасқырдың қасында ең жақын досым сияқты боп кетті...

	Өлдім– талдым дегенде, ел орынға отыра үйге жеттім. Келсем, бәрі де жап– жайбарақат, сүт қатқан көжелерін алдарына алып, жайымен ішіп отыр. Мен табалдырықтан аттай берісімен өкіре құладым. Шәугім бір жаққа ұшып кетті, жорамал толы балығым астыма түсіп жаншылып қалды. Үйдегілер түйеге мінгесіп келген балалардан менің қайда екенімді сұрамапты да. Күн батқанша келмегеніме қарап, сол Әбдібайдікіне қонып қалған шығар, деп отыра беріпті.

	Қазір өткенге көз жіберіп қарасам, сәби бала кезімде– ақ ажалмен талай– талай ауыл үй қонғанға ұқсаймын...

	Қандай себеппен екенін білмеймін, биыл өзіміздің қыстауға емес, Қосарна дейтін жерге көшетін болдық. Онда Үмбетбай дейтін (әкеміздің інісі) ағамыздың қызын баласына әперген Көбентай деген байшікештеу құдамыз бар көрінеді. «Бермесе де бай жақсы, жемесе де май жақсы» дегенмен де, онан бірдеңе дәметсе керек, өгей әкем біреулермен ілесіп Қосарнаға барып, үйін көшіріп әкелуге құдамыздан бір түйе сұрап алып, қайтып бізге келді. Ескі жұрттағылардың бәрі қыстауларына көшіп кетіп, тоңып– жаурап біз ғана отырғанбыз. Киізі шұрқ тесік, түндігі қырық жамау қара құрым үйімізді, сосын тарының бірнеше қабын түйеге арттық та, қалған астығымыз бен үй мүкәлмәнін екі сиырға теңдедік. Әжем балаларға талшық болсын деп ұсақ жандықтарын бізге қалдырып кеткен болатын. Шүлдіреген он шақты ешкі– лақты алдыма салып мен айдап келем. Араға екі қонып, итшілеп Қосарнаға да келіп құладық. Көбентай күздікте отыр екен. Әуелі соның қыстауына кірдік. Сүйтіп, қарбаласып жатқанымызда, менің інім сияқты үкідей сап– сары бір тәпелтек арық кісі анадайдан айқайды салып шаңқылдай келді.

	– Біреудің түйесін қан сорпа ғып, әкеңнің!..– деп менің өгей әкемді шықпырта бір боқтап алды да, әй– шайға қарамай бір қап тарымызды ала жөнелді. Соңынан білдім, Мырық ағамыз көп түйенің ішінен еңдеп берген Көбентайдың атаны деп жаңағы кісінің түйесін алып кетіпті.

	Көп ұзамай Көбентайдың өзі көшіп келді де, біз оның қыстауының сыртқы қабырғасына жанай бір қабат кірпіштен қалай болса солай тұрғыза салған мал қораның төбесін тесіп, алақандай әйнек орнатып, есік пен пеш салған боп, соған кірдік.

	Қазір ойласам, қазақтың: «Бай мен бай құда болса, арасында жорға жүреді; кедей мен кедей құда болса, арасыңда дорба жүреді; бай мен кедей құда болса, «қайдан құда болдым» деп зорға жүреді»,– деген мақалы тілім ұшына орала береді. Қазақтың көне салты бойынша, Көбентай ерулікке деген ас– суын берді де, сосын есігінен қаратпай қойды. Бұ жақтың қазақтары он шақты, тіпті одан да көп қыстауды ұйлықтырып бір жерге салады екен. Сол шоғырда отырған туған құдасы Үмбетбайдың да байшікеш Көбентай кірген– шыққанын жаратпай, өзінің келіні — біздің Ажар дейтін апамызды екі сөздің бірінде шалы да, кемпірі де: «Жарымағанның қызы»,– деп тілдеп отыратынын бала басыммен– ақ анық байқадым. Нарқоспақ сияқты маңқиған Кеуіл дейтін жездеміздің дәнемемен шаруасы жоқ: ас ішіп, аяқ босатып, қатынының қасына жатқанды ғана білетін маубас біреу боп көрінді маған. Сәби жүрегіме осының бәрі түйін боп түйіліп, «жетім қозы тас бауыр, маңырар да отығар» дегендей, әліме қарамай мен де ол үйдің есігін ашпайтын болдым. Бесіктегі баланы тербетуге кемпірдің, құдағайымыздың, өзі келіп шақырып әкетпесе бармаймын. Неге екенін білмеймін, үйде қылқиып отырған екі бөпемді қатты аяймын. Соларды ойласам, торғайдай ғана кіп– кішкене жүрегім елжіреп қоя береді. Қолыма бірдеңе түссе, иә біреу мүсіркеп бірдеңе берсе, аузымнан жырып бір бөлігін соларға әкеп берем. Жылдағыдай соятын бізде мал жоқ. Көшудің азары өтті ме, әлде қыста бағуын қиынсынды ма, өгей әкем біреуін торпағымен екі сиырды қоса беріп, жарын боталайтын інген алды. Бір бұзау мен ешкі лақты сойып алып, тек көжеге қатық қып отырғанның өзінде, қыс ортасында онымыз таусылып қалды. Қатықсыз қара көжсге қараған сайын от басының шырқы бұрынғыдан да бетер бұзыла бастады.

	Беті ашылған шешем де, байы ұрмақ түгіл өлтіріп жатсын, тілін тартпайтын болды.

	– Жұрттың еркегі ертелі– кеш тырбанып басын құрамайтын нәрсесі жоқ. Сен ғана көрінген үйдін түтінін аңдумен күніңді өткізіп келе жатқан. Одан кейінгі бар кәсібің үйдегі балалармен көжеге таласу. Сені де еркек қып жаратып жүрген құдайды айтам– ау...

	– Оттама! Сен де үйдегінің бәрін ұқсатып, келістіріп отырсың ғой...

	Осылай басталатын ұрыс– керістің аяғы, әдеттегідей, төбелеспен тынады. Өз белінен бір емес екі бала туғаннан кейін мен көптен көзге түрткі боп жүргенмін. Енді аз асқа ортақ тіпті бөтен біреуге ұқсай бастадым.

	Менің бір есімде қалғаны: ескі жұртта отырғанда, қалтамнан бірер уыс сөк шыққаны үшін, өгей әкем мені өлтіре сабады. Мен тіпті талып қалсам керек. Сонда байғұс шешем бет аузым көк– ала ісік, басым жарылған, белімнен қатты тепкеннен шойнаңдап жүре алмай қалғган мені қолымнан жетелеп ауылымыздың аксақалы Ұзақбайдың алдына апарды:

	– Әуелде бәрің боп, зорлап анау төрт аяқты иттеріңе қосып едіңдер. Өзімнің басымнан таяқ кетпейтінін күнде көріп отырсыңдар... Енді мына баланы өлтіретін болды. Неге сендер ағалық сөздеріңді айтпайсыңдар, тыймайсыңдар ана озбырларыңды?!—деп шешем көзіне жас алды. Мен де солқ– солқ жылап тұрмын. Ұзақбайдың қасында ауылдың басқа да аузы дуалы отағасылары отырғанын байқадым. «Қатын қағыс айтады» деген аталарының жолын берік ұстаған бұлар зар жылап алдына барған біз екеумізге:

	– Бара беріңдер.., – деді де қойды.

	Қайта Ұзақбайдың келіндері мені мүсіркеп, етегімді толтырып ыстық бауырсақ салып берді. Мырық қайнағаларының атына:

	«Нағыз қара жүрек», «Қара албасты», «Қасқырдан жаман қорқау» деген балағат сөздер айтылып жатты.

	Шешем екеуміз сол ауылда бір күн қондық.

	Қайда барамыз? Ертеңіне үйімізге қайта оралуға мәжбүр болдық.

	...Бір түні ел жатқан шамада өгей әкем мені тұрғызып:

	– Киін, – деді.

	Мен киіндім. Екеуміз тысқа шықтық. Түн тастай қараңғы екен. Бір жағы жер боп жатқан өзіміздің жаман жертөле арқылы Көбентайдың қыстауының төбесіне шықтық. Мені жетелеген өгей әкем бір тесікке алып келді де, қолына ұстаған арқанын беліме байлап:

	– Түс! – деді.

	Мен сескеніп тұрмын, бірақ өгей әкенің шойындай жұдырығынан қорқып қалған басым, амалсыздан ішке түстім. Тұлабойым дір–дір етеді.

	– Сонда жаюлы тұрған етті ара– арасынан алып маған әпере бер, – деді ол тесіктен сыбырлап. Мен әперген боп жатырмын. Бір кезде:

	– Жетер,– деді де, арқанды тартып, мені қайыра тесіктен суырып алды.

	Бұл Көбентайдың ет қоймасы екен. Жаюлы тұрған етке ауа кірсін деп төбесін әдейі тесіп қойыпты. Мен сонан ет ұрлап жүріппін.

	Бір күні түнде өгей әкем мені тағы да оятты. Мен, неге екенін білмеймін, қырсығып, бармаймын десем керек. Сол– ақ екен, ұйқылы– ояу мені құлақ шекеден жұдырығымен сілейте соғып, аяғымен тепкілей бастады. Әбден зәрем ұшқаны сонша, көйлекшең даладағы қарға да қарамай, жалаң аяқ Үмбетбай ағамдікіне қашып кірдім.

	Мен ұрлығын айтып қояды деп қорықса керек, ертеңіне өгей әкемнің өзі іздеп келді.

	Мен үзілді– кесілді:

	– Бармаймын!—дедім.

	– Ортамыздағы тышқандай жетім баланы шырылдатып сабай беретінің не?– Үмбетбай ағам кейіп сөйледі.– Қайсаржанды өзім бала ғып алам. Кішкентайымда мұның әкесі мені бағып– қағып адам қылған. Сол борышымды өтеймін. Қайта бер үйіңе, бала жоқ саған! Өз балаларыңды асырап алсаңдар да жетеді сендерге...

	Өгей әкем менің ана бір түндегі «кәсібіміз» туралы бұл кісіге ештеңе айтпағанымды аңғарса керек.

	– Мейілдерің,– деді де, кетіп қалды.

	Сонымен, мен Үмбетбайдікінде тұрып жаттым. Бұлар — кемпірі мен екеуі– ақ. Үш– төрт сиыр, бір буаз бие, бір қайымал інген, бір тайлақ және отыз шақты ұсақ жандығы бар. Үмбетбай ағам, өзі етікші болатын, көне бірдеңелерден құрап, маған етік тігіп берді. Жеңгеміз (сыртынан жұрт оны «таз қатын» деуші еді) менің бой– бой боп жыртылып кеткен қап шалбарымды тепши қойды. Жеңгем ескі бір жұқанақтан маған күпі тігіп кигізді. Басыма көнетоздау, құлағыма түскен, кұлақшын табылды. Көне теріні құрастырып қолғап та істеп берді. Өмірімде қолғап кигенім осы болар. Мен томпаңдап Үмбетбай ағама еріп барып суаттан мал суарысам, ырғақпен кебеннен шөп тартып қой, ешкінің алдына шашам. Есік алдының, қораның қарын күресем. Ақ қала соғысам. Бір мезгіл ойын ойнаймын.

	...Біздің жақта қысты күні балалар қарт– қарт ойынын көп ойнайды. Мұның мәнісі былай: балалар екі жаққа бөлінеді. Бір жағы үйдің, қораның, шалының, бопырдың, қойманың қары бар таса– таса жеріне саусағымен немесе таяқшамен қатар– қатар көп етіп сызықша сызады. Оны екінші топқа көрсетпей, жасырып істейді. Олар болдық дегенде, қарсы жақтың балалары жаңағылардың сызғанын тауып алып, өшіріп тастауға тырысады. Осы жерде болар– ау деген түкпір – түкпір, қуыс– қуыстардың бәрін сүзіп шыққаннан кейін бұлар да: «Болдық», – дейді. Сонда ана жақ өшірілмей қалған сызықтарын қарсы топқа көрсете жүріп санап шығады. Сол ұпай боп есептеледі. Сосын осыны екінші жақ та қайталайды. Бұл — балаларды тапқырлыққа, ізшілдікке баулитын, есте тұтуды жаттықтыратын, сан білуге үйрететін қызық ойын.

	Бұдан жалықсақ, қайқы бас жыңғыл таяқты, қардың біресе астымен, біресе үстімен қашқан күзендей, сырғанатып ойнаймыз. Асты қатты, беті ұлпалау қарға жылманды, суға қалақ тас лақтырып жалақ жасағандай, ытқытып кеп жібергенде, келтек жыңғыл, кейде жыланға ұқсап ирелеңдей, басы қайқаңдап көп жерге дейін сырғиды.

	Бұған дейін өз үйімде отырғанда ауладағы жел айдап, аяз қатырып тастаған күртік қардың үстінде алысып– жұлысып ойнап жүрген балаларды көретінмін. Бала емеспін бе, кейде қызығып кетіп, қап шалбарымның балағы бой– бой болып балтырым жылтырап, етек– жеңі алба– жұлба қаудыр тонымды иығыма іле салып, ақ күртіктің үстіне жалаң аяқ жүгіріп шығам да, қолыма түс– кен баламен алыса кетем. Кейде жығып, кейде жығылып жатам. Кейбір менің сырымды білетін балалар жығылмай да, жықпай да, аяғымнан өткен ызғардың шекеме шыққанын қызық көргендей, мені тәлкек ете бастайды. Аяз шыдатар емес. Қалай дегенмен қар ғой. Қарып кетеді Ондайда әлгі баланы, әлім жетсе, алып ұрып, әлім жітпесе, тастай қашам. Сосын үйге келіп отырғаным сол аяғымды жылыта алмай жыламсырап, отқа қақтап. Жаны кіре бастағанда аяғым қаздың табанынан бетер қып– қызыл боп кетеді,

	Күн боран, бұрқасын боп не қар жауып тұрса, үйде отырып асық ойнаймыз. Қақпақыл да бір қыдыру қызық нәрсе. Көбіне хан ойынына үйірміз. Қызыл асықты хан етіп белгілейміз де, оны қоса бір дорба асықты алашаның үстіне шашып жіберіп, шерте бастаймыз: бүгесіне бүгесін, шігесіне шігесін, алшысына алшысын, тәйкесіне тәйкесін, омпасына омпасын, сомпасына сомпасын тигізсек қана, сол тигізген асық ұпай есебінде саналады. Бұл ойынның «хан талапай» деп аталатын қызық сәті болады: қызыл асық омпасынан тұрса болды, ойнап отырған балалар тұс–тұсынан қол салып, ешбір ойынсыз–ақ алашаның бетіндегінің бәрін ту– талақай талап алады. Кімнің алған асығы көп болса, сол ұтады. Келесі ойынды да сол бастайды.

	Қалта–қалта асығы бар балалар тәлімсіп біздің жаман жертөлеге көбінесе келмей қояды. Өзімнің бір дорба асығымды бірер үзім нанға, бірер уыс сөкке, бірер асам етке, бірер сығым жентке, тағы сондайларға айырбастап бітіргем. Асығы бар балалардың үйіне барып ойнауға менде, екібастан, аяғымды сұғар дәнеңе жоқ. Бірақ бала болғаннан кейін ермексіз, ойынсыз отыра алмайсың. Ондайда отқа жағуға әкелінген қамыстың ішінен көңліме ұнағанын суырып аламын да, оны ұзына бойына тарамдап, таспаға ұқсатып тарқатып тастаймын. Сонан иіп– майыстырып, іліктіріп– біріктіріп түйе, жылқы, қой, ешкіні көп етіп жасаймын (бұл, мүмкін, менің ғана емес, бүкіл ата– бабамның іштегі арманы да болар).

	Сосын ит, қасқыр, бүркіт, түлкі, қаршыға, қояндарды да осылай қолдан жасап ала берем. Інім мен қарындасым да маған көмектесіп, бір мезгіл көңілдері көтеріліп қалады. Бірақ ініме қамысты көп ұстата бермеймін. Қолын титтей бірдеңе сызып кетсе болды, соңынан онысы іріндеп, көпке шейін жазылмай, мазасын кетіреді. Үлкендер оның етін «шикі», яғни кішкентайында қара тұзға аз шомылдырылған деседі. Ал менің етім қазір тілінсе, ізінше– ақ қара қотырланып, су кешіп, балшыққа аунап жүргеніме қарамастан, үш– төрт күннің ішінде жылтырап жазылып шыға келеді. Тұзды суға мені әжем өз қолымен шомылдырған көрінеді.

	Қолдан жасап алған малымызды жайып қойып, енді ініміз екеуміз қол тұзақ ойнаймыз. Інім онша біле бермейді. Мен оған үйретіп бағам. Үштерге келген қарындасым да қызығады бұл ойынға. Оның қолына әйтеуір жіп берсең болғаны, отырғаны сол күні бойы сонымен алданып...

	Малды қарағаннан басқа кәсібі жоқ ауыл еркектері қаза құрып бір мезгіл өзектен балық ұстаумен айналысады. Ондайда Үмбетбай ағам да кәнігі кәсібін қоя тұрып, қаза өруге кіріседі. Қаза дегеніміз нар қамыстан киіз үйдің шиіне ұқсатып тоқитын шыпта. Ұзындығы өзектің о шеті мен бұ шетіне жетеді. Қазаны өзектің бойлайтын, тайыздау жеріне құрады. Біреуін бір жағына, екіншісін екінші жағына қаратып аузы тар қоржын жасайды. Қоржын — қазаның шетіне жалғаса қоршалған от орнындай суат. Екі жақтан өзектің ұзына бойына құрулы тұрған қазаға келіп тірелген балық, арғы жаққа өтіп кететін саңлау іздеп жаңағы дөңгелек қоршау– қор– жынға келіп тіреледі. Қоржынның саңлауын арғы жаққа шығатын тесік деп ұққан балық оның ішіне кіре береді, кіре береді. Бір кіргесін шығу жоқ: қоржын сондай әдіспен істелген. Кейде судың бетіне шейін шығып, қоржынға балық сыймай кетеді. Балықшы қоржынның бетіндегі қабыршық мұзды ойып жіберіп, сүзекімен балықты ақ қардың үстіне топырлатып тастай береді, тастай береді. Ондай балықшының шыланы қыс бойы тоң балыққа толып тұрады. Бір қаужауға бұ да жарайды.

	...Үмбетбай ағамның қолына келген соң көзім ашылғандай болды. Бәрінен бұрын адамның тәніне ғана емес, жанына жаман тиетін таяқтан, ұрып– соғудан құтылдым. Бұлар өздері бір шүңкілдеген ғана тату жандар екен. Көбентайдың келіні боп отырған Ажар дейтін апамыздан басқа бұларда бала жоқ.

	Бірақ менің бұл көз ашуым да көпке бармады. Бір күні Үмбетбай ағамның үйіндегі жеңгеміз бен менің шешем, ауылдас қатындар емес пе, шайпу сөзге келісіп қалады. Адуын ашудың үстінде менің шешем абысынына: «Қу бассың! Кімнің баласымен қаранды көбейтіп отырсың? Көзіңді ашып қара!»– деп ауыр– ауыр сөздер айтады. Оның үстіне шешемді сағынып, інім мен қарында– сымды көргім кеп, өгей әкем жоқта үйіме екі– үш рет барғанымды, ізімді андып жүргендей, жеңгеміз көріп қалады. Сол– ақ екен, жеңгеміз: «Өз балаң өзекке тепсең кетпейді, кісі баласы кісендесең тұрмайды», деген сөзді жиі айтатынды шығарды. Үмбетбай ағам бір– екі рет тыйып тастаған болды. Бірақ бір қисайған қатынды еркек түзете алған ба?! Оның үстіне менің мінезі шайпау ше– шемнің тілі тиген басқа қатындар да жеңгемізге:

	– Сен қаншама асырап– баққаныңмен, бөлтірік ұяласын таппай тұрмайды... Ертең– ақ туған шешесінің қасынан шығады. Еңбегің зая кетеді..,– деп қолтығына су бүркетін болса керек.

	«Екі ортада шыбын өледі» деген рас болар. Қатындар қақтығысының, басараздығының бар ауыртпалығы менің қылдырықтай мойныма түсті. Зәбір– жапа шегетін баяғы мен...

	Содан, ағамыздың көзін ала беріп, жеңгеміз шешемде кеткен өшін менен алуға кірісті: отырсам — опақ, тұрсам — сопақ. Тамақтан да қағатынды шығарды. Сөйтіп, бұл үйде де, сорым қайнап, күйім тая бастады.

	Бір күні осы ауылдағы Қарымсақ дейтін қадірлі қарттың үйіне үлкен ағам Өмірәлі келді дегенді есітіп, соған бардым. Аулаға кірсем, ағам, күпісін желбегей жамылып, басында көк барқыттан тысы бар түлкі құлақшын, сыртта жүр екен. Едірейтіп мұрт қойыпты. Ағам мені бетімнен сүйіп, айналып– толғанды да қалды. Қазіргі мүшкіл халімді кімге айтарымды білмей шерменде боп жүрген мен сорлы, бір ауыз тілге келмей өкіріп жылап жібердім.

	Қатты аяп кетсе керек, ағам да көзіне жас алды. Екеуміз үйдің сыртындағы шалының ығында тұрып көп сөйлестік. Мен бәрін айтып жатырмын. Ара– арасында жылап та алам. Ағам да аракідік кемсеңдеп қояды.

	Ағам былтыр күзде қайтыс болған бір жақын ағайын– дарымыздың екі баласы бар жесір қатынына үйленді дегенді естігенім бар. Қазір үй болған. Биік моланың етегіндегі жалпақ көлдің іш жақ бетінде жатқан ығы– жығы көп қыстауда тұрады. Бізден жеті– сегіз шақырымдай жер. Ол нағашыларының арасы көрінеді. Дүкен құрып, өз бетімен іс соғуға шығыпты. Ағама барып мұң– зарымды айтпақшы боп, талай оқталғанмын. Бірақ бұрын көрмеген жер болған соң, адасып кетермін деп қорқа соғып жүр едім. Сосын біреулер жолдағы қалың қопаның ішінде құтырған қабан бар деп зәремді кетірді. Сөйтіп жүргенде қыс түсті. Қыста сыртқа аяқ басатындай менде хал қайда? Ағам өзіне тетелес інісі Дүзікбайды малайлықтан босатып, қолына алыпты.

	Ағам кетерде:

	– Әзірше осында жүре түр, жеңгеңмен ақыл қосайын. Сосын өзім келіп алып кетем,– деді.

	Мен қуанып қалдым. Қаршадайымнан шерменде боп қатқан жетімдіктің шерін тарқатып, біраз мауқымды басқандай да болам.

	Айтқанындай, бір апта өтпей– ақ, ағам келді. Бірден Үмбетбайдікіне түсті. Жеңгесімен біраз шекісіп те алды. Сосын ағасына:

	– Әкемнен қалған жалғыз жетімек екен бар мүйіз– дейтіндерің. Бар болса, сендерді де құдай табар!.. Інімді әрқайсыңа бір шырылдатып ұрғызып– соққызып қоймаймын! Алып кеткелі келдім. Ашты– тоқты өзіммен бірге көреді. Өлмесе ертең ол да азамат боп кетеді. Сонда көрермін сендердің не беттеріңмен қарайтындарыңды, қара көрмегірлер!—деп ағам ашуға булығып жылап жіберді.

	– Ойбай– ай, бетім– ай! Мына пұшық не дейді (ағамның шынында мұрны батық болатын)? Мұның шешесін қатын ғып, әкесі орнына жүріп отырған Мырық өлтірмекші боп жатқан жерінен арашалап алғанымыз ба біздің жазығымыз?! «Жаман малды асырасаң, аузы– мұрныңды май етеді; жаман адамды асырасаң, аузы– мұрныңды қан етеді» деген рас екен– ау?..– дсп жеңгеміз шықты шабалаңдап.

	Тұқшиып етік жамап отырған Үмбетбай, біреу аузын буып қойғандай ләм– мим деместен, жерге қараған күйі, ісімен болып отыра берді.

	– Киін!—деді Өмірәлі ағам.

	– Қайдан шыққан киім? Шын жаның ашыса, өзің киіндіріп әкеті! Біздің киіміміз өзімізде қалады...– деді долы жеңгем.

	Басын көтерместен Үмбетбай:

	– Киіп кете берсін..,– деп міңгірлеп еді:

	– Кимей– ақ қой бұлардікін, үстеріне кебін қылсын!..– деп ағам да шағып алды

	– Ойбай мынаны– ай, ойбай– ай!.. Әй, сен өлімісің– тірі– місің?—деп жеңгеміз енді күйеуіне шаптықты.– Неге тиып алмайсың мына бетімен кеткен кілең көргенсіз інілеріңді? Бала асырамадық, пәле асырадық қой!..– деп үйді басына көтерді.

	Ағам өз үйімнен қырық құрақ тонымды, бір жаман шарығымды әкеліп кигізді де, шанадағы қалың шөптің үстінде жатқан киізге орап, мені ауылына алып кетті.

	Көктем шыққанша ағамның қолында болдым. Олар да шиеттей жан екен: әйелі, оның екі қызы, Дүзікбай және мен бір Өмірәлінің тапқанына қарап аузымызды ашамыз да отырамыз. Бірақ ұстаның табысы мол, ішіп жеуден таршылық көрген жоқпыз. Менің үстім де біраз бүтінделді. Жеңгеміз ұсынақты, кең пейіл, қақсоқ мінезі жоқ, бір тоға кісі боп шықты. Оның жалғыз– ақ айыбы: ағамнан жеті– сегіз жас үлкен көрінеді. Ауыл арасының пыш– пыш әңгімесіне құлақ салып қарасам, ағамның айттырып қойған қалыңдығын алмай, кексе қатынның қолына күшік күйеу боп кіргеніне біздің ағайындар қатты намыстанады білем. Өз аулынан ағама түрткі көбейеді. Содан кейін Өмірәлі нағашыларының арасына кетіп қалуға мәжбүр болады. Нағашылары да оны қатыңқы қабақпен қарсы алыпты.

	Ағам ісін тындырғаннан кейін бір мезгіл көңіл көтергенді ұнататын. Тыңқылдатып домбыра тартады. Сонда сом темірді нанша илеген, жарық– жарық оттан шыққан ыстық темір қарып күс– күс боп кеткен добардай саусақтардың домбыраның қылдырықтай мойнында құрдай жорғалағанын мен көп қызықтаушы едім.

	Бұл бір аумағы жүз үйден кем емес қара– құрым қыстаудан құралған ауыл екен. Кешкісін кем дегенде бірер үйде ойын– сауық болып жатады. Орыстың «Дуня» дейтін әнінің мотивімен айтылатын «Біздің Сәулені» алғаш мен сол ағамның аузынан естідім. Ағам ондайдан әсте қалмайды. Домбыра шертеді. Жарықшақтау дауысына қарамай, ән айтады. Кейде мені сондай жиынға ертіп барады. Кейбір жарқын кештерде жұрт, қызық көреді ғой дейім, маған да өлең айтқызады. Екібастан, іркіліп, қысылып жатқан мен жоқ. Соғып қоя берем. Көп ұзамай бұл ауылдың да үлкен– кішісі мені «жырау бала» деп атап кетті.

	Ағамның, қызып кетсе, қыздармен айтыса салатын да әдеті бар– ды. Сонда, қағынғыр қыздар, басқа ештеңе таппағандықтан ба, әлде жория ма, ағамның екі мінін бетіне салық қып басып бағады: бірі — мұрнының батықтығы. Оған ағам шамданбайды. Қарқылдап күліп: «Жігіттің қасиеті мұрнында емес, өнерінде, ішкі сарайын– да»,– деген сияқты қарсы жауап айтып құтылып кетеді. Екіншісі – әйелінің өзінен бір мүшелідей үлкендігі, кекселігі. Тілінен қағынған қыздар ағамның өзіне шаншу боп қадалатын осы мінін талай саққа жүгіртіп, жігіттік, азаматтық намысына тие бастырмалатқанда, ағам жер шұқылап үндей алмай қалады. Кейде ашуға пісіп, ойын– сауықтың аяқталғанына қарамай кетіп қалады. Жастайымнан жетім қалып жалтақ боп өскен мен сорлы, жиналғандардың қасы мен қабағына қарап, кімнің аузынан не шыққанын көңіліме түйіп, ағамнан бетер күйіп– пісем. Бірақ іштей тынам. Маған дес беріп, көңіл аударып жатқан кім бар? Жаңағыдай тілінің уы бар бейбақтарды іштей атарға оғым болмай отырады.

	Ағам ойын– сауықтың аяғына қарамай қайтқан күні үйдің де берекесі қашады. Ол енді қыздарда кеткен өшін жеңгемізден алып бағады. Қаңқу сөз адамды адастырмай, азғырмай, ажыратпай тұра ма, ақырында, көктем шыға бұлар айрылысып тынды. Жеңгеміз көшіп кетті. Дүзікбай кісі есігіне тұрды. Мен таз кепешімді киіп, өз үйіме қайта оралдым.

	Сол сәтте Қарымсақ шалдың үлкен ұлы Байман дейтін инабатты кісінің баласы Сағынаймен бірге ойнайтын болдым. Екеуміз құрдаспыз. Ол тұқымда Сағынай құралпы бала жоқ. Сондықтан Сағынайға мен серік болдым. Көбінесе сол үйде жүрем. Бұлар бір өсіп– өрбіген тұқым. Қарымсақ шалдың өзі бір ажарына адам сүйсінерлік, ақ сары өңді, беліне түскен аппақ сақалы бар, бүкіл біздің өлкедегі ру, тайпалардың бәріне де қадірлі адам. Бойы маған тым ұзын боп көрінетін арық кемпірі болды. Қарымсақ ақсақалдың мен білгенде, төрт ұл, бір қызы болды. Ең үлкені Байман мен онан кейінгісі Достый ағайлардың әйелдері бар. Ұзақ ағай биыл ғана келіншек түсірген. Сәдуі әлі бозбала. Ақбала дейтін, төрт ұлдың ортасындағы жалғыз қыз, бетінің аздаған шешек дағы болмаса, ажарлы бойжеткендердің бірі, он бес — он алтыға келіп бой түзей бастаған ерке бикеш. «Ғашықтық» деген сөзді ең алғаш апамның аузынан естідім.

	Үш келіншек, бір қыз қорада оңаша қалып тары түйеді. Сонда мен кейде қастарына барып қалам. Ақбала апамыздың айттырған жері бар екенін, бірақ ол жігітті менсінбейтінін, осында қонаққа келгіштеп жүретін Бейсенбай дейтін ауылнай жігітке ғашық екенін жеңгелеріне жыр ғып айтады. Балғын қыз ғашығын сағынып үһлегенде көкірегі қарс айрылады. «Ғашықтық» деген сөзді құлағым шалғаны болмаса, мағнасына анық түсінбеймін. Үш келіншек пен бойжеткен мені баласынады білем, жүрек сырларын көзімше– ақ ақтарыса береді. Мен бұрын– соңды естіп– білмеген жаңа дүниенің жабығынан сығалап қарағандай болам. Ақырында Бейсенбай Ақбаланы алып қашып кетті. Сөйтіп екі ғашық мұраттарына жетті.

	Қарымсақ ақсақалдың үш ұлы үйлі– баранды болса да, бәрі бірге тұрады. Қоржын үй етіп салдырған үлкен қыстауы бар. Бір бөлмесінде кемпір– шал, жаңада үйленген Ұзақ келіншегімен жатады да, балалы– шағалы басқа екі баласы мен қызы екінші бөлмеде болады. Ортадағы бөлме ас үй есебінде. Соншама бір қоралы жанның, өзім білетінде, оқыс қылық көрсетіп, қатты сөз айтып, бір– бірінің беттеріне жел боп тигенін көрген емеспін. Қарымсақ ақсақал ақыл салады, балалары қабыл алады. Үлкеннің айтқанын кіші тыңдайды. Келіндері енесін сыйлайды. Қызы көргенді, теңін тауып кеткенге дейін жеңгелерімен апалы– сіңлілі кісілердей, тату– тәтті тұрып жатты. Байман ағайдың Хансұлу, Достый ағайдың Нәзира атты келіншектері болды. Екеуі де маған ылғи іш тартып тұратын. Мен де әлім келгенше қолғабысымды аямаймын: бала тербетем, от жағысам, ішке отын кіргізісем, күл шығарысам. Ол үйде жүрсем, менің тамағым әрқашанда тоқ болады. Кейде сол үйге қонып та қалам.

	Қарымсақ ақсақалдың кіші ұлы қалаға оқуға кеткен. Бір күні ауылға демалысқа келді. Қазақ алғаш басына киіп келген шапкіні (біздің жақта ол уақыттары кепканы осылай атайтын) көріп, жұрт таңырқасып жатыр. Ал маған ондай бас киім біту аспандағы айға қолым жеткенмен бірдей боп көрінеді.

	Мені аяған болу керек, Байманның үйі маған Сағынайдың сырты жырым– жырым, астары ғана қалған көне шапанын берді.

	Сол шапанды кигенде мен жүнін шала қырыққан жетім тоқтыға ұқсасам керек...

	Көктем шыққан соң бұлар Торғай өзенінің көк шалғын жағасына барып қонды. Біздің мың торғай қамаса бір торғай тұрмайтын жаман қараша үй де сол ауылдың шетін ала қалқиды. Бүтін бір үйлі жанның аузын ашып қарап отырған жалғыз інген аман– есен боталап, тек соның сүтін талшық қылудамыз. Қара азық таусылған. Мен өгей әкем жоқта үйге анда– санда бір соғып кетем. Тамағымнан жырып сақтаған бірер түйір ет, бірер тілім нанымды інім мен қарындасыма әкеп беріп, шешемнің қолынан бірер тостаған шұбат ішем.

	Мен енді өз бетіммен күнелтуге шықтым. Тезек теріп әкеп беріп, бір үйге бірер күн қонам. Суын тасып тағы бір үйде жүрем. Енді бір үйдің отын жағысам. Балалы үйдің баласын тербетіп, ойнатам. Бір арқа шөпшек теріп әкеліп басқа бір үйдегі жеңгемнің көңлін аулаймын. Бір әйелі ауру үй мені жалдап тары түйгізді. Күні бойы түйдім. Бірақ, келісабы тым ауыр болды білем, ертеңіне екі қолымның топсасы ісіп шыға келді...

	Қазір ойлап қарасам, жалпы менің жетім болуымның кәдімгідей заңдылығы бар екен. Он сегіздегі қыз елулердегі шалға тисе, оның баласы жетім болмағанда кімнің баласы жетім болмақ? Сосын және менің жалқы болуым да осыған байланысты. Тұрмыс солай құрылғаннан кейін үлкен екі ағам мен апамның менімен әкесі бір де, шешесі басқа. Ал менен соң туған інім мен қарындасымның менімен шешесі бір де, әкесі басқа. Бір әкеден, бір шешеден тек қана өзім, соқа басым. Сонда мен жалғыз, дара, жалқы болмағанда кім жалқы болмақ?!

	Сөйтіп, бесіктен белім шықпай, есімді білер– білместен үрпек бас, шертік қарын, қарға сирақ жетім бала боп, жер бетінде мұң– зар, қайғы– қасірет, жетім–жесірлік, жоқшылық– жадаулық аз дегендей, тағы да мен келіп қосылыппын. Ақырында қаршадайымнан, жарық дүниеге бір келген соң қайда кетпексің, көрінген босағада жүріп күнелте бастадым...

	Содан бір күні Байекең үйінің суын әкелісіп, отын жағысып жүр едім (ауылнай болған, агент боп тұрған Қарымсақ шалдың үлкен баласы Байманның аты шығып қалган кез), ауыл адамдары:

	– Байманның қаладағы орыс тамыры келді!—деп шу eтe қалды.

	Менің де құлағым елең еткендей болды. Ол уақытта біздің жаққа орыс адамының көрінуі қауырсыны қара аққуды кездестіргенмен бірдей болатын.

	Мен келсем, орыс үйге кіріп кеткен екен, көре алмағаныма іштей арманда боп қалдым. Бірақ үйге кіруге бата алмадым, қазан астына отымды жағып отыра бердім. Маған тамақты да от басына әкеп береді. Қу жыңғылды сындырып, самаурын қайнаттым. Оны Сәду үйге көтеріп алып кетті. Тамаққа тойғаннан кейін орысты көрсем деген арманым да басылыңқырап, ұйықтап тұратын жерді ойластыра бастадым. Осылай сөнген оттың шоғына жылынып, маужыраған қалпым, біраз отырып қалсам керек. Қалғып кетсем де айыпқа бұйырмассыздар...

	Бір уақытта:

	– Әй, Қайсар! — деген біреудің қатты шыққан дауысын естіп, селк ете қалдым (жетімге кімнің де болса өктем сөйлей келетін ауыл қазағының әдеті ғой). Сәду екен.

	– Үйге жүр!– деді ол.

	Мен көзіме ұйқы тірелгендіктен орнымнан еріне тұрдым. Есікті көтеріп аттай бергенімде шаңыраққа байлап іліп койған дәу бір аспалы шамның үйді самаладай жарық қып тұрғаны бірден көзіме түсті. Үйде отырғандардың кескін– келбеті тап күндізгідей ап– анық боп көрінеді. Сықсима мен сығырайған білте шамнан немесе ошақтағы оттың жарығынан басқаны көрмеген басым, күнге шағылысқандай, сасқаннан көзімді көлеңкелей беріппін. Бұрын мен бұл үйден мұндай үлкен шамды көрмеген болатынмын. «Орыс тамырының құрметіне арнайлы жағылған ғой, дәуде болса», деген ой келді маған.

	Ет желініп, шай да ішіліп болған екен. Тісін құстың қауырсынынан жасаған істікпен шұқылап отырған Байекең:

	– Қайсар, мына қаладан келген қонақ жыр тыңдағысы келеді, Өлең айтасың ба?—деді.

	Мен:

	– Айтам!—дедім тартынбай.

	Сол сәтте орысқа көзім түсті. Беті бір уыс қана қысқа қойған шашы қабанның түгіндей едірейген, шүңірек көз, үстіңгі ернін жапқан шалғы мұрты бар, сырықтай ап– арық бір кісі екен. Ол да, сүр жегеннен болар, тісін шұқығыштап отыр.

	Сол арада мінезі шалдуарлау Сәду маған домбыра орнына от басынан көсеу әкеп ұстата салды. Оған ренжіп жатқан мен жоқ.

	Орысты көргендіктен еліріп кетсем керек, қутыңдап көсеудің күйесіне саусағымды былғай, жыраудан көргенімді істеп, құйқылжыта тартқан болам. Үйдегілер қыран– топан күліп жатыр. Мен одан сайын есіре түсем. Сосын өлеңге көштім. «Қарасай– Қазы» қиссасын бір қыдыру жырладым. Сосын «Молда және оның қатыны» деп аталатын ұзақ қиссаға кірістім.



	– Бұрынғы өткен заманда,

	Дін– мұсылман аманда,

	Болған екен бір молда... –



	деп бастап ала жөнелдім. Бұл өзі күлдіргі қисса, молданы ақымақ, қатынын айлакер, оның ашына жігітін тапқыр етіп суреттейді. Шынайы махаббаттың құдіретін паш етеді. Үйдің ішіндегілер күлкіден ауыз жияр емес. Көптің көтермесіне желді күнгі түндіктей делебем қозып, арқам қыза түскен мен де, тәмпіш танауым желпілдеп өлеңді соғып отырмын, шаршар емеспін. Қиссаның аяғында қатыны молдаиы алдап соғып, оған білдірмей ашына жігітімен қаладан қашып шығады. Қиссаның соңғы жолдары:



	«Бір қатынның кесірі

	Қырық есек пен бір қашырға жүк болған»



	– деумен бітеді.

	Үйдегілердің көңілі көтеріліп калғанға ұқсайды. Түсі сары, көзі көк демесең, Байекеңнің тамыр орысы қазақша тап– таза сөйлеп отыр. Ара– арасында сөзді түйдектеп тастап, мақал– мәтелді де қоса айтып қояды.

	Ақырында үйдегілер менің кімнің баласы екенім, хал– ахуалым жайында әңгімеге ауысты. Байекең орыс тамырына бар жағдайды баяндай отырып:

	– Жазда бірдеңе етер, қыста өліп қалады ғой мына күйімен..,– деді сөз арасында..

	Орыс үн– түпсіз біраз ойланып қалды. Сосын маған қарап:

	– Қалаға барасың ба?– деді.

	Мен осы күнімнен жаман болмас деп ойласам керек:

	– Барам!—дедім кідірместен.

	Орыс қалаға барған соң мені коммунаға тапсыратынын айтты.

	Хансұлу жеңгей:

	– Шешесі байғұс,– дей беріп еді, Байекең:

	– Шешесі мына менің Бәңкі2 тамырына мың да бір рахметін айтсын, баласын адам болатын жерге өткізгелі отырған, — деді тұжырымды түрде.

	Орыс тағы да маған:

	– Онда ертең менімен жүрсеің,– деді.

	Meн қуанып кеттім. Қара басып ұйықтап қалып, ол кісі кетіп қап жүрмесін деп, үйдің сыртында қос тертесі қаңтарулы тұрған орыстың тарантасының астына барып жаттым. Қалаға байланысты тоқсан түрлі сурет, сан– алуан ойлар сапырылысып,бір шықса бірі басыма кіріп, көпке дейін ұйықтай алмадым. Талықсып барып көзім ілінсе керек.

	Бәрібір, ертеңіне ерте тұрдым. Жіліншігім майысып үлкен шелекпен су әкелдім. Қазанның астына от жақтым. Үйге жүгіріп барып қалаға кеткелі жатқанымды ескерттім. Үйде өгей әкем жоқ екен, соған қуандым. Бірдеңеге қырсығып жібермей қоя ма деп қорқа– қорқа әзер барып едім.

	– Барсаң бар,– деді шешем де сөзді қысқа қайырып.

	Орыс үйден шыққалы жатыр дегенді естісімен, мен де қылқиып тарантастың қасында тұрдым.

	– Бала, делбе ұстай білесің бе?– деді орыс. Өмірі делбе ұстап көрмесем де:

	– Білем!—дедім сенімді түрде.

	Сәдудің тарантасқа түйе жегіп жатқанын көріп қайран қалдым. «Орыс та түйе жегеді екен– ау?!»– деппін ішімнен таңырқап. Абайсызда дауыстап айтып қойып, орыс есітіп қалған жоқ иа деп бетіне жапақ– жапақ қараймын. Жоқ, үнім шықпағанға ұқсайды. Ол Байман тамырымен бір істің жайында жайбарақат әңгімелесіп тұрды.

	Орыс ауыл адамдарымен қоштасып боп, тарантасқа кеп отырды. Мен де делбеге жармаса кеттім. Делбемен түйені қағып қалып едім, көнбіс мал болса керек, жеңіл тарантасты еркін сүйреп, елпеңдеп ала жөнелді.

	Ауылдың шет жағында ұсқыны кетіп жарбиған өз үйімнің тұсынан өте бергенімде, қарап келе жатып кеңсірігім ашып, бірдеңе тұрып қалғандай, тамағым түйіле берді. Әбүйір болғаңда, үйден ешкім шыққан жоқ. Иә шешем не іні, қарындасымның біреуі көзіме түссе жылап жіберер ме едім, әлде қайтер едім... «Жылауық баланың керегі жоқ, коммунаға өткізуге әлі жас екенсің»,– деп орыс түсіріп кете ме деп те зәрем жоқ...

	Үлкен ағаммен бір қыс бірге тұрған көп қыстаудың жанынан өте бергенде көңлім бір бұзыла жаздады. Бірақ бұл жолы да сыр бермей бақтым.

	Жолда жаңағы кісі Қожакөлдің басында қос тігіп балық аулап жатқан семізше келген аузы– басын түк басқан бір жирен шалдың күркесіне келіп тоқтады. Ол бұ кісінің әкесі екен. Екеуі шүлдірлеп сөйлесіп жатыр. Мен бір сөзіне түсінбеймін. Аузымды ашып, екеуінің бетіне кезек– кезек жаутаңдап қарай берем. Менің осы– нымды сезсе керек, Байекеңнің тамыры маған:

	– Қалаға барған соң оқисың. Сосын сен де орысша білетін, бізше емін– еркін сөйлейтін боласың,– деді қазақшаға көшіп.

	Қазақшаға шал да ағып тұр екен, менің аты– жөнімді сұрап, қаланың жағдайын айтып өзіме ана сүтімен қоса біткен тілде сайрап қоя берді. Әдепкіде кауғадай сақалынан, сортаң жердің шөбіндей селдіреғен үрпек шашынан үркіңкіреп қап едім, енді іш тартып сала бердім. Шалдың қармағы бар екен, ертеңіне көл жағасына барып, әп– сәтте бір шелек балық аулап әкелдім.

	– Маған ұқсап өзің балықшы болғалы тұрған бала екенсің,– деп шал бұл кәсібімді құптап қойды.

	Шал қолыма нар кесе ұстатып, мені көрші ауылдағы бір кемпірдікіне сүтке жұмсап жіберді. Мен шауып келем. Анадай жерде, көл жағасының көркін келтіре жеті– сегіз киіз үй қаздай тізіліп тұр. Бұл үйлерді көргенде көңлімде біртүрлі дүбір пайда болғанға ұқсайды. Бірақ оның не екенін мен ол кезде біліп жатпасам керек. Ауылдың шетіне жете бергенде балғын құрақтың арасынан бір қыз қызыл ала бұзау айдап шықты. Шырамытқандай болам. Біреуге ұқсатқым келе ме. Қыз да маған жалтақ– жалтақ қарай береді. Енді қолыма ұстаған кесемнен ұяла бастадым. Жүгіре басып, қызға жақындап қалдым. Ол да бұзауын біресе жағаға қарай қуып, біресе қырға айдап, менің келуімді іштей тілеп тұрғанға ұқсайды. Кесе ұстаған қолымды артыма жасырып, қыздың қасына келсем, кәдімгі Сымбат! Мен көрмеген бір жылдың ішінде зықғыттай боп өсіп кетіпті. Екеуміз шүйіркелестік те қалдық. Мен бар жағдайымды, қайда бара жатқанымды жыр ғып айтып тұрмын. Қыз ықылас қойып тыңдаумен болды. Қанша тұрғанымызды білмеймін, бір кезде:

	– Әй, Сымбат, қайда жоғалдың? Сиыр исініп кететін болды ғой.., — деп шешесінің айқайлаған дауысын естігенде барып айырылысуға мәжбүр болдық.

	Ересектерше қолдасып қоштастық. Сонда Сымбат ұсынған қолымды тас қып қысып ұстап, біразға дейін жібермеді. Бетіне қарап ем, қыздың көзінде жас тұрды. Мұны көріп мен де біртүрлі боп кеттім. Сол сәтте Сымбат менің егізім құсап кетті. Онан айрылғаным сыңарымды жоғалтқанмен бірдей екенін мен көп жылдар өткен соң барып білдім...

	...Шал айтқан үйден кесені толтырып сүт алдым да, кері қайттым. Кемпірдің қызы шешекпен ауырып жатыр екен. Сондықтан да болар, ол үй ауылдың ең шетінде және шеткейлеу отыр. «Шалдың ауру адамы бар үйге жұмсағаны несі?!»—деген бір ой келді маған. Жолшыбай жаңа ғана айрылысқан Сымбат көз алдымнан кетпей– ақ қойды. Оның мені көргенде аппақ беті гүл– гүл жайнап, қатты қуанып кеткені, ескі бір сырласына кездескендей менімен шүйіркелесе қалғаны, қоштасарда көзінде жас тұрғаны, бұзауын айдап бара жатып тостағандай мөлдір қара көзін төңкере маған мүләйім ғана көз тастағаны көкейімнен кетер емес...

	Балық асып жеп, сорпасын қап– қара қатқан нан (сухари) тістеп ішіп, біз түс қайта жүріп кеттік. Жолда Байекең тамыры маған орысша үйретпек болады. Бір, екі, үш, төрт, тағы басқа да онға дейін санның орысшасын айтады. Сосын сәлеметсіз бе, нан, су, бер, рахметті орысша қалай айтатынын құлағыма кұйып бағады. Мен қайталаймын:

	– Әден, дуа, тыри, шытри..,– деуге ғана тілім келеді. Күн еңкейе бастағанда біз жазыққа шықтық. Орыс қоржынын жастанып, шалқасынан жатыр. Маған түсініксіз тілде ыңылдап ән айтқан болады.

	– Алдыңда не көрінеді, бала?—деді ол бір кезде, басын көтеріп.

	Қала! Қандай тамаша! Неткен керемет! Сондай ғажап! Біз бара жатқан қала түйе тайлы қабақтың үстінде екен. Әрі қарай дөң боп жайымен көтеріліп жатыр. Сондықтан қала етегінен төріне дейін алақанға салғандай, ап– анық боп көрініп тұр. Кептіруге кесек қалағандай, арасынан түп– түзу жолақ қалдырып, сыңсыған мың– сан үйлер. Қыр жағындағы төбешіктеу жердегі зәулім бір керемет сарай аспанмен таласып түрғандай боп көрінеді. Үйлердің бәрі шағаладай аппақ. Тек араларын бөлген жолақ қана қоңырайып көрінеді. «Мен көп естіген ертегі, қиссаларда аузының суы құри айтылатын патша, хан, төре, билер тұратын салтанатты сарайы бар, биік үйлері көк тіреген, іші неше түрлі ғажайыптарға толы қала дегеніміз осы екен ғой!»– деймін ішімнен күбірлеп. «Қалаға барған соң сен де бізше орысша сөйлейтін боласың»,– деп Байекеңнің тамырының жолшыбай айтқан сөзі есіме түсіп, өзім үйренген бар орысшамды, ұмытып калмайын деп, ішімнен қайта– қайта пысықтаймын.

	Сәлем– сауқат білісу керек болса:

	– Здрәсти...

	– Нанға келсек:

	– Клеп...

	Су жөнінде сөйлесем:

	– Бада...

	Бірдеңені бер десем:

	– Дәй...

	Рахметімді айтар болсам:

	– Спәсипә!..



	1966—1967 жылдар Ырғыз — Алматы.





Ошақтың үш бұты


	(Триптих)



	«Соғыс туралы шындық – кісінің жүрегі боршалап, жанын түршіктіретін әңгіме...?

	(Н. Тихонов).





Қарындастың көз жасы




	Сегізінші класта әдебиет пәні жүріп жатыр. Қазақ пен татардың отасуынан туған, түр– тұрпатына көрген жан қызығарлық жас мүғалима сабақ беріп тұр. Жаңа тақырыпты көбіне отырып әңгімелейтін апайының қай жағдайда осылай тұрып кетіп, қазіргідей жүре сөйлейтінін кластағы зирек оқушының бірі Бақыт Өтеғалиева дейтін кыз анық аңғарғанға ұқсайды. Бұдан бұрын да ақылды ару Ақжүніс, қылықты Қыз Құртқа, тәкаббар Қыз Жібек образдарына тоқталғанда ылғи өсіткен, Қазір мұғалима Қозы Көрпеш Баян сұлудың артықтығы мәңгі өшпес үлгі– өнеге боп қалған бал махаббатын шәкірттерінің күнәдан пәк жүрегіне әсем ән, асқақ жыр, тәтті сыр етіп құюдан жалығар емес.

	Он алтыға келіп калған Бақыт соңғы кездері басқаның ажар көркіне, сырт сымбатына, тұлға бітіміне сұқтана қарайтын бір әдет шығарып жүр. Енді кезек мүғалимасына келген сияқты. Апайының тұлға бітіміне тоймастан қарай береді шұнақ қыз. Сидиған арық та емес, томардай добал да емес. Қол– аяғы жұп– жұмыр. Сырт сымбаты сүп– сүйкімді. Бақыт ішінен: «Апайдың көзі қандай шаралы. Қап– қара тостағандай!» деп тамсанады. Бірақ мықынының жуандау өзінің сарғыш боп келгенін, шашының қоңырқайлығын көріп, қарындас ішінен әттеген– ай дегендей болды. «Шіркін, мына сымбатқа үзілгенше қыпша бел, құлпырған қара торы өң, көмір қара қолаң шаш қосылғанда ғой?»—деп Бақыт мұғалиманың ажар көркін сыннан өткізіп, жетпесін қолдан қосып та үлгерді. Жұрттан жасырынып өзінің шырпы сауытының бірдей көрсететін төрт бұрышты айнасын қыса ұстап алдына әкелді. Түшкірмек болған адамдай, екі қолын бетіне тосып, айнаға асығыс қарап алды. Тісінің аздап іркіс– тіркістігі болмаса, қарындас та ажар– көріктен сорлы емес екенін аңғарып, көңлі пірлеп сала берді, «Осыныңа да шүкір..,»—деп жаратқанға ішінен кәдімгідей ризашылық білдірді.

	Енді өзін толқытқан нәрсенің бәрін жиып қойып, бар ықласымен мұғалиманың сөзіне құлақ түрді. Апайы ақ Баянды сипаттауға кіріскен екен. Қарындасты біраздасын біратола баурап– ақ кетті Баян сыры...

	...Бұл екі қыршын жастың, халқымыздың ғасырлар бойы қастерлеп, жүрегінің нақ төрінде сақтап келе жатқан асыл перзентінің туып– өскен дәуірін бейнелеп айтқанда, қалың шеңгел, қара тікенек десек, ал өздерін сол тікенектің басына біткен райхан гүлі деуге болады. Бұл алқызыл, иісі жұпар, қасиетті гүлді адамзат атамзаманнан бері қаса сұлулық пен кіршіксіз пәктіктің, тұрлаулы махаббаттың жоралғысы ретінде танып келеді...

	Бір жері қатты шаншып ауырғандай, түсі бұзылып кеткен Бақыт ішінен: «Баян?! Ақ, Баян!.. Менің шешем аты да Баян... Тұрлаулы махаббат... Кіршіксіз пәктік..,– деп күбірлеумен отырды да, бір кезде партаға басын қойып, солқылдап жылап жіберді. Әлі үшкірлеу екі иығы жиі– жиі көтеріліп– көтеріліп қояды. Алақанымен бетін басқан күйі, қарындас іле– шала жүгіре басып, тысқа шығып кетті.

	Оқушылар аң– таң. Мұғалима да неге жорырға білмей, қатты абыржып қалған.



	– Мен барып біліп келейінші оған не болғанын?– деп алдыңғы партада отырған шикі сары, көк көз қыз, делебесі қозып, тыпырши бастап еді, мұғалима:

	– Мұндайда сырт адамның, сұғанақ қолдай, көлденең араласқанынан жаман нәрсе жоқ. Өзі айтса айтар, айтпаса «не болдылап» мазасын алмаңдар Бақыттың..,– деп әлгі қызды ғана емес, шәкірттердің бәрін үзілді– кесілді тиып тастады.

	Осы арада сабақ та бітті. Оқушылар үзіліске шықты. Ауладағы бір бұрышқа тығылып, өксігін әлі баса алмай тұрған Бақытты бір құрбы қызы әдейі тауып алды. Сосын екеуі мектептің сыртына шығып кетті. Оңаша қалған соң құрбысы Бақыттан не болғанын айтуын қиыла сұрарап еді, қарындас тіс жарып ештеңе демеді. Өзі өте жақсы көретін, сырттай осы кісіге ұқсасам деп жүретін мұға– лима апайына да не себептен мұнша күйзеліп, егіліп– еңірегенін айтпады, ашпады. Қаршадайынан көзін ашып, бауырын көтермей жатып қатыгез кезеңінің бар ауыртпалығы пәк жүрегіне айықпастай етіп бірнеше жараны қатарынан салғандықтан тұйық мінез боп ескен карындас іштегі запыранды өзінен басқа жан адамға сездір– меуге тырысып бақты.

	* * *

	Бір күні Бақыт сабақтан кейін класта жалғыз қалды. Түн ортасы ауғанша тапжылмастан отырып хат жазды. Қарындастың басқаның бәрін ұмытқаны сонша, әшейінде қараңғы түссе– ақ болды, киесі бар деп, мектеп үйі жанынан олай– бұлай серіксіз өтуге қорқатын ол, қазір сол мектептің ішінде жападан– жалғыз отыр. Қиыр шеттегі ауыл адамдары арасында әлі де әңгіме болатын жын, пері, шайтан былай тұрсын, әзірейілдің өзі келсе де, бұл отырғанда қарындастың қаймығар түрі жоқ.

	Бақыт бірдеңені жаза бастады да, біраздасын қалам– қағазын лақтырып тастап, партаға асыла кетті. Өксіп– өксіп жылап алды.. Жұбататын адам жоқ. Ішегі түйіліп барып әзер тоқтады. Сосын қайтадан жазуға кірісті. Кіршіксіз қара торы бетінің түтігіп, иіле біткен қалыңдау қара қасының екі арасы қосылып кетердей боп қабағы, қарс түйіліп, әшейінде әдемі жымиып тұратын ойнақы, алқызыл ерні енді мәңгі ашылмастай боп тас қымқырылған. Кейде азу тісінің шақыр– шұқыр шайнасқаны да естіліп қалады. Ап– ашық кең маңдайын кәдімгідей әжім басқан. Топ– толық қып өрген қос бұрым, үш жағы партада сүйретіліп, алдында жатыр. «О, қу тағдыр, біреуді зор, біреуді қор ғып неге ғана жаратасың?!. Алдымда ағам, не апам, артымда інім, не сіңлім жоқ..,»– деп егіледі қарындас, көкірегі қарс айырыла. Көз жасын сүрте– сүрте жәй бөзден жасалған кестелі орамалының құрғақ жері қалмады. Қайта– қайта ысқылай берген соң кірпігінің түбі ашып, ауыра бастады. «О, керең тағдыр, қаршадайымнан не жаздым мен саған мынадай күйге душар қылатындай?!»—деп ашына тілдейді қарындас жалғанды түгел.

	Жылап– жылап, ішін ертеген құсасы аз– кем басылған соң, Бақыт қайтадан есін жиғандай болды. Егіле отырып осында әдейі келгендегі ісін тындырып кету қамына қайыра кірісті. Шыбықтай жіңішке қызғылт қаламсабын қолына ұстап, алдындағы шәкірт дәптерінің ортасынан жыртып алынған екі бет қағазға тағы да үңілді. Титтейінен әжесіне бауыр басқан Бақыт өз шешесіне ылғи:

	«Әй, жаман қатын»,– деп өктем келетін. Сонысы өзіне әдет боп қалған–ды.

	«...Сен кімді басынасың, жаман қатын?! Папам туралы «қара қағаз» келді деп құтырайын деген екенсің... Қағаздағы қате боп, көкешім ертеңдері жарқ етіп үйге кіріп келсе қайтер едің? Сен енді ішіңнен: «Ол келмесе екен..,» деп тілеп жүрсің, білдің бе? Әжем қайтыс болғаннан кейін сен әбден жаман боп алғансың, күннен– күнге бұзылып барасың... Бір емес, екі емес, мұның не масқара?.

	...Сен тек өз қара басыңды ғана ойлайсың. Менің ар– намысым, абыройым мен көп алдындағы қадір– құрметімнің саған бір тиынға керегі жоқ. Тап солай! Ақталам деп ойлама! Бәрібір аузыңды аштырмаймын! Сенің бір сөзіңе де шанбаймын! Көз жасыңның да керегі жоқ маған! Жалынбақ түгіл, аяғыма жығыл — бәрібір иілмеймін! Қара да тұр, сен дегенде тас боп қатқан жүрегім өмір бақи осылай еш жібіместен өтеді. Өзгеге болса да, саған еш кешірімім жоқ! Маған титтей де болса жаның ашып, ар– абыройымды ойлайтын болсаң, мұның бірін де істемес едің. Менің ағайын– туыс, тең– құрбы, жолдас– жора, мұғалім– ұстаздарымның алдында сенің осы бір қылығың үшін бетім шыдамай жерге кіріп кете жаздайтынымды сезесің бе, сен өзің?! Бүйткенше мені тірілей қара жерге көміп барып істесең болмай ма ойыңа келгеніңді. Бұ не деген масқара?!

	... Құдай– ау, ұл боп неге тумағанмын! Көрер ем сонда сенің қалай басынғаныңды! Мені қыз деп елегің келмей– ді ғой. Тоқтай тұр, бәлем!..»

	Не жаздым саған, керең болғыр қу тағдыр, мені осылай қаршадайымнан запыран жұтқызып, шырылдатып, зар еңіретіп қоярлықтай?!

	Бақыт әкесін күнде жоқтайды, жүрегі сыздап сағынады да жүреді. Әсіресе кішкентайында тіпті жаман еді.

	Әжесінің енді қайтып келмейтінін сол кезде– ақ түсінген. Онда өзі екінші класта оқып жүр еді. Бір күні, сабағынан келсе, үйдің ішінің у– шу, азан– қазан боп жатқан үстінен шықты. Жүрегі су ете калды. Әжесі көптен бері төсек тартып жатып алып еді. Бас көтермегеніне де біраз болған– ды. Үйдің ішіне кемпір– сампырлар толып кетіпті.

	Таза мүлік дегеннен қалған жалғыз ақ жаймаға орап, әжесін қыстау сыртындағы биік қорымға апарып қойғанын, сосын біраздасын үстіне кірпіштен қалап сыпа салғанын да өз көзімен көрді. Жылап– жылап, сосын басылған–ды.

	Ал әкесі күнде түсіне енеді. Өлді деуге әсте қимайды. Тіпті «қара қағазға» да сенгісі келмейді. Ақтық демін қалай тауысқанын көзің көріп, қолыңнан ақ жуып, арулап қоймағаннан кейін бір жапырақ қағазға «өлді» деп жаза салғанға адам қалай сенер, иланар?!

	Әкесінің өзін жанындай жақсы көретініне Бакыттың көңлі кәміл. Мынадай бір жәйт өмірі есінен кетер емес. Бірінші Май мерекесі болатын. Қызылды– жасылды киінген, көңілдері шат– шадыман көппен бірге бұлар да көшеге шықты. Үйде тек әжесі ғана қалды. Кішкентайында өзі балмұздаққа өте өш болатын. Папасы балмұздақтың шоколад қосып жасаған түрін әперді. Әрине, бес– алтылардағы бала әсіресе балмұздақты ағызбай– тамызбай жеп көрген бе. Өзінің үстіндегі етегі бүрмелі ақ жібек көйлегінің алды, омырауы біраздасын салтақ– салтақ боп қалғанын бір– ақ байқады. Шешесі «көгермегірдің» астына алып, шыж– быж болды да қалды. Сонда папасы: «Менен бірдеңе көрейін демесең, балаға беталды ұрысуыңның алды– арты осы болсын, білдің бе? Тәйір айтқан су бар, сабын бар. Сен ерінсең әжесі– ақ жуып береді»...– деп әйелін үзілді– кесілді тиып тастады. Сондағы: «Алтыным менің!»– деп өзін еркелете арқасынан қаққандағы қамқор қолдың ыстық табы күні бүгінге дейін қарындастың бойына жылу беріп тұрғандай...

	Көпке қосыла бергенде, әкесі өзін бетінен бір сүйіп, мойнына мінгізіп алды. Есі енді– енді кіре бастаған сәби кезі болса да, сол бір сәтте өзінің бәйтеректің басына, тіпті Алатаудың асқар биігіне көтерілгендей тасыған көңлі күні бүгінге дейін, осы бір сәт есіне түскенде әкесін жоқтап бебеу кағып, аңырап қоя береді. Сағынған үстіне сағына түседі. Бұл 1941 жылдың Май мерекесі болатын.

	Осының бәрі қазір де телевизордағыдай ап– анық боп көз алдынан өтіп жатыр. Жазып отырған қағазын былай ысырып қойып, партаға асыла құлаған Бақыт солқ– солқ жылайды, қайран әкесін бір көруге зар қылған кесепатқа ішінен мың да бір лағнат жаудырады.

	Өмірді оқпен, отпен, озбырлықпен тұншықтырған соғыс бұрқ етті. Фашизм бізді құл қылмақ боп екіленді. Көп қарсы тұрды. Солардың бірі боп, Бақыттың әкесі де қолына қару алды. Өмірі ұстамаған нәрсесі болатын. Eceп қызметкері– ді. Айтарлықтай білімі, мамандығы жоқ шешесі, сосын қызы мен енесін арбаға салып алып, ауылға тартты. Ер азаматтың зайыбы боп, бала тауып, ас пісіргеннен басқа қолынан келері жоқ жас әйелді бастықтар қойсын ба, бірден қой соңына салды.

	Шешесі ең алғаш осындай жағдайға душар болғанда Бақыт онда еді. Сонда намыс қысқаны сонша, үйінен қашып кетіп, бір терең апанның ішіне барып ұйықтап қалған жерінен (әбүйір болғанда, жаздың кезі– ді), шешесі келіп оятып алды. Жылап– еңіреп үйге қайтуға әрең көндірген еді.

	Екіншісінде шешесімен кексе әйелдерше ұрсысып, жерден алып– жерден салды. Онда он үште еді. Сонда намысқа күйіп, ашу үстінде туған анасына айтқан небір дөрекі, бейбастақ, аса бір ауыр да ащы сөздерінің бәрі тап қазір де көкейінде сайрап тұр. Сонда, қатар– құрбының бетіне қарауға ұялып, бір ай бойы сабаққа бармай қойды. Өзі шыр етіп жарық дүниеге келген ұшы– қиыры жоқ мейірбан даласындай аса бір ардақты, кең пейілді әкесінің командировкаға киіп шығатын ескі күпісіне оранып алып, күні– түні жылай беретін, талықсып– талмаусыpan барып ұйықтап кететін. Тамақты көрші үйлерден барып ішіп келетін. «Арамсың!»– деп шешесінің қолынан дәм татпай қойған– ды.

	Тек әжесімен көп жыл қадірлес, абысын– ажын боп көрші отырған қара кемпір келіп, бар ақыл– өсиетін жылап отырып айтып, екі– үш күн осы үйде қона жатып, шешесі мен қызын әрең татуластырған болатын.

	Енді, міне, шешесінің үшінші мәртебе «таз кепеш» киіп отырғаны...

	Бақыт басын көтерді. Қағазын алдына әкелді. Қаламсабын қолына алды.

	Бүйтіп кім– көрінгенге күлкі, көзге түрткі болғанша қарындас тірлікті талақ еткісі де келді. Шешесіне «ақырғы хатым!» деп жазған хабарында: «... Мен сенің қорлығыңа шыдап болдым. Сен дүзіқараны бар қу нәпсі, былықтарыңмен жеке дара қалдырдым. Түу, бетіңе!..»– деп таусыла жазды.

	Қарғыстан қатты қызының хатын алысымен, сорлы шеше, жалғыз жайып жүрген бір отар қойын көршісіне тапсыра сала, жылап– еңіреп түнделете Бақыты пансионда жатып оқып жүрген аудан орталығына жетті. Аралары жүз шақырымнан астам болатын. Қарындас аптектен таза сірке суын сатып әкеліп үлгірген– ді.

	Түн ортасы ауа ойындағысын іске асырмақ еді. Сөйтіп уақытты өткізе алмай, ойы ойран– топан, жүрегі қабынып, айналасының бәрі бұлыңғыр, буалдыр тартып асты– үстіре келіп теңселіп– тербеліп, өң мен түстің екі арасында отырғанда, тумбочкасының үстінде жатқан кітапқа көзі түсті. Оқулықтар, сосын қазақтың халық дастандары болмаса, кітап оқуға онша зауқы соға бермейтін Бақыт әшейін үшін әлгі кітапты қолына алды. Мектепте шала– пұла өткен шығарманың бірі екен. Бір– екі peт оқып шықсам да деп оқталып, дер кезінде қолына түспеген соң, соңынан ұмытып кеткен– ді. Қазір бұл кітаптың, аспаннан түскендей тумбочкасының үстінде қайдан пай– да бола қалғанына іштей таңырқап отыр (мүмкін, оған не боп жүргенін сезіп қалған құрбы қыздарының біреуі әдейі әкеп қойған болар). Еңсесін басқан қара зілден, жүрегін жайлаған ащы запыраннан бір сәтке де болса құтылу үшін қарындас кітаптың алғашқы бетіне көз жүгіртті. Екінші, үшінші беттерін де аударып тастады. Кітап өзін қол бұлғап шақырып тұрған қадірлі сырласына ұқсап сала берді. Қызығып кетті. Бас көтермей оқи берді. Кітаптың бас кейіпкері жап– жас украин жігітінің асқақ адамгершілігі, кісі сүйсінерлік парасаты, ақ сүттей кіршіксіз адалдығы; әсіресе өмірге құштарлығы; адамға деген махаббаты, мейірбандығы; тайсалмас табандылығы; өз басына таудай талап қоя білуі; халқына, ел– жүр– тына деген адал қызметі; тіршілігінің ақтық тынысына дейін адам баласын құлдықтан, ездіктен, аш– жалаңаштықтар, надандық, қараңғылықтан азат ету жолына арнап, бар өмірін соған сарп еткені; әртүрлі ауру– сырқат тұс– тұсынан анталап, төсектен тұрғызбай, тіршіліктің нұрындай қос жанарын бірдей су қараңғы етіп тастағанның өзінде, соңғы сағатына дейін кейінгілерге өнегелі сөз, өлмес өсиет қалдырған тамаша азаматтың, абзал жанның ардақты образы жас қызды бүтіндей өзіне баурап алды. Сосын қарындастың жаңағы бір әзірдегі ойы, шешімі, желді күнгі далада жанған оттай, әр жаққа бір ұйтқысын кеп. Бебеу қаққан жас жүрек, пәк жүрек, намысшыл жүрек бір көтеріліп, бір жығылған балапан құсша, сан талпынсын шартарапқа.

	«... Міне осы кітап, оның қаһарманы мені ажал аузынан алып қалды. Әйтпегенде сенің күйігіңнен күнде бір өлгенше, бір– ақ өліп, бар харлығыңмен сені жеке– дараақ қалдырайын деп едім. Сенің атыңды атаң мен анаң ақ жорып ардақтап Баян қойыпты. О, Баяннан садағаң кеткір... Біз білетін, халық қастерлейтін Баян кім, сен кімсің? Ата– анаңның ақ тілегін, арманын ақтағаның осы ма?.. Әке– шешең ертерек дүние салып әбүйір болған. Әйтпесе сенің — Баянының мына қылығын көрген олар күйіктен, намыстан жұртқа қарауға беттері шыдамай, екеуі бір мезгілде жарылып өлер ме еді, әлде қайтер еді?!»

	Жылда оқу бітісімен пансиондағылар буынып– түйініп, ауылдарына қайтқанша асық боп жатады. Ер балаларды былай қойғанда, қыздардың өзі кез келген көлікпен ілесіп кете береді. Жүз жиырма баланың ішіндегі асықпайтыны жалғыз ғана Бақыт. Оқу аяқталғасын қарындас тоқсан түрлі ойға батады. Қөңлі біресе:

	«Ауылға бар, туып– өскен өңірдің барқыт топырағына аунап– қунап қайт. Жұпар ауасын жұт. Айдын шалқар суына шомыл. Күніне күй, желіне бетіңді, етіңді сүйгіз. Мұның бәрі — бойға қуат, көңілге — шербет. Ағайын– туыс, құрбы– құрдас, жолдас– жораң өзіңді асыға күтуде»..,– деп ақыл салады.

	Бақыттың бір өзінде қарама– қарсы екі пиғыл ұдайы қапталдасады да жүреді. Соның біріншісі жаңағыдай десе, екіншісі:

	«Барма. Не аласың? Көзге шыққан сүйелдей көрінесің жұртқа. Шешең анадай болған соң, өзіңді онан да төмен санап, арыңа, жүрегіңе, абыройыңа өшпес дақ салып жүрсе қайтесің ауыл әумесерлерінің біреуі болмаса біреуі ?Одан да өлгенің артық қой. Шайпы ауыз біреулерден намысыңа шоқ боп түсер сөз естісең не болғаның? Ондай ақымақтар адамның көптен жасырғысы келетін осал жағын көргіш келеді, сонысын көрінген жерде бетіне басып, абыройын айрандай төгуге әзір– ақ тұрады. Ондай нақұрыстар әсіресе әйел балаға өлердей өш келеді. Олардың бейбастығына мойынұсына қоймасаң болды — айтар сөзі мынау: «Неңе бола шікірейесің? Кімнің ардақтысысың? Арқа тұтар адамың кім? Жатқан жерің дүйім жұртқа белгілі емес пе? Ағаштың өзі қандай болса, бұтағы да сондай... Шешеңнен асып қайда барам дейсің»...

	Осылай досқа күлкі, дұшпанға таба болып жүрерсің. Тілімді алсаң, барма аулыңа. Қал осында»,– деп иығынан кері тартады.

	Бақыт осылай әрі– сәрі боп жүргенде құрбыларының бәрі тарап, ауыл– ауылдарына кетіп үлгіреді. Жас қыз енді не істерге білмей дал болады. Аулына қайтайын десе, намыс оты алдын кескестеп біресе олай шарпиды, біресе былай шарпиды.

	Биыл да осылай жалғыз қалғанда әлгі қара кемпірдің су тасушы шалы қиқалаң– жиқалаң өгіз арбасымен арнайы өзін алып қайтуға келді. Бақыт бәрінен бұрын шалдың көңлін қимады. Әйтпесе пионер лагеріне вожатый боп қалып қойғысы кеп– ақ жүр еді.

	Соғыс аяқталғанымен, көтеремнен тұра алмай қалған малға ұқсап, қиян шеттегі қазақы аудан орталығының ер– азамат бардағыдай көркі әлі келе қояр емес. Құлаған шым дуал, қисайған ағаш кақпа жарымының әйнегі жоқ соқыр терезе, былтырғы жауынның айғызы үстіне биылғысы косылып, қабырғасы тілім– тілім боп арсиған көне үйлердің төбесін жапқан қамысының өзі кетіліп– мүжіліп, көз тоқтатып қараған жанның жүрегіне қаяу түсіреді. Ішіңнен: «Бұл үйдің де соры қайнап, еркегі соғыстан қайтпаған екен ғой»,—деген ойға еріксіз жетелейді. Бақыт бүгін ғана көргендей немесе енді екі– үш айсыз ұыраспайтын болғасын ба, арба жүріп бара жатқан көше бойындағы әрбір үйге ерекше назар аударып, әрқайсысының түр– тұрпатынан, сырт белгісінен тілсіз айқайлап тұрған тіршілік сырын қалткысыз тануға талпынады. Кезінде әп– әдемі етіп салынған мына бір қыш үйдің қазір есік– терезесін калың тақтаймен айқыш– ұйқыш қағып тастапты. Терезесінде дені дұрыс бір де әйнек жоқ. Осы үйде бір шалдан тараған сабаудай бес азамат тұрған екен. Екеуінің әйелі болған. Соғыс жылдарында шал да, кемпір де дүние салады. Бес арыстың бесеуі де жат жерде жан береді. Тұл қалған екі келіншек тірінің ныпсынын істеп, басқа біреулермен көңіл қосады. Бірақ «құтсыз босаға» деп ешқайсы да мына тұрған үйде қалғысы келмейді, қаңыратып осылай тастап кетеді. Артынан қараңғы халық: «Бұл үйдің албастысы бар екен»,– деген қауесет таратады. Содан күні бүгінге дейін қаңырап бос түр.

	Бақыт та, түн қараңғысында осы көшемен жүріп өтуіне тура келсе, бұру да болса, басқа бір ораммен талай айналып өтті. Мынау үй әсіресе түн баласында көр аузындай аңырайған терезелерімен, зират басындағыдай тылсымсыз тыныштығымен қарындастың зәресін ұшырып болатын. Қазір де біртүрлі сескеніп келеді.

	Қаланың қыр жақ бетін құм басып тастаған. Тіпті мына бір үйдің сол беттегі іргесінің көмілгені сонша, өлі жүні– әлі түспеген арық ақ қаншық еркін секіріп төбесіне шықты да, қабырғасы тыржындаған аш бүйірін күнге беріп, тырия құлады.

	Бұрын бұл тұс қалың тоғай болатын. Соғыс жылдарында отынсыз қалған жұрт, қаласымақты құмнан қорғап тұрған жасыл желекті түгелдей дерлік шауып алып, отқа жағады.

	Біраз жер алыстап барған соң Бақыт артына, қала жаққа бұрылып қарап еді, көңліне келген ойдан кәдімгідей шошып кетті. Сәби шағында алғаш көргенінде мына қала аппақ ақ отау сияқты боп көз тартушы еді, қазір көп жылдар бойы күтімсіз қалған ескі қорым– зиратқа көбірек ұқсайды екен. Қөңлі бұзыла берген Бақыт:

	«Астапыралла!..»—деп жағасын ұстады.

	Өгіз арбаның жүрісі өнген бе: әне– міне дегенше күн де батты. Әуелі кіреуке тартқан төңірек біраздан соң қара барқын көрпесін, бас– аяғын тұйықтап, айқара жамылып алды. Бақыт өзінен– өзі елегізіп келеді. Сөзге шорқақ қаудыр тонды, шынашақтай сары шал былай шыққасын:

	– Бакытжан, оқуыңды қалай тауыстың?– деді өгізін жіңішке шыбыртқымен жондай түсіп.

	– Жақсы ғой, ата.

	– А, бопты онда.

	Мана алғашқы көргенінде ауыл– үйдің теп– тегіс аманшылығын, өзі білетіндердің дені– қарнының саулығын бір– екі ауыз сөзбен үздік– создық қып айтқан еді. Содан бері тіл қатып отырғаны осы. Қазір де аузы буулы. Анда– санда: «Айтчу– әй! Әй– әй!»—деп шыбыртқысын сыпылдатып өгіздерге өктемдік жасаған болады. Бірақ шалдың қоқайына да, шыбыртқысына да әбден үйреніп, еті өліп болған жануарлар шот қаққандай сырт– сырт басқан аяғын не шапшаңдатып, не баяулатып көрген емес: баяғы сол бір сарын, бір салпақ.

	Бақыт тас керең, меңіреу караңғылықтың құшағында жатқан айналасына жіті құлақ түреді. Даланың түнгі тылсымынан сыр тартпақ. Қала маңынан әлі көп ұзай қоймағандықтан ба, мола басындағыдай, қаранғылықты қалың етіп жамылған мылқау тыныштықты бұзарлық тірі жанның қыбыр– сыбыры естілмейді. Даланың селдір– селеу өсімдігі де ұйқыға кетіп үлгіргенге ұқсайды.

	Шөп басы қимылдар емес. Біраздасын биікте еркін самғаған жез қанат үйректер әрлі– берлі сусылдап ұшып өте бастады.

	Кейісі дәл төбелерінен ағып түседі. Бұған қарап, Бақыт бірінің құсы біріне жамырай қатынап, сапырылысып жататын Қоскөлге таянып келгендерін аңғарды.

	Іле– шала заводтан жаңа ғана шыққан аппақ шыны табақтай боп ай туды жарқырап. Сол– ақ екен, қазанның түп күйесіндей караңғылық киіз үйдің түндігіндей түріліп сала берді. Айнала ертегідегіше сырлы сағымға оранып, төңіректі әдемі бір буалдыр бозамық басты.

	Келдің дәл кернеуін жағалап өте бергенде:

	– Әне, көрдің бе айдында жүрген аққуларды? Ой, патшаһарлар– ай!..– деді шал балаша қуанып.

	– Көріп келем, ата.

	Бақыт: «Осы екі ғана көлдің жағасы мен айдынында қаншама сыр жатыр аңдап қарар болсақ..,»—деп жаңа бір ой толғанысына бой ұрды. Ойнақы мінез ақ шағала, байбалам, сарыуайымшыл сабаз – қызғышқұс, қамыс сирақ бәйкүнә құс — көкқұтан, ши борбай, әнші құс — жылқышы, үй тауығындай қыт– қыттаған қамыс– қоғаға уйірсек қасқалдақ, көне обадан бір де аумайтын күжірейген тас құлақ оқпақ, жалғыз ұлын ажал алып, көкірегі қарс айрылған шалдан бетер күңіренген әупілдек, айдарлы, әлемеш құс — тарғақ, зар жақ шақырық, біз тұмсық, кезбе кұс — балшықшы, ұстағанның қолында, тістегеннің аузында кеткіш сан– алуан үйрек тайпасы — бәрі– бәрі бір төбе болса, шалқып жатқан сулы, нулы көлдің көк мөлдір айдынына ақ төсін сүйгізіп, көлге, қалды бүкіл сол көлемге ерекше бір көрік беріп жүрген аз ғана аққу қауымы Бақытқа өз алдына бір төбе боп көрінеді. Көлге төне түскен құм төбенің басында күшіген мен құзғындар қырлысы, шиқылы естіледі. Телеграфтың бөренесі басында, қоясына бірдеңе түскенге мәз боп қалғып– мүлгіп отырған бөктергі бұларды елер емес. Тікесінен тік тұрған бағананың дәл түбіне келгенде барып қорбаң– қорбаң етіп шак көтеріледі.

	Құстарға тән осы бір ала– құлалық: парасат пен пасықтық, пәктік пен настық, сұлулық пен жексұрындық, ерлік пен ездік, өрлік пен өлмелілік — адамдар арасында да барма деп қалады әр нәрсені бір ойлап басы қатқан жас қыз. Қарындастың көк қанат балапан қиялы ойға да, қырға да құлаш сермейді. Kөп нәрсенің сырына өзгенің айқайы емес, өз ақылымен жеткісі келеді. Өзін де, шешесін де, бәрін де сорлатқан сол «көп нәрсенің» ең бір сұмдығы – соғыс ойынан кетпей– ақ қойды. «Неге бұлай?!– деп таңырқайды Бақыт.– Әр халық, ұлт, көп болсын, аз болсын, бір– біріне көз алартпай, бірінің жеріне бірі баса– көктеп кірмей, басып алмай, бірінің елін бірі жауламай, өздері сиынғанды басқаға күштеп таңбай, бірінің аузындағысын бірі қағып әкетпей, бірін– бірі басып– жанышпай, қырып– жоймай, өз айдынында емін– еркін шеру тартқан мына аққу кұстардай неге ғана тып– тыныш жүріп, бейбіт өмір сүрмейді? Аққудың бір– бірін мүйіздеп, өзара жанжал шығарғанын, тіпті көненің көзі — аңыз– ертегілерден естігендерің бар ма? Әрине, жоқ! Ендеше ақылдымыз, мінездіміз, өнерліміз деп өзін кілең төске ұратын адамзат неге осы ақ құстан көш төмен жатыр? Жер бетін жайлаған, айталық, арыстанды тау қыраны — бүркітке теңесек, жолбарысты сұңқар сынды дейік, топырлаған қой байғұсты қалың үйрекке балайық, сонда адамды аққуға теңеуге неге болмайды? Адам аққу сияқты неге әдемі, әсем жүріп– тұрмайды? Аққудың аспан зеңгіріне көтерілгені сияқты, ақылдың асқар биігіне самғап, біріне– бірі аққудай мейрімді– қайрымдылығы, пәктігі– нәзіктігімен өмірді неге көріктендірмейді, көркейтпейді адам баласы?! Сонда жер беті осы дүниедегілер үшін кәдімгідей жұмаққа айналмас па еді!!»

	Соғыс болмаса, әрине, Бақыттың тіршіліктегі ең бір қадірмен тұтып, арқа сүйер ғазиз қамқоршысы — туған әкесі баласының бар қызығын көріп өтер еді дүниеден. Қызы да, жауынды жаздың бал құрағындай, ата мейрімін көріп өссе, аңыздардағы хор қызынан кем құлпырмасы хақ. Шешесі де, бәлкім, бүгінгідей шерменде халге түспес те еді...

	Қарындастың қазір де жас жүрегі лүпілдей соғып, жан көкесін, туған әкесін сарыла сағынып келеді. «Қағаздағы қате болар, биыл болмаса, келер жылы келіп қалар»,– деп үміт еткеніне көп болды.

	«Қара қағаз» келгендердің бірен– сараны аман қайтыпты– мыс деп ұзын құлақтан естігені де бар. Бірақ өз ауылы мен ауданы бойынша ондай өлгені тірілген, өшкені жанған қуанышқа әзір ешкім тап бола қойған жоқ.

	Кішкентайында көкесінің қызметтен, не қонақтан, немесе тағы бір жақтан қайтар уақытын құйтықандай жүрегі дәл сезуші еді. Қандай бір ойынның қызығында отырмасын, сырттан аяқ дүбірі естіле қалса– ақ болды:

	– Көкем келе жатыр!– деп бірден есікке ұмтылатын.

	Өзі осылай сыртқа жүгіріп шыққанда бір де қателесіп көрген емес– ті. Әкесінің аяқ басысына дейін қалың көптің арасынан айна– қатесіз айырып алатын. Сонда әкесі:

	– Айдалайын, ақ ботам менің!—– деп өзін қарулы қолымен жұп– жұмсақ ұстап жерден тік көтеріп алып көріктей, алпамса төсіне басатын. Сол бір сәтте Бақыт өзін ыстық ұясында жатқан бақытты балапандай сезінетін, қуанышында шек болмайтын...

	Өзі жарық дүниеге келгенде:

	– Тұлабойы тұңғышымның атын тек қана Бақыт қоямын. Әжесі, шешесі, мен үшін мұнан артық қандай бақыт болуы мүмкін? Отымыздың басына бақыт әкелді!– деп жиналған жұрт ұсынған аттардың бірін де қабылдамай, көкесінің өзі атын Бақыт қойыпты.

	«Қайран көкешім! Қай жерде, қандай ғана халде көз жұмдың екен? Жарық дүниемен мәңгі қоштасар сәтіңде көз алдыңда кім тұрды екен? Ақтық тынысың таусылар кезде тілің ұшында — менің атым, көз алдында — менің кескін– келбетім, көкірегіңде — маған деген керемет мейірімің тұрған болар, жан көкешім, әкежаным!..»—деп егіледі, еңірейді көңлі қаяу карындас. Әкесінің өзін айналып– толғанған қаз дауысы күні бүгінге дейін кұлағында күмбірлеп тұрып қалған...

	Бақыт үйіне, түн қаранғысында болса да, қысыла– қысыла әзер кірді. Өз үйі өзіне ит байласа тұрғысыз бірдеңе боп көріне берді. Келе сала, кірпідей жиырлып өзінен кейінгі сіңлісі мен інісін тасқаяқтай қағыстырды.

	– Бұ сорлылардың не жазығы бар?!—деп шешесінің ара түсуі– ақ мұң екен, Бақыт туған анасымен салғыласа кетті.

	Қарындас қалш– қалш етіп:

	– Әкелеріне апарып тастаймын. Айт дейім, кімнен таптың мына күшіктерді?..– деп шаптықты.

	Шешесі мен қызының шаңқылдаған ащы дауысын естіген көрші әйелдер келіп, екеуін әрең айырып, әсіресе Бақытты әзер басты.

	Қарындас сол түні– ақ басқа бір отарда тұратын әкесінің жақындарына кетіп қалды. Қызының каникулға келу құрметіне арнап сойғызып, асылып жатқан марқаның етіне де қараған жоқ екі көзі жасқа толы, жүрегі жаралы жас қыз.

	Бірақ жолшыбай шешесінің, әсіресе қадірмен көршілердің: «Бұл сорлылардың не жазығы бар?!»..– деп араша түскендері ойынан кетпей– ақ қойды.

	* * *

	Сол Бақыт Өтеғалиева орта мектепті озат бітіріп, институтқа барды. Мұнда да көптің алды боп өтті. Қабылдау комиссиясында отырғандардың біреуі семья жағдайын сұрағанда, қарындас:

	– Шешем — шопан, екі іні, бір сіңлім бар,– деді мудірместен. Есі кірген ғой...





2. Қос жүрек...




	Көктемнің жайма шуақ жайдары күні төнірекке құдіретті нұрын мейірлене төгіп тұр. Қыс бойы жылыға оранып– қымтанған жұрт, әсіресе сыланып– сипанған бойжеткендер қызылды– жасылды киініп құлпырып кеткен. Көз тоқтатып қараған кісі осы бір қала шетіндегі жасыл желегі мол демалыс паркін қыз– келіншектердің ерекше бір көрікке бөлеп жібергенін бірден аңғарған болар еді. Егер сұлу киінген солар бәрі бір мезгілде түгел шығып кете қойса, жан саясы мына парк қаңырап бос қалатындай боп көрінеді шеткі аллеяны — қиыршық қызғылт құм төсеп тастаған жіңішке соқпақты әрлі– берлі кезіп жүрген Дәрменге.

	Қазақта кескінді жігіттер баршылық. Бірақ Дәрмен Жакеевті көрген кісіге: «Сәкен ағамен егіздің сыңарындай екен»,– деген ой тіл ұшына орала кетуі әбден ықтимал. Қапсағай, шалқақ кеуде, бойшаңдығы да Сәкеннен аумаған. Қою қара мұрты да бар. Бір айырмашылығы: жұрт білетін, біз суреттерінен күнде көріп жүрген Сәкен ағаның қара шашты күйінде дүниеден еткенін білеміз. Ал Дәрмен де қазір 42—43– терде болса да, самайын боз қырау мықтап шалып, шашы ақ бұрыл тартқан.

	Дәрменніц киім киісі де талғамы күшті, тұрмыс жағдайы жақсы кісіні бірден аңартады.

	Өзі жалғыз жүр. Төңірегіндегі көбі жұптасып, сұхбаттасып сеңдей соғысқан кісілерге асарын асап, жасарын жасаған адамдай біртүрлі салғырт карайды. Қолтықтасқан екі келіншек сөзбен қағытып, өзіне сүйкеніп еткенде де Дәрмен, пендешілігін көрсетіп, оларға тіс жарып ештеңе деген жоқ. Әлгі құтырған жас әйелдер қытыққа тиерлік сөзін тіпті басқа біреуге айтып, басқа біреуді жанап өткендей бейтарап қалпын өзгертпеді. Дәрменнің қазіргі жүріс– тұрысы үстінен түйе өтіп жатса да мыңқ етпес өте байсалды, тіршілік күйбеңінен өзін аулақ ұстайтын ескідегі ғұламаны еске салады. Бірақ аяқ алысы тым ширақ, сырт пішіні сергек адамды аңғартады. Мана жұмыс аяқтала осында келгеннен бері бір сәтке де тізе бүккен жоқ. Парктің шығар аузындағы төрт қырлы бетон бөренеге іліп қойған көк темір почта жәшігінің қасына сан барып, сан қайтты. Жәшіктің жанына келіп сәл аялдайды да, бірдеңесін ұмытқан адамдай қайтадан кетіп қалады. Біраздасын қайыра келеді. Көк жәшіктің қасына аз– маз кідіреді де, тағы кері қайтып кетеді. Егер басқа біреу Дәрменнің осынысына зейін қойып, сырттан бақылап қарап тұрар болса: «Мынаның дені дұрыс па?!– деген ойға келуі мүмкін– ақ еді.

	Аллея мен көк жәшіктің арасын жым қылған Дәрмен көпшіліктен аулағырақ барып, басында электр шамы бар, ұш жағы үшкірлеу сегіз қырлы бетон бөренеге тақау қойылған ұзын орындықтың бергі шетіне кеп отырды. «Жақын жерде бейсеует жүрген біреу– міреу жоқ па?»– деген оймен мойнын бұрып, жан– жағын мұқият шолып шықты. Ешкім көрінбейді. Сосын ол ішкі қалтасынан, айналасы жасыл жолақ, тырсиған бір конверт алды. Хатты салмақтап көрмек болған адамша, алақанына қойып сәл отырды. Адресін оқыды. Ашайын ба, ашпайын ба дегендей, желімдеген жеріне қолын бір– екі рет апарып– апарып қалды. Сосын конвертті, ішіндегі хатымен қоса, біреуге жыны келгендей бар күшімен ортасынан қақ айырды да, пенжағының сырт қалтасына сүңгіте салды. Сосын еш жанға ештеңеге мойын бұрмастан, асыға басып, парктен шыға жөнелді.

	Парктің аузындағы тәртіп сақтау үшін тұрған сары қарын жуан әйел Дәрменнің әлем– жәлем кескініне қарaп: «Мына сорлының ғашықтық дерті асқынған екен... Бейбақ біреу уәделескен жеріне келмей қойған ғой..,– деп жаны аши күбірлеп қала берді.

	* * *

	...Келесі күні Дәрмен паркке тағы келді. Аллея мен көк жәшіктің екі ортасын тағы да көп шарлады. Кешегі ұзын орындықтың шетіне отырып, қалтасынан тағы да хатын шығарды. Бұ жолы жыртқан жоқ. Аузы желімденбеген конвертті қасына қойып, бір дәптер дерлік хатты, қолына авто қаламсабын ала отырып, мұқият оқи бастады. Бір жерін үстінен жөндеп, енді бір жеріне қосымша бірдеңелер кіргізіп, Дәрмен ұзақ әуреленді. Бір бетті оқып шығып, бір сағат бойы ойланып отырып қалған сәттері де болды. Соған қарап сырт кісі: «Мынау бір жазушы, не ақын екен»,– деп ойлап қалуы да мүмкін еді. Бір әбүйірі, тынығушылардан ешкім оның қасынан жүріп, не қасына отырып мазалаған жоқ.

	Дәрмен осы хаттың әлегімен әлі де біраз болмақ ойы бар еді, бірақ жұрттың үйді– үйіне тарап, паркте жалғыз өзі қалғанын көргенде барып орнынан тұрды. Бастан аяқ көк шимай болған дәптерді бұрынғысынша төрт бүктеп ішкі қалтасына салды да, конвертті умаждап орындықтың қасында тұрған, қазақтың келісі сияқты, сұр бетон қоқыс салғышқа тастады. Бір орында тапжылмастан көп отырып қалғандықтан ба, әлде шынымен түн салқындап кетті ме — Дәрмен сәл бүрісіңкіреп, екі қолын бірдей шалбарының қалтасына терең сүңгіткен күйі, жедел басып таксиге жетті. Машинаға мініп жатып ішінен: «Ертең бұл хатты жібермей болмас,– деді өзіне– өзі.—«Сәрсенбінің сәтіне» деген бар ғой. Ертең бұл хат қалай да иесін табатын болады»...

	* * *

	Жұмыстан қайтып келе жатқан Нұрбибі, күндегі әдеті бойынша, төмендегі кірер ауызда тұрған почта жәшігіне көз салып еді, бірдеңе ағараңдап көрінген сияқты болды. Алақандай ғана ақшыл қол сумкасынан кішкентай қара кілт алды да, жәшіктің аузын ашты. Жаңағы ағараңдаған нәрсе аумақты бір хат боп шықты. Қалай қараса да, Нұрбибі хаттың сыртындағы жазуды танымады. Өзімен байланыс жасап тұратын жақын– жуық, жолдас– жораның біреуінің де қолына ұқсамайды. «Почта тасушы қыз жаңсақ салып жіберген болар менің жәшігіме»,– деп конверттің сыртындағы жазуға көз тоқтатты. Жоқ, хат тасушы қыз қателеспепті: өзінің көшесі, үй пәтер номері ғана емес, «Бейсенова Нұрбибіге» деп аты– жөнін де ап– анық етіп түгел жазыпты. «Бұ кімнен болды екен, ә?!».– деді ол бір түрлі аңырып. Сосын жіберген адресіне көз тоқтатты. Қай қаладан екені ғана көрсетілген. Кім жібергені жазылмапты. «Бұ несі?»—деп Нұрбибі қайран қалды. Хаттың шекесіндегі «авиа» деген қызыл жазуды көріп, өзіне хат жазып отырған бейтаны адамның неге сонша асыққанын да түсіне алар емес. Конверттің сыртындағы жазуға тағы бір үңіліп, тесіле қарап еді, кейбір әріптерді үміті алдақашан үзілген бір адамның қолына ұқсатқысы келді. Сол– ақ екен, айналасын әжім басқанымен, әлі нұры таймаған кішкенелеу қой көзінде үрей мен үміт, қуаныш пен қатер арбаса ұйтқып, етшеңдеу ақ сүр кескіні бір қызарып, бір бозарды. Тіпті бет ұшына теңбіл аралас қызыл шырай бұрқ етті.

	«Мүмкін емес!?—деді Нұрбибі өз жорамалына өзі қарсы келіп.– Мүмкін емес!?».

	Жүрегі қағатынды шығарып жүргендіктен, баспалдақпен өзі тұратын үшінші этажға әшейінде периладан ұстап, баяу көтерілетін Нұрбибі, бұл жолы бірдеңеден қалып қоярмын деп асыққан адамша, туфлиінің темір нәлі бар біз тақасымен цемент баспалдақты тық– тық соғып, жоғары қарай жүгіре жөнелді.

	Бұрар– бұрмастан ашыла кететін ағылшын құлпы қазір өзінің ырқына көнсейші. Алай– былай бұрайды, тіпті күшке салып та көрді. Сонда да ашылмай қойды. «Бұған не болған?»—деп кілтті суыра бергенде барып теріс тыққанын аңғарды. Әшейінде қараңғыда– ақ қателеспей аша беретіні есіне түсіп: «Маған не болған?!.»—деп тағы күңк етті.

	Үйіне кірген соң, әдеті бойынша, киіп келген шоколад түстес сәнді туфлиін шешіп, сүртіп, аяқ киімге арналған шкафтың ішіне апарып қоятын. Сосын үйде киетін сірісі жоқ көк жәміш шапатасын аяғының басына іліп, өзінің жатар бөлмесіне баратын. Шетелден шыққан бағалы шифоньерді ашып, қытайдан жеткен көк– сұр макентошын ілетін. Үстіндегі қызметке, көшеге киетін басқа да бағалы, сәнді киімдерін шешіп, орын– орнына қойып, қызыл– ала атлас халатын киетін. Сосын асханаға барып, бір өзіне ғана шөкімдей, бірақ ете дәмді етіп тамақ әзірлейтін.

	Бүгін Нұрбибі әбден әдетке айналып кеткен бұларының бірін де істемеді.

	Есіктегі ағылшын құлып сырт етіп жабылар– жабылмастап– ақ Нұрбибі, сол сырттан келген күйі, жататын бөлмесіне барды. Оған да кірер– кірместен, ауыз жақта тұрған жұмсақ креслоға, макентошының етегін көтеріп, отыра кетті. Сосын жалма– жан конвертті ашуға кірісті. Қолы діріл қағады. Ішіндегі хаттың бір жеріне зақым келтіріп алармын дегендей, конверттің желімдеген аузын тілімен сулап, жігін айырды да, ептеп шетінете бастады. Шәкірт дәптерінің он шақты бетін алып жатқан хаттың басына қарады. Иә, өзіне арналған. Сосын шыдамай: «Кім болды екен?»– деп соңына көз жүгіртіп еді, хаттың қолынан қалай түсіп кеткенін білмей қалды. Жүрегі тулай соғып, біреу өзін қылғындыра бастағандай тынысы тарылып, демі таусылып бара жатқанға ұқсады. Таңдайы кеуіп, басы айнала берді. «Есімнен танып қалмасам етті..,»—деп күбірлеуі– ақ мұң екен, самолеттің күрт төмендеген шағында кісінің жүрегі аузына тығылатыны іспетті, өзін бір жайсыздық биледі де, аржағында не болғанын білмей қалды...

	* * *

	Дәрмен диванда жатыр. Аумағы кіші– гірім подностай дөңгелек, ап– аласа журнал столын қасына қойған. Столдың үсті — толған кітап, журнал, газет. Өзіне тақау бұрышында Чехословакияның түрлі түсті шынысынан жасалған үп– үлкен көк күлсалғышы тұр, іші мүштікті сигареттің қалдығына толып кеткен.

	Дәрменнің үстінде — гимнаст– спортшылар киетін, жағасы мен жеңін ақпен жолақтаған көк трикотаж. Ұйықтай алмай жатқан адамша Дәрмен әрлі– берлі төңбекшіп, аунап диванның жапқышын – гүл өрнекті масаты кілемді умаждап астына басып тастады. Онысын көріп орнынан тұрды да, диванды кілеммен жауып, қыртысын жазып қойды. Сосын қарсы тұстағы, арқалығы қайқы, жұмсақ креслоға барып отырды. Артқы қалтасынан темекі қорабын шығарып, аузына сигарет салды. Сосын барып журнал столындағы бір газеттің астында жатқан зажигалкасын сырт еткізіп жақты да, шылымын тұтатты. Қайыра келіп диванға отырды да, көк түтінді аяусыз будақтата бастады. Сол көк түтін арасынан көрінгендей, өзі басып өткен өмір жолы мың бұралып көз алдынан көлеңдеп өте бастады. Кейісін, мүмкін, көңіл көзімен анығырақ аңғарғысы келе ме, қалай Дәрмен мезгіл– мезгіл кірпігін тас жұмып, қос алақанымен жағын таянып ұзақ отырып қалады.

	...«Чапаев» картинасын алғаш көргенде ол он екідегі бала еді. Қалың қолдың қасқая ең алдына шығып, ак боз атын арындатып, жалаң қылышы жарқылдап, тау қыранының топшысындай қара буркасы атының сауырын түріле жауып, сұсымен– ақ жауының зәресін ұшырған шегір көз, шалғы мұртты Чапаев бала Дәрменнің күндіз ойынан, түнде түсінен шықпай– ақ қойды. Осы киноны неше рет көргені қазір есінде жоқ. Бірақ диктантқа деп сақтап жүрген қағазы жылтыр дәптері мен жазудан кілең «өте жақсы» деген баға әперіп жүрген қаламұшын балаларға қымбатыраққа сатып, Чапайды тағы бір көргенін әлі ұмытқан жоқ. Сол жылы туған інісінің атын, жылап жүріп, қояр да қоймай «Чапай» қойғызып еді. Қазақ аулында жұрт бурканың не екенін білмейді. Бірақ бала Дәрмен көшеде, ағасынікі болар, ұзын шинель киіп кетіп бара жатқан өзі құралпы балаға көзі түсті. Күн желкем болатын. Әлгі бала аттаған сайын арты жырық шинельдің далиған қос етегі, ұшпақ боп қомданған дала бүркітінің қанатындай, көтеріліп– көтеріліп коятынын байқады. Сол– ак екен, әй– шәйға қарамастан, Дәрмен әлгі балаға жатты да жабысты: онан үстіндегі өзіне ке– шелері ғана сатып әперген су жаңа шұға палтосына ескі шинелін айырбастауды өтінді. Бала әуелі, мынау өзін тәлкек қылғысы кеп тұр екен деп, сенбеді. Мынау қиылып болмаған соң, әсіресе Дәрменнің үстіндегі ине– жіптен жаңа шықкан су жаңа қоңыр пальтоға қызығып кетіп, келісе қойды. Әлгі бала интернатта оқып жүрген бір жетім екен. Басқа киер ештеңесі болмаған соң, армиядан келген ағасы інісіне шинелін беріпті. Құдай жарылқап, иығына жаңа пальто іліннгеніне қуана– қуана ол кетті. Ойындағысына орай мынаның табыла қалғанына көңлі пірлеп Дәрмен де үйіне қайтты. Жаңа интернаттың баласы: «Айнымайсың ғой? Сөзіңде тұрасын ғой? Шынымен айырбастадың ғой?»– деп болмады. Дәрмен: «Ай– нымаймын! Шынымен айырбастадым! Сөзімде тұрам! Мен пионермін ғой!»—деп ант– су ішті. Екеуі ересек адамдарша қол қысысып ажырасты.

	Былайрақ барғасын Дәрмен шинельдің өзіне тым үлкен екенін байқады. Оң шынтағы тесіле бастапты. Етігінің де кей жері жырымданып кеткен бе, қалай...

	«Мамам ұрыспас па екен?—деп бүйірі бүлк ете қалып еді, бірақ көкесі турғанда жанына батырып ештеңе істей алмайтынын жақсы білетін ол, онша ықпады.– Осы ұтылып қалған жоқпын ба?»—деген іш күдік тағы қылт еткендей боп еді, бірақ арманының үстінен шыққан соң, өмірдегінің бәрін ұсақ– түйек есепке алып жатуды ол бір– түрлі ерсі көрді.

	Ең бір қатты қуанғаны, тамақ астынан ілетін сымнан иіп жасаған темір ілгешегінің барлығы болды. Жаратылысында тапқыр Дәрмен бала, жалмажан шинельді шешті де, иығына желбегей жамыла салып, тамағы астындағы темір ілгекті қабыстырып кеп жіберді. Сосын өрден төменде жатқан өзенге қарай жападан– жалғыз бар пәрменімен жүгірсін кеп. Қарсы соғып тұрған желдің екпіні көне шинельдің етегін далақтата жоғары көтеріп, жаңадан табылған иесінің бойымен– бой боп жайылғанын көрсеңіздер. Сондағы бала Дәрменнің тасыған көңілін білсеңіздер!..

	Шешесі былай тұрсын, әкесі де мына айырбасты құп дей қоймады.

	– Қой, шапылдамай. Ертең оқуына барғанда өз пальтосын киіп келер,– деп әкесі мамасына басу айтқан болды.

	Осы арада марқұм, топырағы ақ торқа болғыр, әжесі жігері құм бола жаздаған Дәрменнің жағына білек сыбанып шыға келді.

	– Ренжітпеңдер менің жарығымды! Ана боқ мұрындарыңды тәрбиелеп аларсыңдар,– деп әжесі өз баурына салған немересін мейірімі кең құшағына алды. Содан жаздың сарша тамыз ыстығында да иығынан тастаса құты қашып, бағы таятындай, Дәрмен сұр шинелін, әбден тозғанына қарамастан, жылдың төрт мезгілінде үстінен түсіріп көрген емес.

	Қыста шешесінің:

	– Үсіп өлесің! Ауырып қаласың!—деп жаны аши байбалам салғанына да қарамай Дәрмен сол шинельді жеңіне қол сұқпай– ақ, тоздырды.

	Сол шинельді иығына ілгелі бері тек балалар емес, бүкіл қала тұрғыны өзін: «Әне, біздің Чапай келе жатыр»..,– деп иек қағып, қолдарын шошайтып көрсететін болды. Бірақ кейбір қылжақбастардың:

	– Шапайдың астындағы ақ боз аты қайда?

	– Қынаптан шыққан қылышы да көрінбейді ғой...

	– Шапайдың да танауы астынан бірдеңелер жылтырайды екен– ау..,– деп күлкі еткеніне де пішту демейтін Чапайдың буына шындап піскен біздің Дәрмен. Чапайдың құрайышының орнына басына шашағын төгілтіп Испаниядан тараған ақ пилотқа киіп жүрді.

	... Ит арқасы қиянда жатқан аудан орталығына алғаш рет аэроплан келді. Аспанда қалықтаған дала бүркітінен басқа биікте самғаған ештеңені көрмеген қыр қазағы аузын ашып, кейбірі жағасын ұстап айран– асыр болды да қалды. Велосипедтің өзін «шайтан арба» деп алапес көретін көнелер: «Мынау, сірә, бұрынғының самұрығы болар»,– деп тамсанысты. Сарыуайымшылар: «Бұл — ақыр заманның құсы. Түбімізге осы жететін болар бара– бара..,»– деп жағаларын ұстап, дұғаларын оқығыштады.

	Балалардың ішінен самолеттің қайдан ұшып келгенін, қайда қонғанын, қалай ұшып кеткенін елден бұрын көргендердің бірі Дәрмен болатын. Ол басқа балалар жақындауға қорқып тұрғанда, емін– еркін самолеттің қасына барып, қанатын сипады, құйрығын да ұстап көрді. О жер, бұ жерін шұқылай бастап еді, ұшқыш бірдеңе– сін босатып жібересің деп қойғызды. Сонда да Дәрмен, ұшқыш ана жағында жүрсе, бұл мына жағынан шығып айналшақтап кетпей қойды. Ұшқыштың былғары шлемін сұрап киіп те көрді. Былғары қолғабына да қызыға– қызыға қараумен болды. Осыдан көп ұзамай Валерий Чкаловтың ересен ерлігі жер жүзін тамсантты. Дәрмен енді шинелін сарайға апарып, ат жабулағандай, сырғауылдың үстіне жая салды. Біраздасын ол ондағы тауықтарға жып– жылы төсеніш болды...

	Облыс орталығына командировкаға жүргелі жатқан көкесіне Дәрмен: «Қайтсең де маған пилот шлемін, былғары қолғабын тауып әкел»,– деп қиғылық салды. Әкесі шлем әкелді. Бірақ, қолғап таппапты. Сол– ақ екен, көкесінің ескі хром етігінің быт– шыты шығып, біраздасын алыстан қарағанда ұшқыштың ұзындығы шынтаққа жетіп тұратын былғары қолғабы сияқты бірдеңені Дәрменнің киіп жүргенін көрген жұрт қыран– топан күлкіге батты. Олардың күлкісіне біздің Дәрмен пысқырған да жоқ. Күле берсін, ерік өздерінікі.

	Өзі кейде сабақтан да қалып қойып, қолдан самолет жасау әрекетіне шындап кірісті. Пионер лагерінде болғанда көргені бар: пропеллерді айналдыратын резинканы да аптекте істейтін апасынан соңынан қалмай жүріп, сұрап алды. Өзі көрген самолеттен айнытпай ойыншық самолет жасап та шығарды. Тақырға апарып ерсілі– қарсылы зыр жүгіртіп, балаларды тамсандырды да. Бірақ ұшыра алмай– ақ қойды.

	Әскери киім түстес матадан галифе шалбар, гимнастерка киіп, иықтан асатыны бар жалпақ былғары белбеу тағу сән боп, оны «комсомольская форма» деп мақтаныш тұтқан шақта, сондай киімді бірінші боп тіктіріп кигендердің бірі Дәрмен еді.

	Сөйтіп жүргенде жасы он жетіге толған, жеті жылдықтан кем емес білімі бар жастарды аэроклубқа курсант етіп қабылдайтыны туралы газет бетінде хабарландыру жарқ ете қалды. Көп ойланбастан, Дәрмен сол оқуға тартып отырды. Артынан үйіне «қабылдандым» деген бір ауыз сөзден тұратын телеграмма келді.

	* * *

	Нұрбибі де, өзінің қатар құрбылары сияқты, октябрят та болды, мойнына алқызыл галстук тағып пионер де атанды. Өзінің бір мінезі: октябряттың, пионердің ережеде жазылған қандай міндеті болса, соны бұлжытпай орындауға тырысып, бар жанын салып бағатын. Ондағылардың бәрін өмірдің ең бір өзекті талабындай көретін.

	Ол кездері Мопр, Осоавиахим, Құдайсыздар, Қызыл Крест және Жарты Ай т. б. ұйымдарға Нұрбибі түгел мүше болатын. Отан қорғауға байланысты ПВХО, ГСО, «Ворошиловский Стрелок» значоктарының бәрі дерлік Нұрбибінің омырауында сылдырап жүрді. Значоктардың жәй бауын алып тастап, күміс бау тағып алғаны да есінде. Ол кездері бұл значоктарға норма тапсыру өте қиын болатын. Нұрбибі түн қатып талай– талай отырған– ды. Жүгіруден норма тапсыра алмады. Жүрегі нашар екен... ГТО значогының да омырауында сылдырап жүрмегенін Нұрбибі өзіне әжептәуір мін көретін. Бірақ дімкәс жүрекке істер не амал бар?!

	Нұрбибі саяси үйірмелер, толып жатқан қоғамдық жұмыстардан қол үзіп көрген емес. Үйіне барып сабағын дайындап болғаннан кейін, мектепке қайтып келіп, кешке дейін саналуан жұмыстарға араласатын. Ең болмағанда қызыл мүйіске кіріп алып, онда төрт қабырғасына бірдей самсатып іліп қойған көсемдердің, ат– есімін, атқаратын қызметін жаттайтын. Тап тартысына байланысты халықаралық тарихи оқиға, мерекелерді жадына түйетін. Әсіресе Маркс, Энгельс, Ленин және Сталиннің өмірбаянына көп көңіл бөлетін. Бұрынғылар жаттап алатын құран сөзінше, бір дата не бір оқиғаны естен шығармас– тәптіштеп болатын. Тұрақты тапсырмасы мектептегі октябряттармен саяси әңгіме еткізіп тұру болатын.

	Осының бәріне Нұрбибі бар адал жүрегі, ақ көңілі, шын ынтасы, жас жігерімен беріле араласатын. Осының бәрінен өзіне біртүрлі рухани рахат табатын.

	Нұрбибі сол кездегі күн кұрғатпай жүріп жататын саналуан саяси науқанның бірінен де сырт қалып көрген емес. Үгітші боп халық арасына партия съездерінің қаулы– қарарларын, түсіндіруге шамасы жетпесе де, бар ынтасымен оқып беріп жүрді. Қазақ әйелдерінің арасына барып қаулы– қарарларды қазақша оқитыны былай тұрсын, қалашықтағы орыс әйелдері мен кемпір– сампырлардың үйіне барып, партияның XVIII съезінің материалдарын орысша да оқыған кездері болды. Әрине, ол уақытта, басқалар түгіл, Нұрбибінің өзі де не,оқып, не қойып отырғанын анық біле бермейтін. Тыңдаушы әйелдер де қыз баланың пейіліне разы боп, ықлас білдірген кейіп көрсететін.

	СССР Жоғарғы Советінің сайлауы тұсында әсіресе Нұрбибінің жарғақ құлағы жастыққа тимей– ақ қойды. Оқу жайында қалды десе де болады. Былай да қабілеті шамалылау қызды, белсенділігін ескеріп, мұғалімдердің су жүректеулері тіпті қаймығып «жақсы» деген бағаны көзді жұмып қоя салатын.

	«Шамалы» бағасын қоятын да кейбір мұғалімдер табылатын. Бірақ ешқайсысының да «жаман» қоюға батылы жетпейтін. Сабағын білмей жерге қарап тұрған Нұрбибіге, қай оқытушы болсын, қатты айтуға батпай: «Ертең дұрыстап дайындалып келгейсің»—деп сыпайы ескертетін де қоятын...

	Әлгі айтылған сайлау кезінде Нұрбибі үгіт бригадасына, да кірді; концерт берушілердің де құрамында жүрді; жақын жердегі колхоздарға да барды; мектептегі сайлау участогын безендіруге де қатысты; ұран, плакаттарды да өз қолымен ілісті. Әйтеуір, қойшы, араласпаған ісі қалмады. Сайлау болатын күні көрші кемпірді ертеңгі сағат бесте барып оятып, өзі ертіп апарып бірінші ғып дауыс бергізді.

	Нұрбибі он беске толды. Бірауыздан комсомол қатарына алынды. Сол– ақ екен, жәй киімін тастап, әскери киім түстес кездемеден өзіне юбка, гимнастерка және пилотка тіктіріп киіп, белін аспалы белбеумен қынады да тастады. «Саған мына форма өте жарасады екен!»—.., деп құрбыларының жасаған қошеметі Нұрбибінің көңлін судай тасытты.

	* * *

	Ол кездеті көптің көңілін есіртіп: «Біз кімнен де болса жылдам, биік және алысқа ұшамыз» деген ұранды иманшарт тұтып майданға барған Дәрмен сұмдық шындықтың үстінен шықты. Жағга қарсы өзінің қарулас серіктері ондап аспанға көтеріліп, бірді– екілеп қана, онда да көбісі жанып– жараланып, аэродромға қайтып оралып жатты. Жігіттердің көзсіз ерлігіне тебірене сүйсінген ол біздің самолеттердің тым аздығы, әсіресе сапасыздығы — жылдамдық, биікке көтерілу және алысқа ұшу жағынан да көш артта қалып қойғанымыз жігіттің зығырданын қайнатты. Дәрмен майданға барған қырық екінші жылдың жазы кейбір жан түршігерлік оқиғаларға толы болғанын қалың көпшіліктің күні бүгінге дейін біле бермейтіні аян. Дәрмен бірнеше рет біздің бомбордировщиктерді қорғауға барып, құдай сақтап, аман қайтып жүрді. Сосын тағы бірде Сталинградқа келе жатқан неміс самолеттердің бетін қайтаруға 32 самолет көтерілді, шетінен истребительдер. Содан жетеуі– ақ қайтып жерге қонды. Аяғынан ауыр жараланған Дәрмен есі ауытқып, аэродромға әзер жетті.

	Сөйтіп, Дәрмен госпитальға түсті. Денеге тигенде барып бомбаша жарылатын разрывной оқ парша– парша қылған сүйегі жетіспей, жарасы бітпей ұзақ жатты. Келер жылдың көктемінде барып балдаққа сүйеніп қарға адым жер жүрерлік халге жетті.

	Бір күні госпитальдің (бұрын педагогика институтының үйі болған) көше жақ бетіндегі сирень талының көлеңкесінде отыр еді, нақ алдынан әдеміше келген, кескіні коңырлау бір қыз өте берді. Үстіндегі әскери киім де өзіне қона қалыпты. Әшейінде қолпылдақ келетін кирза етіктің өзі, шақтап қайта тіктірген болар, аяғына шап– шақ боп, қонышы қыздың тығыршықтай балтырымен балтыр боп, әп– әсем көмкеріп тұр. Қыз өтіп бара жатып Дәрменге жылы ұшырай бір қарады да, тоқтамастан кете берді. Жігіт: «Әй, осы қазақтың қызы шығар– ау, дәу– де болса»..,– деп іштей қуанып кетті.

	Келесі күні де, қарындас өтетін шамада, Дәрмен үйреншікті жеріне келіп отырды. Айтқандай– ақ, аяғын жеп– жеңіл, тық– тық басып келе жатқан кешегі бойжеткенді жігіт анадайдан көрді. Сол– ақ екен, өзі біртүрлі қомданып, өңінде қызыл шырай пайда болды. Қыздың қасына келіп отыра кететінін алдын ала білгендей, қолтықтан тірейтін қос балдағын оң жағына шығарып, жанынан орын босатты. Дәрменнің мұнысын байқап қалса керек, бойжеткен анадайдан жымиып күлді де, жігіттің бетіне қарауға батылы жетпей және кешегідей аяғын әскерше тақ– тұқ еткізбей, жанынан сызыла басып өте берді.

	Дәрмен: «Қарындас, жаралы ағаңызға аяушылық білдіріп, бір сәтке қасына тізе бүкпейсіз бе?»..,—деп кәдімгідей қомданғанымен, айтайын деген сөзі көмейіне кептеліп, үні шықпай қалды, Бойжеткен бұрала басып алыстай берді. Сонда барып Дәрмен:

	«Қап!—деп санын бір– ақ соқты. — Ертең қайтсем де тілдесем! Сөзге шақырмасам оңбай кетейін»—деп ант– су ішті.

	Жұмыр жер, қазығын айналған арқандаулы аттай, өз кіндігін тағы бір орап шықты. Дәрмен себепсізден себепсіз түні бойы жөндеп ұйықтай аламаса да, елең– алаңнан тұрды. Көңілі қарадан– қарап өрекпіп, сол қолына таққан қолақпандай «Киров» маркалы сағатына қайта– қайта қарағыштай берді. Жігіт асықты деп сағаттың асығатын түрі байқалмады: әлі он минуты кем жеті екен. Сағатына өкпелеген кісіше онысын қолынан шешіп алды да, көпшігінің астына атып ұрды. Тұрып кеткісі кеп тықырши береді. Бірақ балдағын тарсылдатып жолдастарының ұйқысын бұзам ба деп қаймығады. Жаралылар сүр жамбас боп жата– жата серіппесі созылып біткен темір керуетті сықырлата әрлі– берлі төңбекшіп, өткен– кеткеннің, ермек үшін, көз алдына елесін әкеліп көп жатты. Әшейінде төсектен көтерілуге онша асықпайтын, кейде тіпті тамақты палатаға алдырып ішетін Дәрмен, бүгін жұрттың алдымен тұрды. Елден ерек барып жарасын жаңартып таңдырды. Тамағын ішіп, темекісін тартып болғасын, көршісіндегі айнаның сынығын сұрап алып, армияға алынғалы бері алғаш рет өзінің кескін– келбетіне назар аударды. Госпитальда көп жатқандықтан өңінің бозарыңқырағаны болмаса, өзін аққұбаның әдемісі ме деп қалды. Бұйраға жақын қалың қара шашы да өңіне көрік беріп, тым жақсы жарасып тұрғандай көрінді. Әжімсіз, жырта қарыс жазық маңдай жігіт парасатын сырттай пайымдап беретін іспетті. Қасы, қабағынан да қыз үркерлік ештеңе таппады. Шүңіректеу қой көзін әрлі– берлі аударып– төңкеріп қарап еді, кеңсірікке таман тұста болар– болмас ақжем бірдеңелерді көріп, жүрегі су ете қалды. Жалмажан кітап оқып отырған көршісінің көзіне үңілді. Онда да осындай ақаудың бар екенін байқап, көңлі орнына түсті. Сонда да қарсысындағы кісіден мұның жайын сұрауға дейін барды. Ол адамның көзін сүрткеннен пайда болатын көзге зияны жоқ қорғаныш ағы екенін әдейілеп айтып берді. Соған қарап Дәрмен:

	«Мынау тегінде дәрігер болмаса игі еді?»– деп күбір етті. Бірақ көздің көркіне аз да болса ақау түсіріп тұрғаны өзіне ұнаған жоқ. Айнаға қарап ыржиып күліп еді, қолдан қойғандай аппақ күрек тісі әп– әдемі тізіліп тұра қалды. «Жарайсың– деді ол өзіне– өзі біртүрлі риза боп кетіп. Бетіндегі қорасан ізі, әсіресе қырлана түскен қош– қар мұрын ұшындағы шұқыршықтар өзін әжептәуір ренжітіп тастады. Бірақ өңі ашаң, аққұба болғандықтан қара адам бетіндегідей бадырайып тұрмағанын көріп: «Бұған да шүкіршілік»,—деп өзін жұбатқан болды. Кәдімгідей тебіндеп шығып қалған мұртын әсіресе тамағының астын түгел алып кеткен қалың сақалды көріп: «Қырынып алу керек екен»,– деген байламға келді. Төменгі этажға түсіп, шаштаразға барды.

	Дәрігерлер: «Сүйегің әзер– әзер ілігіп тұр. Өте абай болмасаң, тағы да күл– паршасы шығуы мүмкін»,– деп қорқытып қойғасын, әшейінде бар салмақты қос балдаққа салатын Дәрмен, қазір өз аяғымен жүргенді арман етіп, көңілі құбылып сала берді. Дәрігерлер мен сестралар көре қоймайтын бір тасалау жерге барып, балдағын отырғышқа сүйеп қойды да, қос қолымен терезенің төсеме тақтайынан мықтап ұстап бір аттады, екі аттады, үшіншісінде көзінің алды қарауытып, басы айналып сала берді. Жігітіміз шынымен қорқып кетті. Сүйретіліп барып қос балдағына жармасты. Жалмажан орындыққа отыра кетті. Маңдайынан суық тер бұрқ ете қалғанын байқады. Бар салмағын балдаққа салып аяғын абайлап сүйреткен күйі, өзі жатқан бөлмеге келді. Солдаттың шинелі түстес сұр одеялмен қымтай салынған кереуетіне құлай кетті. Қимыл– қозғалыссыз көп жатты. Аяғының жанын шығара сырқырауы біраз басылды– ау деген кезде барып көзін ашты. Аздап құрысын тарқатпақ боп қолын көтере беріп еді, пижамасының жеңі қырқылып, ішіндегі әдібі көрініп тұрғанын байқап қалды.

	«Мынаумен қызға көріну қолайсыз ғой»,– деп өзімен– өзі тілдесіп алды да, ақырын оң жамбасына аунап түсіп, айнасы бар көршісінің үстіндегіге көзін тікті. Оныкі, госпитальға кешелері ғана келгендіктен, әлі жап– жаңа екен. Қызығып кетті.

	– Бүгін түстен кейін не істемек ойың бар?– деді оған. Көршісі:

	– Мынаны аяқтаймын,– деді, кітаптан көзін аудармай.

	– Онда пижамыңды бірер сағатқа маған бере тұрасың ба?

	– Оны қайтпексің?

	– Бір қызбен кездеспек ойым бар еді..,

	– Онда тіпті басыбайлы ал!

	– Ой, жаса! Көп рахмет, достым!

	– Сен де арманыңа жет!

	Міне, тағы бір күн етті. Үстіне су жаңа пижама киген Дәрмен кешегі жеріне тым ерте келді. Сол жағынан бір емес, екі адам отырарлық орын қалдырып, өзі бірден шетке жайғасты.Әлсін– әлсін қолақпандай қол сағатына қарағыштай береді. Бұл асықты деп сағаттың, немесе кешегі қарындастың асығар түрі жоқ: сағат сол алпыс тықылымен бір минутты бір қалыпты тынышсыз құрауынан танар емес. Қыздың келер жағына қанша қарағыштағанымен, ынтықтырған бойжеткеннің де жеті болмай қарасын көрсетер түрі жоқ. Дәрменнің көңлі өрекпи береді. Қыз жанынан өте бергенде не демек? «Бойжеткеннің жүрегін бірден баурап аларлықтай қандай құдіретті сөз бар қазақ тілінде? Ойбай– ау, ол қазақ болмай, басқа шығыс ұлттарының біреуінен боп шықса қайтем?.. Жо, жоқ, қазақтың қызы болмауы мүмкін емес! Ал қазақ қызы болды дейік. Сонда менің сөзіме құлақ асып, ізеттілік көрсетіп тоқтаса, қасыма келіп отыра кетсе жақсы. «Сіздікі ерккеннің ермегі болар.

	Жайыңызға жүріңіз»,– деп өзіме ұрысып тастаса, тіпті одан да ауыр бірдеңелер айтып сөгіп жүрсе қайтем? «Қиналған Жамбыл жері осы» деп, Дәрмен осы бір тұста шындап састы. Мыналар ойына келгенде күні бойы өрекпіген көңілі су сепкендей басылып қалғанға ұқсады. Әрі– сәрі боп біраз отырды. Кетіп қалсам қайтеді? Шынында мұным еріккендіктен шыққан бірдеңелер болар. Ел басына күн туғанда ер– азамат қыз– қырқын, қатын– қалаш, бала– шағадан күдер үзбеуші ме еді? Менікі не желігу? Қыстан көтерем боп әрең шыққан, аз– мұз көбең көкке тойынғасын оқыранып үйір айнала шабатын жаман сәуірікке ұқсап жүрген жоқ– пын ба осы? Ол қыздың күтіп жүрген жігіті болуы да мүмкін ғой. Онда мен тікенек боп несіне қыстырылам?»

	Осындай ой келгенде Дәрмен өзіне– өзі: «Қарап жүрмейсің. Нең бар біреудің баласында?»—– деп ұрсып бақты. Бірақ, неше мәртебе отырған жерінен тұрып жайына кетпек болса да, біреу өзін осы орындыққа шегелеп тастағандай, тырп ете алмады. Өзін– өзі:

	«Денің дұрыс па?!»– деп зекіп, күштеп тұрғызбақ боп көріп еді, онысынан да ештеңе шықпады. Сол– ақ екен, жаңағыларға атой салған қарама– қарсы бір ойлар өзін қыспаққа ала бастады. «Ау, табиғат қыз бен жігітті о баста бір– бірімен табысу үшін жаратқан жоқ па? Тек өз аулыңдағы қыз– бен немесе жігітпен таныс, басқа жерде көзіңді жұмып жүр деген нұсқау жоқ қой. Ендеше осындай жалғызсырап жүргеніңде тағдыр мүсіркеп, болашақ адал жарыңды алдыңнан өткізіп жүрмегенін қайдан білесің? Осындай да осалдық жасап, ынжықтық көрсетіп, жазмыш қосқалы тұрған қосағыңнан айрылып қалудан асқан қандай қорлық болуы мүмкін ер жігіттің басына?! Мүмкін ол қарағым да, адасқан қаздай, шет жерде жалғызсырап, жабырқап жүрген шығар. Тегі ештеңе шықпаған күнде де, өз ана тіліңде біраз шүйіркелесіп, сыр ақтарысқан да зор ғанибет емес пе? Қазақ қыздарының биязы, сұңқыл дауысын, жүректі елжіреткен әдемі лебізін естімегелі қашан! Ең болмаса, адам сияқты әңгімелесіп, көңлім бір демделіп қалсын. Адам мен адамның — мейлі қыз бен жігіт болсын — әңгімелескенінде не тұр?

	«Ағай, айыпқа бұйырмаңыз, майданда күтіп жүрген жігітім бар еді»,– десе: «Қарағым, айтқаныңа құлдық! Мен көрсе қызар адам емеспін. Тек әңгімелесіп, көңіл сергітіп тұрайық деген ғой менікі. Азаматыңмен аман– есен қауыштыруға жазсын!»– деп батагөй аға боп шыға келуге де әзірмін. Ал енді өзі іш тартса...»

	Осы сәт көшенің басынан көріне берген қарындасты Дәрменнің көзі алыстан шалды. Сол– ақ екен, жігітіміз жынынан айрылған бақсыдай, мәңгіріп, манадан бергі көлгірсулері, құмға сіңген суша зым– зия болды. Басы құр қауашақ дерлік. Жас жүрегі қарадан– қарап отырып лүп– лүп соғады. Сау аяғы селкілге басқан. Маңдайға түскен қалың қара шашын қайта– қайта қайыра береді.

	«Жазған басым, не айтуым керек?!»– деп қысылып барады. Сөйткенше болған жоқ, бойжеткен де таянып келіпқалды.

	– Қ– қарағым, қ– қазақтың баласымысыз?

	– Ия, ағай...

	Қыз сәл аялдады. Қып– қызыл боп кеткен. Аяғының астына қарай береді.

	– Түһ! Менің де бағым бар екен осындай қиян шетте өзіңіздей қарындасты кездестірген...

	Қыз үндеген жоқ. Бет қызылы қалыңдай түскенге ұқайды.

	– Асығыс болмасаңыз, бірер минутке аялдасаңыз қайтеді? деп Дәрмен, кызға орын аздай, онан әрмен ығысып отырды.

	– Ағай, менің де елдің бетін көрмегеніме екі– үш жыл боп қалды. Қазақ, азаматын да алғаш кездестіруім...

	Бойжеткен сызылып келіп, орындықтың екінші ұшына тізе бүті. Бұдүниеде Нұрбибі дейтін қыздың бар екенін білмейтін жігіт пен Дәрмен дейтін азаматтың бар екенін есітіп көрмеген қарындасты, яғни бұл екеуін тағдыр осылай табыстырды.

	* * *

	Не себептен екенін өзі де білмейді. Нұрбибі жұмысынан шығысымен– ақ Дәрмен күнде күтіп отыратын жерге жеткенше асығады. Әңгімелері– ақ таусылсайшы. Біреуі Сарыарқада, біреуі Оңтүстікте туып– өскені мұндай жақсы болар ма: әрқайсысының жүрегінің ең бір қасиетті жерінде қастерлеп сақтаған туған өлке табиғаты, сондағы ел жұрттың тұрмыс– тіршілігі, әдет– ғұрпы, әрекет– харекеті, әр өңірдегі көненің көзі сияқты көп ескерткіш, ғимараттарды бір– біріне сыр ғып шерту екеуіне де, араларында маздап жанған оттай, жылылық әкелгенге ұқсайды. Сосын мектепте оқығандағы, жас дәурен шағындағы жолдас– жора, тең құрбы туралы да талай– талай тәтті, күлкілі– күлдіргі әңгімелер айтылды. Қайсысы не айтса да өзара мәз боп, елі– жұртын, алыста қалған қайран халқын толассыз аңсаған жас жүректің сағынышын бір сәтке басқандай болатын. Дәрменмен осылайша бір сағат, жарым сағат әңгіме шертіскен күні Нұрбибінің көңлі біртүрлі жадырап, жарау атқа мінгендей, ерекше бір сергіп қалатын болды. Дәрменнің бір күні қос балдақты тастап, таяққа сүйеніп жүре бастағанын көргенде қыздың жас жүрегі бірдеңеден үміт ете тулап қоя берді. Өзінің ішкі қуанышында шек жоқ. Бір рет, Дәрмен жалынып– жалпайып қоймаған соң, госпитальдың клубындағы киноға барды. Картина жүріп жатқан кезде, қараңғылықты пайдаланып, Дәрмен қолын ұстай алды. Осы сәтте өзінің тұла– бойы, неге екенін белгісіз, тәп– тәтті шымырлап сала берді... Сондықтан да болар, іштей қымсынып отырса да, жігітке:

	«Қолыңызды тартыңыз...» демеді. Екі адам үлесіне бір– ақ орындық тигендей тығылыса– сығылыса отырған жігіт қыздың оң қолын екі алақанының арасына салып, сондай бір жүректі елжіретерлік сүйкімділікпен сылап– сипай берді. Экранда не жүріп, не қойып жатқаны онша есінде қалмаса да, Дәрменнің ыстық алақанының табына жылынып бір сағаттан астам иінтіресе отырғандарына өзі іштей дән разы болды.

	Сыртқа шықса, күн кешкіріп қапты. Клубтың маңдайындағы шам жарығынан былай шыға беріп, Дәрмен екеуі қақпа аузына дейін қол ұстасып барды. Дәрменнің апыл– ғұпыл жүрек соғысы, мысалы, сым арқылы тарайтын электр тоғы іспетті, өз жүрегіне жетіп, қос жүрек ғайыптан табысқандарына қуана, біріне– бірі жылу беріп, қатар соға бастағанын анық сезгендей болады. Сол сәтте Нұрбибінің бойы қорғасындай балқып, көңілі тасқын судай шалқып сала береді.

	Қақаға таянғанда, Дәрмен:

	– Мен сізді жатқан жеріңізге шығарып салайын,– деп қиылды.

	– Әзір ертерек шығар. Қалай өз аяғыңызға сүйенетін боласыз – солай бұл тілегіңіз де орындалар,– деді Нұрбибі жігітпен қол қысысып қоштасып жатып.

	– Болсын! Келістік!—дегенде Дәрменнің дауысы, команда беріп тұрғандай, тым қатты шықты.

	Былайырақ барған сон Нұрбибі ой, арман, қиял дариясына күмп етіп түсті де кетті. Өзі басып өткен біраз ғана өмір ізіне бұрылып көз салғандай болады.

	...Ия, мектептің жоғарғы кластарында, әсіресе сегізінші, тоғызыншы, оныншыда оқып жүргенінде кейбір бозбалалар ұшырасқан сайын сезімін қытықтап, көзіне оттай басылатын. Әсіресе ақ құбалау келген, өзінен бір класс алда оқитын бала жігітке кездесе қалса– ақ болды өз– өзінен қысылып, қызарып қоя беретін. Лүп– лүп соққан пәк жүрегінде адам біліп болмас бір сезім бас көтергенге ұқсайтын. Сол сәттерде өзін қоярға жер таппай, жаман сасатын. Осындай кездерде жасаған шалдуар, оқыс қылықтары есіне түскенде, күні бүгінге дейін өзінен– өзі ұялып, жерге кіргендей болады.

	Әлгі бала жігіт өзімен жөндеп бір тілдеспей– ақ, оқуды бітірісімен институтқа кетіп отырды. Өзі сыр бермек боп талай рет талпынса да, бір жағынан қазақ қызының сүйегіне сіңген ұяңдық пен ұялшақтық еңсесін басыш, емін– еркін, өз дегенінше аяқ басуға тұсау болды да тұрды. Құрбы қыздарымен сырласу дегенді білмейтін: өте тұйық болатын. Өстіп өзі іштей ұнатқан бозбалаларды сырттай сығалаумен жүріп– ақ он сегізге толып, он жылдықты бітіруге айға жуық уақыт қалғанда соғыс өрті лап берді. Ер балалар орта мектеп оқуын тауысқаны жайындағы аттестаты қолдарына тиер– тиместен жарағандары шетінен дерлік ерікті түрде армияға аттанып жатты. Қыздардың ішінен военкоматқа бірінші боп өзі барды, Дәрігерлер олай қарап, былай қарап: «Жүрегі нашар, армияға алуға жарамайды»,– деген қорытынды шығарды, Нұрбибі не істерге білмей, жігері құм боп үйне қайтты да, енді бір жерге қызметке тұру қамын ойлап, жалғыз шешесімен ақылдасты. Шешесі асханада үй сыпырушы боп істейтін. Сауатсыз да болса, елді кімдердің билеп– төстейтініне көзі анық жеткен анасы қызының қызметі сол аупартком, не ауаткомның маңынан іздегенін мақұл көрді. Көп ұзамай– ақ Нұрбибі парткабинетке қызметке алынды. Біраздасын партияға қандидат боп өтті. Күзге салым әскери орган контрразведкада «Смерш– те» істеу үшін партияда бар қазақ қыздарына наряд келді. Солардың бірі боп, куана– қуана Нұрбибі кетіп отырды. Өздерін Москва түбіндегі үш айлық қысқаша курстен өткізді де, жан– жаққа таратып жіберді. Баяғы жүрегіне байланысты Нұрбибіні алыс тылдағы қару– жарақ жасайтын кәсіпорнында Орта Азия мен Қазақстаннан мобилизация бойынша келіп істеп жатқан әлденеше ондаған мың адамы бар өңдірістік үлкен қалаға жіберді. Мұнда келгеніне де, міне екі жылдай боп қалды. Жуырда ғана тыңғылықты қызметі үшін өзіне кіші лейтенант деген әскери атақ берді. Бастығы: «Енді сен офицерсің. Қазармаға жатқың келмесе, дербес пәтер жалдауыңа болады»,– деп түсіндірді. Неге екенін өзі де білмейді, дербес пәтер жайы сөз болғанда екі беті өртеніп кете жаздады. Ішінен жеке шыққысы кеп–ақ тұрса да, ұялғанынан: «Қамқорлығыңызға көп рахмет! Мен сол қыздармен бірге тұра берем. Міндетті түрде бөлектену керек болса, алда көрерміз..,»—дей салды. Анау әскери тіршілікке жегін боп қалған біреу білем: «Әрине, солдат пен офицердің бірге тұрғаны тәртіп емес!»—деп өзеурей түсті.

	Қазір келе жатқанда Нұрбибі сол дербес пәтерге тезірек шықсам деп іштей асығады...

	Мана киноға дейін Дәрмен екеуі Орел — Курск аралығындағы кескілескен қанды шайқас жайында радиодан тыңдап, газеттен оқып, жұрттан естігендерін ортаға салып, өздерінше саналуан жорамал айтып, бал ашып, қаруластардың қайраты мен күшіне қатты сүйсініскен. Біздің Бас Командованиенің көрегендігі де көп сөз болғанды. Небір әділ де асқақ мадақтау сөздер айтылды. Дәрменнің: «Немістер енді есін жия алмайды. Осы күйрегені — күйреген»,– деген сөзі Нұрбибінің жадында тұрып қапты. Гитлер фашизмі мен оның қанішер сыбайластарына қарсы күресіп жатқан лагерьдегі әрбір кісіні қатты қуантып, көңлін жадыратқан жеңіс күні жақын қалғанына көздерін жеткізе түскен бұл тарихи жеңіс Нұрбибінің де жүрегін лүпілдетті. Жаңа Дәрмен бір сөзінде:

	«Мынадай бір ғасырда бір болатын ұлы шайқасқа қатыса алмағаныма қатты өкінем»,– дегенде, Нұрбибі шынымен айтып отырсың ба дегендей (қызмет кімнің мінезін өзгертпеген), жігітіне тексере қарап еді, Дәрменнің ағынан жарылып айтып отырғанына көзі жетіп, іштей өте разы боп қалды. Дәрменнің инабаттылығы мен ұялшақтығын да әуелде танысып– білісіп болмаған сырмінез кісінің сырт сыпайыгершілігі болар деп сеніңкіремей жүрді. Қазір бұлары оның тумысынан бойына біткен қасиеті екеніне көзі жеткен сияқты. Жігіттің сырына ортақтасып, мінез– құлқын біліп, ақыл– парасатына бойлаған сайын оны өзіне жақын тартып, кейде тіпті жүрегі елжіреп, кұшағына кіріп кеткісі кеп тұратын бір сиқырлы жайларға ұшырайтын боп жүр соңғы кездері. Бірақ өзін бар әлінше тежеп, тізгінін қаттырақ ұстап бағулы.

	* * *

	Балдақты тастап, өз аяғына жалынғанда, Дәрмен түңғыш рет бауырын көтеріп, аяғынан тәй– тәй басқан баланың қуанышының қандай болатынын өз басынан екінші рет кешіргенге ұқсайды. Сол күні Нұрбибімен кездесті. Бойжеткен де өзімен алғаш ұшырасып тұрғандай, қиыла қарап, бұрынғыша мүгедекпен емес, қыз сүйер жігітке душар болғанын сездіргендей еді. Күндегісінде, балдаққа сүйеніп еңсесін көтере алмағандықтан ба, бойлары бірдей сияқты боп көрінетін. Ал енді аяғына етік, үстіне әскери киім киіп, жалпақ офицер белбеуімен белін қынап, пилотканы оң шекесіне қойып, қыздың алдында жарқ ете қалғанда, бойжеткеннің жүрегі өзіне бұра тартып дір еткендей болды... Иығындағы погоннан үш жұлдызшаны көріп:

	– Аға лейтенант жолдас, алдыңызға кіші лейтенант келіп тұр, не бұйырасыз?—деп Нұрбибі қолын шекесіне қойып, етігінің тақасын әп– әдемі тық еткізді. Екеуінің де көздері күлімдеп, өңдері бал– бұл жайнайды.

	– Вольно, товарищ младший лейтенант. Қала аралағанда менің қасымда боласыз. Көрікті жерлерін көрсетесіз.

	– Слушаюсь!..

	– Сіз мені қолтықтап аласыз.

	– Слушаюсь!..

	Осы бір әскери қарым– қатынасты әзілге айналдырған әдемі қалжыңның аяғы екі жүректі тезірек табысуға шақырғандай шат– шадыман күлкіге ұласты. Екеуі де мәз– майрам.

	Дәрмен госпиталь бастығына барып, аяғын жаттықттыру үшін қалаған кезінде қалаға шығып тұруға, жаралылардың пижамасымен емес, өзі киіп келген офицер киімін киіп кетуге арнайы ұлықсат алғанын айтты. Мұның бәрі кім үшін екенін қыздың өзі түсіне жатар деп ар жағын жалғамады.

	Әмірін орындағандай, Нұрбибі өзін қолтықтап алды. Біраз жер екен, қыздың трамвайға мінсек қайтеді деген ұснысын қабыл алмай жаяу жүріп еді, Дәрмен паркқа аяғы ауырыңқырап шақ жетті. Дегенмен, кызға сыр білдірер түрі жоқ. Нұрбибінің өзі: «Кішкене отырайықшы»,– дегесін барып ұзын орындықтың шетіне тізе бүкті. Өзі ештеңе демесе де, ешқандай емеусін білдірмесе де, қыздың қасы мен қабағына қарап– ақ көп нәрсені аңғара қоятыны, сосын көңлінен шығатын қылық көрсете білетіні жігітті қатты қуантады. Бірақ бұл жайында тіс жарып қызға ештеңе деген жоқ, демесем деп бекінеді. Бір– екі рет қатты бір мейірімі түскен, қыздың қылығына мейлінше риза боп, сезімі толқыған шақтарда айтып қоя жаздап барып, тіл ұшына келген жерінен кері қайтарып, өзін– өзі тежеп тастады. Біраз отырған соң, екеуі парктың ішіндегі циркке барды.

	Цирктің ойыны басталып, төбедегі нән шамдар сөнісімен– ақ, Дәрмен қыздың екі қолын бірдей алақанына салып, сылап– сипай берді. Бұрындарда бойжеткеннің қолы, жаны жоқ нәрседей жігіттің алақанында қимыл– қозғалыссыз жата беретін болса, қазір олай емес: Дәрменнің қолын Нұрбибі, кейде қымсынғандай қылық көр– сете отырып, өзіне тарта қысып– қысып қояды. Бұлар ойын жүріп жатқан аренаға жақын жайғасқан– ды. Дәрмен ойын көрсетуге шыққан әйел– қыздарды — тілдей– тілдей плавки мен қос анарын көмкерген аумағы тұтқыштай ғана шүберектен басқа үстінде ылпасы жоқ — тырдай жалаңаш деуге боларлық акробаткаларды көргенде, олардың сырт сымбаты, көздің жауын алған сиқырлы дене сұлулығы өзін қатты тамсандырды. Осы сәт ойына:

	«Нұрбибінің сырт бітімі де осындай ма екен?– деген шалдуар бір ой түсіп еді, бұған қатты ұялып қып– қызыл боп кетті.– Әдепсіз жігіт болмасаң игі еді..,»– деп өзін– өзі іштей жекіп тастады.

	– Сізді мына жалаңаш қыздар сиқырлап тастағаннан сау ма?..– деп Нұрбибі ыстық демімен шарпи, құлағына сыбырлап еді, Дәрмен ұялғаннан, әм қысылғаннан жерге кіріп кете жаздады. «Тірі өлім деген осы болар!..—» деді ол іштей өзін– өзі жерлеп.

	Цирктің ойыны біткен соң екеуі қолтықтасып, паркті бір айналып шықты.

	Жігіт қызына сахарин3 араластырған балмұздақ әперді. Тым тәтті нәрсені ұнатпайтын әдеті болса да, Нұрбибінің көңлі үшін Дәрмен де жәй қағазға түрілген балмұздақтың біреуін жеп тауысты. Дарбазаға тақау бір– екі кісілік қана үйеңкінің тасасына қойылған орындықты көргенде Дәрмен қуанып кетті: бірден көп жүріп қойғандықтан болар, аяғы қақсап келе жатыр еді. Орындыққа көзі түскен қыз да:

	– Мына жерге бітігене отырайық. Ертең тұралап қап жүрерсіз,– деп қамқорлық білдірді.

	Дәрмен қарсы болмады.

	Айтылатын әңгімелердің түбі көрініп қалды ма, қалай, жігіт жаңағы цирктен алған әсерін сөз ете бастады. Акробат қыз– келіншектердің сұлу сымбатын сүйсіне айта бергенде, Нұрбибі:

	– Құлын мүшелісін көре алмадық қой,—деп мырс етті.– Өнебойы жаттығу ғой оларды жасартып, тығыршықтай етіп көрсетіп тұрған. Және артист әйелдердің көбіне– көп сыртына қатты көңіл бөлетіні бұрыннан белгілі емес пе?!.

	Дәрмен қысылып қалды. Лақша секіріп, қолды– аяққа тұрмай жайнаңдағанымен, бір– екеуіне жақын келгенде көз тоқтатып қарап еді, кекселеніп қалғаны байқалып– ақ тұрды. Ішінен: «Рас– ay, өзі..,»—деп қызбен келіскендей болды.

	Нұрбибі ойын жалғастыра түсті:

	– Біздің қазақ қыздары әдептен аттағысы келмей кілең оранып– қымтанып жүреді. Сосын ғой... Әйтпесе небір сұлу сымбатқа көзі тоймай қарай берген болар еді, әсіресе еркек заты... Өткендер қыз тұлғасын «құлын мүше» деп неге ауыздарының суы құрыған дейсіз...

	Дәрменнің көңлі тасып отыр. Қыздың осы бір жабырқаңқылау шыққан лебізінде көп сыр жатқанын іші сезедй. Ал сәл нәрсені қызғана кету әйел затының бәріне тән қасиет екенін өзінің бұрын да бір байқаған жерлері болған...

	– Қалқам, мына сөзіңе мен қуана қосылам! — Ендеше сырт жерде жүр екенмін деп көрінген жылтыраққа сұғыңызды қадай бермеңіз...

	Міне, қызық! Дәрменнің бүйрегі бүлк ете қалды Нұрбибіні қызғаныш сезімі кәдімгідей буып алған болды.

	– Айналайын, қасыңда өзіңдей әрі ақылшысы, әрі сарапшысы бар жігіттен асқан бақытты ешкім болмас, сірә да..,– қыздың екі қолын алақанына салып қыса ұстап,– айналайын, мен көрсе қызардың адамы емес– пін. Жаңағылар сенен садағам кетсін!– деумен бірге шап беріп қызды аузынан сүйіп алды.

	Нұрбибі мұны күтпеген болса керек, біртүрлі діріл қағып селк етті де, теріс қарап отырып, солқ– солқ жылап жіберді. Көз жасы арасынан:

	– Аға деп арқа тұтып жүрсем... Осындай қысталаң шақта бұл болу керек пе адамның көңлінде?!. Дәрмен ысырылып барып, қызға тақала отырды. — Айналайын, ағаттық істеген болсам, ғафу ет! Бірақ «қырық жыл қырғын болса да, ажалды өліп, бейнетті бүледі» деген мақал бар қазақта. Қандай қантөгіс, қысталаң шақ болғанмен тірілер тіршілігін етпесе, өмірде қандай сән қалмақ? Құй сен, құй сенбе, құй илан, құй иланба, жар сүйсем деген арманыма кездестірген тағдырға өз басым мың да бір рахмет айтам!..

	Нұрбибіде үн жоқ. Бірақ жылауын тоқтатты. Сол бұп– бұйығы, томаға– тұйық теріс қарап отырған күйі бет орамалын бір бүктеп, бір жаза береді.

	Дәрменнің де құр сүлдері қалған, еш қимыл– қозғалыс жоқ. Өзін біреу орындыққа сол күйінде мықтап тұрып шегелеп тастағандай, тырп етер емес. Темекі тартқысы кеп кетсе де, екі қолын қозғалта алмай– ақ қойды. Жағы да қарысып қалған: ләм– мим дерге шама жоқ. Басы мең– зең. Тек жұдырықтай жүрегі, мәреге таянған ат тұяғындай, көкірегін дік– дік ұрады.

	Біраздасын барып:

	– Қайтсақ қайтеді?—дегенде, әбден бір шаршап– шалдыққан адамдай, қыздың дауысы әлсіреп шықты.

	– Болады.

	Дәрмен жедел көтерілді. Қызды орнынан демдеп тұрғызғысы келді ме, әлде не, жігіт қарсы алдына барып қызға қолын созды. Сол белі бүгіліп, жерге қарап отырған күйі, ұяла жасқанғандай қалпын өзгертпестен, Нұрбибі де қолын көтере берді.

	Өзінің қолын қақпағанына төбесі көкке жеткендей шексіз қуанған Дәрмен асау арғымақ арманының күлте жалына қол артқандай болды.

	...Бір күні Нұрбибі сөз арасында, бастығы қатардағы қыздардан бөлек тұр деп болмағап соң, жеке пәтерге шыққанын айтып қалды. Бүған Дәрмен де қуанып кетті:

	– Тамаша болған! Шашу шашып, қашан ерулік апаруға болады?

	– Шашу апарарлықтай менің басыбайлы үйім емес қой.

	Ерулігіңіз бір сәрі...

	Соңғы күндері екеуі қатарынан екі peт қатты жауынның астында қалғандары бар еді. Соларын еске түсірген Дәрмен:

	– Ең болмаса анадағыдай жауынды күндері барып паналауға жарамай ма?—деді.

	– Неге? Жауынсыз– ақ келіп тұруыңызға болады. Бөлме жеке. Әйелдің өзі сменамен жұмыс істейді. Баласы оқуда. Бірақ жасауым тым жұпыны: солдат керуеті мен казарманың қара тумбочкасынан басқа дәнеңем жоқ...

	– Қазір жасау жинайтын кез бе?

	– Қомсынбасаңыз болғаны да...

	– Не деп?! Оған ешқандай себеп жоқ қой! Дәрменнің ағынан жарылуы қыз жүрегінін, ең бір нәзік қылын әдемі шертсе керек, Нұрбибі жігіттің иығына ерке– наздығы аралас асыла кетті.

	Әңгімеден– әңгіме шығып, Дәрмен қазақша асылған еттің дәмін татып көрмегелі талай заман болғанын айтты. Жолшыбай базарға соғып, саудагерлер сатып тұрған ет сөресін аралады. Удай қымбат екен. Қой етінің килосы үш жүз елу сом! Онан әріректе арпаның ұнының стаканын бір шал 100 сомнан сатып тұрды.

	Нұрбибінің ұялып– қысылғанына, алғысы келмегеніне қарамай, Дәрмен оған мың жарым сомдай ақша ұстатты.

	– «Жарлының бір тойғаны — шала байығаны» деген бар емес пе? Сенің арқаңда бүйірім бір шықсын!

	– Қалайша менің арқамда?

	– Айналайын– ау, сен болмасаң, қазақтың етін маған кім асып беретін еді?

	– Мен істеген тамақ дәмсіз боп жүрсе ше?

	– Әуелі істеші. Сосын көрейік.

	Осылай екеуі бір– біріне қақпа сөз тастай жүріп, базардан екі килограмм ет, төрт стакан ұн, бір стакан тұз алды. Қымбат бағасына көне шүберектен ызған және бір сетка сатып алды. Әлгілерін соның ішіне салды. Сетканы қолына ұстап, Нұрбибіні қолтықтап, кәдімгі ерлі– зайыпты кісілердей жұптасып, қас қарая, екеуі қыз тұрған пәтерге көтерілді.

	Есігі өз алдына, шағын ғана бөлмеге кіріп келгенде Дәрмен үйдің іші, мана Нұрбибі айтқандай, тым жұпыны емес, тап– тұйнақтай, әп– әдемі көңірсіп тұрғанын көрді. Терезенің алды толған гүл. Тумбочкасын кестелі ақтықпен көмкеріп қойыпты. Жақынырақ барғанда оның тауары солдатка жазда берілетін шұлғаулық мата екенін аңғарып қалғанына өзі өкінді. Аяқ астына көне шинельдің іліп алуға жарарлық жерінің бәрін қиып алып, сосын қос– қабаттап әп– әдемі етіп қиюластыра сырып тастаған кілемшені аңғарған Дәрмен:«Мына қыз өте ұсынақты болар, заты»,– деп ішінен ұната күбір етті.

	Нұрбибі бөлменің ауыз жағындағы кішкене шойын плитаға от жағуға кірісті. Дәрмен сарайға барып қайың кеспелтектерін шолақ сапты балтамен құшырлана жарып, таси бастады. Нұрбибі қарсы орамдағы колонкадан су әкелді.

	Жаңа ұя салған қос қарлығаштай жұптарын жазбай, біріне– бірі сүйене, қолдай әп– әдемі тіршілік істеп жатқан бұл екеуін сырттай көрген кісі жүректері жарасып жаңа отау құрған бақытты жастар дерлік еді.

	Қос қарлығаш тіршілік қамын жасап, өздері қатты сағынған тағамын пісіргенше, оны рақаттана жеп, соңынан елдегідей шай қайнатып ішкенше түннің біраз уақыты боп қалды.

	Госпитальға қайтпақ боп сыртқа шыққан Дәрменге Нұрбибі де ере жүрді. Түн көзге түртсе көргісіз, тастай қараңғы екен. Және бұл жер завод жұмысшылары тұратын қаланың шеті болатын. Ал госпиталь — орталыққа таяу. Қыз жігітті аяп кетті. Бір оқталып, бір тоқтап, әсіресе ұяттан аттай алмай ойындағысын ішке сақтап, жігіттің қолын жібермей калиткаға шейін еріп барды. Дәрменнің әй– шәйға қарамай госпиталына қарай тоқтаусыз тартып кетпек түрін байқап, амалсыздан тіл қатты:

	– Сіз... егер ұрыспайтын болса, қона кетсеңіз қайтеді... Бұ маңда жулик көп. Қаруыңыз да жоқ екен, жазатайым...

	– А, солай ма өзі? Қамқорлығыңнан айналдым сенің!..– деп Дәрмен қызды жерден тік көтеріп алып, бауырына қысқан күйі, үйге кірді...

	...Ертеңіне кыздың жауырынын жапқан колаң шашын қастерлеп

	—– Тағдыр қосқан қосағым менің!– деп емірене құшып– құшып алды.– Бүгін барып ЗАГС– ке тіркелейік. Бәрі заңды болсын!

	Шашын тарап болғасын, екі беті бал– бұл жанып, жанарында бақыт нұры ойнаған Нұрбибі Дәрменнің мойнына асылып, бетіне бетін басып аз– кем отырып қалды. Жігіт те өзін ыстық аймалап, қорғасындай балқымасына қояр емес. Біраздасын барып жігіттің екі бетін жұмсақ алақанымен қыса ұстап, көзіне көзін тосқан Нұрбибі алғаш рет:

	– Жаным!– деп жігітті өзі аузынан құшырлана сүйіп– сүйіп алды.– Жаным, алақандай қағазда тұрған не бар? Осы соғыс аяқталып, тірі қалар болсақ, өз елімізде, өз жерімізде сән– салтанатпен некеге тұрармыз! Жақсы ма?– деп қыз сүйгенінің қолтығына кіре түсті.

	– О да дұрыс екен!– деді Дәрмен жас жарын екі көзінен алма– кезек сүйіп жатып.

	* * *

	Нұрбибінің ыстық ықласының шипалық та әсері болды ма, қалай, мен жаз шыға құлан таза жазылып кетті. Тіпті өзін бір– екі рет биге де апарды. Мектепте оқып жүргенде батыс– европа билерін үйренгені мұндай жақсы болар ма: Дәрмен екеуі би алаңында да әп– әдемі үйлесіп кетті. Нұрбибі бұрын елін, жерін сағынып кейде жападан– жалғыз жылап та алатын. Туысқан– туғындарынан, қатар– құрбыларынан хат келсе, солардың дүз– дидарын көріп, ауызба–ауыз сөйлескендей боп бір жасап қалатын. Өсе келе, қызмет бабымен болсын, былай да біраз нәрсені көріп– білгендіктен бе, мінезі өзгеріп, тым тұйық, бұйығы боп алғанына кейде өзі қайран қалатын. Жұмысына тыңғылықты, мінезі салмақты, артық сөзі, жүрісі жоқ болғандықтан өзі істеп жүрген коллектив шын сыйлап, құрметтей бастағанын да байқайды. Қейбір бірінен шыға бірін құшақтауға әзір тұратын жеңілтек қыздарға ұрысқанда бастықтардың өзін оларға өнеге, үлгі ретінде айтып жатқанын құлағы шалғанда мерейі өсіп, төбесі көкке жеткекдей боп қуанып қалатын. «Халқымның атына кір келтірмесем болды, әйтеуір. Қазақ әйелдерінің абыройына шаң жұқпағаны жақсы»,– деп іштей түйетін. Бірақ кейде жалғызсырап өзін қоярға жер таппайтын. Сондықтан болар, қылмыңдаған бастығы: «Неге бүгін жабырқаңқы жүрсіз?»—деп сұрап қалатын. Ондайда: «Жәй, әшейін..,»—дей салатын. Бір өзі бірнеше орамды алып жатқан осы бір айбарлы да айбатты мекемедегі пәлен жүздеген еркектердің ішінен тек қана сол бастығынан сескенетін. Жасы елулерге келіп қалса да, оның талай ашық ауыз қыздарды жер соқтырғанын жақсы біледі. Олардың біразы өзіне келіп мұңын шаққан– ды. Бастық үлкен бір қалада туып– өскен көрінеді. Үш баласы мен әйелі күні бүгінге дейін сонда тұрып жатыр деседі. Ұсынғанын құр жібермей, көлдің қазын, өзеннің үйрегін, даланың дуадағың, қырдың киігін атып ала беріп– ала беріп әбден дәніккен құнығы аңшыға ұқсатады жұрт оны. Бір– екі рет өзіне де қиыла қарап: «Қалай тұратыныңызды көрсем қайтеді? Ерулігіміз де болар...»—деп жылмаңдап еді, өзі оған қырсығып, үй номерін айтпай қойды. «Ол пәтер маған онша ұнамайды. Басқа бір үйге ауысам шығар»...– деді қашыртып.

	Қазір Нұрбибінің жағасы — жайлау, төбесі — қыстау. Дәрменмен танысып, табысқалы бері аспаны ашылып, төбесінде өнебойы құдіретті қызыл күн жадырап тұрғандай көрінеді. Жерінің кеңігенін айтсайшы! Сүйгенімен жүріп өткен әрбір көше, бірге отырған әрбір орындық, қолтықтасып барған кино– театры, қол ұстасып серуен салған парк– скверлер — бәрі де, қасынан өткенде ескі танысындай жылы ұшырайды, жаныма жақын тартады. Өзін:

	«Бізді ұмытқан жоқсың ба?»—деп қол бұлғап шақырып тұрғандай болады.

	Ғұмырлық сенімді серікке не жетсін! Дәрмен қайтадан майданға аттанып кетсе де, тап қазір де өзінің қасында жүргендей сезінеді. Нұрбибі бұрынғыдай жалғызсырайтын емес. Кейде сағыныш өрті жүрегін шарпып кеткендей болады. Ол сәттері:

	«Тентек болма. Жалғыз сенің ғана сүйгенің емес қой қан кешіп жүрген..,»,– деп өзіне– өзі басалқы айтып, сезім құйынын ақылға жеңгізіп бағады.

	Майданға аттанар алдында Дәрмен тағы да ЗАГС жайын айта бастап еді, өзі әнеугі айтқанын сөзбе– сөз қайталады.

	– Соңынан мені жазғырып..,– дей бергенде, Нұрбибі ерке– назы аралас, Дәрменнің аузын жұп– жұмсақ алақанымен жаба қойды. Жігіт үн шығармастан, қыздың алақанын құшырлана сүйіп– сүйіп алды. Сол түні екеуі ерелі таңды көзімен атқызды десе боларлық. Рахаттана сыр шертісті. Сондғы Дәрменнің:

	– Қайран, жүрек жылылығына не жетсін! Одан асқан құдірет бар ма жұмыр жердің бетінде!– деп тебіренгені өзін тіршілік төріне қолынан жетелеп бір– ақ шығарғандай болды.

	– Тіршілікте үміттен үлкен нәрсе жоқ. Тек үмітіміз үзілмесін!– деді Нұрбибі де Дәрменге тығыла түсіп.

	– Дұрыс айтасың. Үмітің үзілсе, караңғыда колыңа ұстаған шам– шырағың сөнді дей бер. Онда өзіңнің де өшкенің...

	– Жаным, екеумізді ұлы жеңістен кейін аман– есен қауыштыруға жазсын! Менен еш қам жеме!..– деп Нұрбибі сүйгенін ыстық құшағына алды.

	Нұрбибі вокзалға барып жігітін поезға мінгізіп салды. Дәрмен біраз күнге саяхаттап қайтуға кетіп бара жатқан адамдай екеуі күліп– ойнап айрылысты. Ал пәтеріне қайтып келгеннен кейін көз жасын тия алсайшы. Ұзақ жылады. Еңірегенде етегі толды. Сұмдық егілді. Ішегі түйіліп ықылық атса да, көңлін тоқтата алмай әлек болды. Осылайша аңырағаны өмірінде алғаш рет болар.

	Дәрменнен хат соңынан хат келіп тұрды. Ол жазған әр тарақ қағазды бойтұмардан бетер қастерлеп, сүйгенінің хаттарын сақтау үшін арнайы шкатулка сатып алды. Ол шкатулка дәйім жастығының астында жататын болды.

	...Жеңіс туын желбірете қырық бесінші жылдың қадірлі көктемі де келді. Астаң– кестеңі шыққан Батыс Европадағы үлкенді– кішілі мемлекеттер совет жауынгерлерінің ерлігіне бірінен соң бірі бас иіп жатты. Солардың ішінде өзінің Дәрмені жүргенін және жәй ғана қатардағы солдат емес, ұшқыш– истребитель екенін Нұрбибі өзіне зор мақтаныш ететін. Соңғы жіберген суретінде алпамса кеудесінің екі жағы да жауынгерлік ордендер мен медалдарға толып тұрғанын көргенде, қуанғаннан, суретті төсіне басып, бөлмесін әрлі– берлі кезе берді.

	Дүниені дүр сілкіндірген тоғызыншы май да келді. Басқа халықтарды халық қатарына, елдерді ел қатарына санамай мардымсыған Батыс Европаның төрінің төбесінде, Гитлер ойнақ салған нақ төсінде ұлы жеңістің алқызыл тәкаббар жалауы асқақ желбіреді. Дүниежүзілік кесапаттан тірі қалған пенде еңсесін көтеріп, есін жиды; тіршіліктің адам деген атқа сай қамын ойлай бастады. Өздерін ғана адамға санап, қалған халық, ұлт, нәсілдің бәрін үй– орманы, бала– шағасы, тұқым– зәузатымен құртқанын құртып, қалғанына әлдақашан адыра қалған құлдық қамытын кигізбек боп адам қанын судай шашқан, бейбіт жұртты топалаң келген қойдан бетер қырып– жойған, адамзаттың азғындай бастаған ең бір зұлым қанішерлері мен баскесерлері атанған Гитлер және оның жексұрын тобы, үстіне өрт келген ордалы жыландай өлгені өліп, күйгені күйіп, қалғаны жеңімпаздардың қолына түсіп, зұлымдық пен ойраншыл орданың күлі көкке ұшты. Қандай өңді болмасын, қай тілде сөйлемесін, қай дінді ұстамасын, қандай қоғамның қол астында болмасын — адамдардың бәрін өзіңдей адам деп қадір тұтатын, бауыр санайтын жер бетіндегі ақыл– есі түзу пенденің сол тоғызыншы май күні түп– түгел тақиясын аспанға атқаны хақ!

	Соғыс атты қара түнек сейіліп, жайма– шуақ жаз келгендей жадырады жер беті. Бірақ... бірақ Нұрбибі Бейсенова үшін тоғызыншы май өміріндегі ең бір қайғылы, қасіретті, бақытсыз күн болды. Тап сол күні, бір күн ерте, не бір күн кеш емес — тоғызыншы май күні, Берлин үшін болған ауыр да ақырғы шайқаста ұшқыш– истребитель капитан Жакеев Дәрменнің қатты жараланып госпитальға түскенін, көп ұзамай қайтыс болғанын хабарлаған «қара қағаз» тиді соры қайнаған Нұрбибінің қолына...

	Соғыс аяқталысымен алуан сипатты мекемелердің бірісі тарап, бірісі қысқарып, біріне– бірі қосылып– ажырасып, қиырман да шиырман болды. Нұрбибі істейтін мекемеде ғана ешқандай өзгеріс болған жоқ. Қайта штат үстіне штат қосылып, жаңа басқарма, бөлімдер ашылып жатты. Қиқаңына көнбеген бастығы соңғы кездері өзіне әбден жауығып алған– ды. Арнайы білімі жоқ деген сылтаумен, «жығылғанға — жұдырық» деген осы болар, әлі есін жиып үлгірмеген Нұрбибінің орнына басқа бір ойнақшып тұрған ажарлы келіншекті алды да, өзін округтары офицерлер резервіне жөнелте салды.

	Резервте әйелдер аз екен. Оның есесіне еріккен еркек офицерлер сеңдей соғылысады. Нұрбибі бір военфельдшер татардың қызымен танысты, екеуі жолдас боп кетті. Here екенін білмейді, мына қыз тамаққа жұрттың ең артынан барып жүрді. Бір күні өзі қыстап болмаған соң түскі тамаққа жұрттың ең бір көп келетін кезінде екеуі қолтықтасып, ат қорадай кең асханаға кіре бергенде, кейісі тамақ ішіп, көбісі тамақ күтіп отырған жап– жас жігіттер — офицерлер, қойға қасқыр шапқандай:

	– Рама!

	– Ра–ма!!

	– Ра–ма–а!– деп тұс–тұсынан еліре айқайлап, үйді бастарына көтерді.

	Мұның не пәле екенін түсінбеген Нұрбибі серігіне қарап еді, кескінінен шошып кетті: екі бетінен қаны қашып, көзіне мөлт– мөлт етіп жас кеп қапты. Екеуі сыртқа атып шықты. Әлгі қыз ал жыласын кеп, солқылдап тұрып егілсін. Нұрбибі құрбысын жұбата алсашы.

	– Сволочтар.. Бәрі де сволочтар..– деді ол әрі ашынып, әрі егіліп,– осы ақымақтардың талайын, елімге басымды байлап жүріп, ажал астынан алып шығып едім...

	«Рама» деген сөздің сұмдық мағнасын Нұрбибі соңынан білді. Немістің «фокке — Вульф» дейтін барлаушы самолеті болған. Оның ешқашан жиылмайтын екі сирағы болады екен. Содан әскер қатарында болған қыздар мен әйелдерге кейбір оңбағандар «рама» деп ат тағады. Сонда бұл бұты жиылмайтындар деген жаман сөзге меңзейтін боп шығады...

	Мынаны естіп– білгеннен кейін Нұрбибінің төбе шашы тік тұрды. «Адамдар кейде неге соншама дарақы, мейрімсіз болады екен? Қысталаң шақта істелген қайырымды қалай ұмыта алады?»– деп құрбысынан бетер күйінді.

	Сосын әр бастықтың алдына бір барып, армиядан босату туралы үзілді– кесілді талап қойды. Ақырында дегеніне жетті де.

	Төрт жыл көрмеген еліне келді. Жалғыз шешесі, аурудан ба, бұдан бір жыл бұрын дүние салыпты. «Қырсық бір айналдырғанды шыр айналдырады» деген осы болар»—деп тағдырдың соққысына қасарыса тұрған Нұрбибі тас түйінді де, облыс орталығы қайдасың деп тартып ортырды, шешесін қара жерге бергеннен кейін туған аулында да қарайлайтын ештеңесі қалмағынына көзі жетті.

	***

	Содан бері табаны күректей жиырма жыл өтті. Пенде үшін бұл аз уақыт емес. Нұрбибі осы мезгілдің ішінде жақсы да, жаман да адамдарды кездестірді; сүйіндіргені де, күйіндіргені де болды; біразымен тіршілік ләззатын татысып та көрді. Бірақ бәрі, сайдан көтерілген тұмандай, біраздасын ғайып боп отырды. «Осының етегінен ұстармын– ау»– деп беріле, үлкен үмітпен оқталған ада– мының өзі, көп ұзамай тұрлаусыз, шен құмар немесе жәркелеш біреу боп шыға берді. Баянсыздық өзін әбден жабырқатты. Сосын:

	«Жаман ерден жайдағым артық, жаман байдан бойдағым артық»,– деп, өмірден сопа басы өтуге бекем бел байлады. Көп қатарлы кезекке тұрып төрт қабат үйдің үшінші этажынан бір бөлмелі өз алдына дербес пәтер алды. Пәтері пармен жылытылады, ыстық– салқын суы да бар, газ да қондырылған. Армияда жүріп там– тұмдап жиған– тергенін үнемдеп жұмсап, есеп қызметкерлерінің орта буын мамандарын дайындайтын екі жылдық мектебін бітірді. Сосын бір көңілдесі арқылы қаладағы банктың, бір әйелдің күнделікті тұр– мысына жетерлік ақшасы бар, шатағы жоқтау бір қызметіне орналасты. Титтәйінен ұқыпты, жоғарыдан айтылғанның бәрін жерге түсірмей қағып алып, қалт етпей орындап үйренген Нұрбибі бірнеше жылдан соң, осы мекеменің ең бір сенімді, белді қызметкері болып алды. Келе– келе оның өмірдегі бар алданышы тек қана қызмет болды. Нұрбибінің бұл қасиетін жоғарыдағылар да көре білді. Дәл бүгінге дейін Нұрбибі банк басқарушысының орынбасары боп істеп келді.

	Хикаямыздың басында Нұрбибі хат алды деп едік қой, Ол хатқа бір– ақ рет көз жүгіртуге шамасы келген Нұрбибі, өзінің ауруханада жатқанын соңынан білді. Баяғы сол, бар болғыр, жүрегі. Бірақ қазір жатқанда қабынуын біршама қойғанға ұқсайды.

	«... Жиырма жыл өткенде барып хат жазады. Не деген қатал адам?! Жиырма жыл бойы менің не күйде екенімді біле жүріп, ат ізін салмады– ау... Адам да мұндай да қатыгездік бола береді екен–ау».

	Нұрбибі шалқасынан жатыр. Қасындағы көрші әйелдер тәуірлене бастаса керек, аурухананың ауласындағы ағаш саясында серуендеуге кетті. Өзіне дәрігер, жүру былай тұрсын, басын көтеруге ұлықсат етпей қойды. Қазір жатқанда екі көзі төбедегі төрт тармақ шамда. Ал ойы өзі бір– ақ рет көз жүгірткен хатта, көңлі сол хаттың иесінде. Бір– ақ рет көз жүгіртсе де, хаттың біраз жері, о жасаған, көңлінде жатталып қапты. «... Шаш ағарып, тіс сарғайып елу деген белге де көтеріле бастаппын...» Ия, ол қазір қырықтың үшеу– төртеуіне келген болар. Өзім де «қырықтағы әйел — үміті қырқылған әйелдің» бірі емеспін бе?

	«... Қатыгез тағдыр өмірдің аз ғана қуанышын да көпсінді маған»..,– деп егіледі.– Ал мен не көрдім? Бір айға толар– толмас, өң мен түстің арасындай ғана бақыт шапағы ма? Оны бірге бөліскен жоқ па едік? Одан кейінгі жиырма жылдың ішінде сондай бір сәтті әрі іздеп, беpi іздеп басымды тауға да, тасқа да соққанмен, кезіктіре алмай– ақ қойғаныма арым айғақ. Жиырма жыл бойы ойсыраған көңілдің орнына түспегенінен жаман азап болар ма төмен етек ұрғашы үшін?

	Енді бәрінен де көңіл қайтып, жүрек жабырқап, қызық дариясы тартылған шақта шап бергені несі?!... Жер басып жүрген пендеге тіршілікте жалғыздықтан ауыр жапа шегу, жаза тарту болмақ емес. Түрмеге салғанда басқадан бөлектеп жалғыз өзін қамап қою ең ауыр жаза ретінде неліктен қол– данылады дейсің... Оны айтады. Төрт мүшесі түгел, дені– қарны сау адамның, мейлі кім бол сын, шынайы махаббатты, жүрегіңді елжіреткен еркелікті, сезім құйынын тағаты таусыла аңсайтынын қайтерсің... Бұлар болмаған жерде жадыраған күннің өзін көзіңе ілмей, айналаң тегіс қара түнек кұсап кететін шақты қайда қоясың?!»

	Ой, толғаныс, тебіреніс теңізінің ашық айдынында жатқан Нұрбибі, жамылған ақ жаймасын кіндік тұсына таман ысырып тастап, екі қолын айқастыра төбесіне қойды. Құмардан шыға бір керіліп, құрысқан денесін жазайын деп бір ойлады да, бірақ дәрігердің: «Қатты қимыл жасай көрмеңіз!»– дегені есіне түсіп, жайлап қана аяғын созды. Әлі тығыршықтай қос анары көйлегін түрте көтеріп, тынысын молырақ алды. Соның өзіне бойы біраз жеңілейіп қалғандай болды. Сосын қайтадан ой, толғаныс дариясына күмп берді. «... Шіркін, әр пенде әрқашан адамның бәрін өзіндей көріп, оларға әділетсіздік істеп алмасам игі еді деген ойдан айырылмайтын болса!..»– деп жазады хатында. Тірі жүріп жиырма жыл бойы бір хабар бермегені әділеттілік пе?! «... Мұның бәрін сен үшін өлікпен тең болған соң өсіттім...– дейді.– Енді екеуміз де жер ортаға кеп қаппыз; Бағымыз ашылмаған бір жандар екенбіз, біріміз аға, біріміз қарындастай, бірге тумағанмен туғандай боп қалған өмірімізді жұбымызды жазбай қатар өткізсек...»

	Осы тұста Нұрбибі қатты қиналды. Жүрегінің шыдамаған кезі хаттың осы арасы болатын. «О, жазмыш, мағран әлі көрсетпек сұмдығың көп екен ғой!?»—деп іштей зарлап қоя берді.

	Қазір де қазығын айналған арқандаулы аттай осы өтініштен ұзап кете алар емес. Олай да ойлайды, бұлай да толғанады. Бірақ не дерге, не істерге білмей дал. Мұндай сұмдық көрінген пенденің басына түсе бермейтін болса керек. Ақырында оны аяп кетті.

	«Бұған дейін ізі– қайым жоғалғаны тірі күйік болмайын дегені шығар. Мен біреу болмаса біреумен жарасып, теңіп тауып кетер деп үміттенген болар. Бұ да ақылдылық, адамшылық емес пе? Өзі батқан су түбіне мені ала кеткісі келмегені ғой. Сүйгенінің бақытты болуын, сынғанының бүтінделуін шын жүректен тілеу, соған өз әл– хадарынша жағдай жасау да парасаттылықтың бір белгісі емес пе? Табаны күректей жиырма жылдың ішінде менің бағымның бір ашылмағанын көріп, енді күтер ештеңенің жоқтығына көзі жеткен соң, ең болмаса қарауылдай қасында болайын, сыпайы серіктікке жарармын деген байламға келудің өзінде қаншама сыр жатыр... Кеше өзім күлап қалғанда басымды ұстап, аузыма су тамызатын да ешкім болмады қасымда. «Жедел жәрдемге» телефон соғып үлгіріп қана жаным қалды. Мүйізім шықса, жиырма жыл бойы жападан– жалғыз тұрып та көрдім ғой».

	Ол өз жағдайын түгел баяндапты. Қырық бесінші жылы апрельдің соңғы күндерінің бірінде Берлинді бомбалап қайтқан бомбардировщиктерді қорғап келе жатып төменнен атқан жау зениткасының оғынан ауыр жарақатқа ұшырайды. Соғыс даласында мұндай жағдайға душар болғандар қарулас серіктерінен өздерін табан астында атып тастауды жалына өтінеді екен. Ал өзі самолетті қалай жерге қондырғанын білмейді. Госпитальда жатқанда барып есі кіреді. Сосын, «жазымыштан озмыш жоқ» деп тағдырдың басқа салғанын ақырына шейін көруге бекінеді. Біреудің бағын байламас үшін, госпитальдың бастығы ескі танысы екен, Нұрбибіге «қара қағаз» жіберттіреді... Госпитальдан шығысымен туып– өскен жеріне де соқпастан, оқуға барады.

	Педагогикалық институттың тарих факультетін бітіреді. Содан бері мектепте мұғалім боп істеп жатқан көрінеді.

	Ол хатының тағы бір жерінде: «Өмірде өшпес із қалдырарлықтай айнымас достық, көнермес көңілдестік, баянды махаббат бізде жоқ деушілер көбейіп барады. Өз басым бұған қосылмаймын..»—деп жазады. Сонда не болғаны? Өзінің маған салып отырған салмағын осы ойының айғағы ретінде ұсынбақ па?! Ал мен үшін ше? «Өлгені тіріліп, өкені жанған» дегеннің осы болғаны ма? «Жалғыздық құдайға ғана жарасқан» демеуші ме еді бұрынғылар? Сонда косылғаннан не нәпақ таппақпыз?! Әлде «екі жарты — бір бүтін» дегеннің кебі ме? Ең болмаса, бас ауырып, балтырымыз сыздағанда бір– бірімізге септігіміз тиер ме екен? Оның жиырма жыл бойы жоғалып кетіп, енді, аспаннан түскендей, қасыма сұрануында тағы бір сыр бар ма, әлде?!.»

	Халқымыз: «Нелер келіп, не кетпес ер жігіттің басына»,– деп тегін айтпағаны хақ. Сондай– ақ, Қытайдан келген дарушылардың ине терапиясының емі ме, әлде аңсаған адамының аса бір ерекше шарапаты ма — Дәрмен бұрынғы дәрменсіздігінен жиырма жыл өткен соң барып, яғни соңғы айларда аздап та болса айыға бас– тағанға ұқсайды. Бірақ қаншама тұрмыс тартқысын басынан кешкен, бұрыннан да дімкәсі бар Нұрбибінің жүрегінің бала көтеруге мүлдем жарамайтыны анықталды. Содан кейін бұлар панасыз сәбилер үйінен екі жастағы ер, үш жастағы қыз баланы асырап алды да, өздерін тірі жан білмейтін басқа бір қалаға шұғыл қоныс аударды.





3. Сырымды айтам...




	Мені танымайтын қатар– құрбыларым, бұрын қоныстас ауыл– үй дәмдес болған абысын– ажындарым, үлкен апа, кіші сіңлі — бүкіл әйел қауымы, қалды барлық адамзат, сендерге айтам осы бір ондаған жылдар бойы жұттан жасырып, сырт көзге сығалатпаудың бар амалын істеп, бүркеп– қымтаумен келген ішкі сырымды...

	Иә сырымды айтам, Ашық айтам, ашып айтам, ештеңсін де қалдырмай, жасырмай, бүкпей айтам. Сендерге айтпағнда, онда кімге айтам?!

	Менің атым — Құндыз. Кезінде күйеуімнің фамилиясына көшпкендіктен Сейдахметовамын. 1919 жылы кербез Сарыарқаның жылы бір қойнауында дүниеге келіппін. Мен онша көп оқыған да адам емеспін. Бес– алты кластық қана білімім бар. Аудандық ауруханада регистратор боп істеп жүргенімде бізге жаңадан келген бір фельдшер жігітпен таныстым. Көңліміз жарасып, бір жылдан соң тұрмыс құрдық. Күйеуім сырттан оқып, медицина институтын бітіретін жылы ұлды болдық. Жолдасымның екі езуі екі құлағында, қуанышында шек жоқ. Арғы аталарынан бері қарай еркек кіндіктіге зар болып, әр буында біреуден аспай келе жатыр екен, сондықтан ырым ғып ұлымның атын Мыңбай қойды. Күйеуім — Сатыбалды жеті қыздың ортасындағы жалғыз ер бала екен. Талайға тажал боп келген соңғы соғыс бұрқ ете қалғанда, мен тағы екі қабат едім. Жолдасым өзі жоқта шырылдап жарық дүниеге келген қызын көре алмай– ақ кетті.

	Соғыс өзінің жеті ағайынды жұтын ала келді: ауыл ер– азаматынан жұрдай болды; қыз– келіншектердің өзі қызыл эшелонға тиеліп майданға баратыны бір бөлек, еңбек армиясына аттағандары бір бөлек боп ұбап– шұбап кетіп жатты. Елде ұл– қызын көз көрмес қатерлі сапарға шығарып салып, аһлап– уһлегенде көкірегі қарс айрылған кемпір– шал, тірі жетім шикі өкпе сәбилер мен тірі жесір боп балалы– шағалы қатындар қалды. Солардың ішінде өзім де бармын. Бұл — соғыс әкелген жұттың бір түрі. Екіншісі — аш– арықтық.

	Соғыс жеткізген жұттың тағы бір түрі — адамды топалаң тиген қойдай қырған індет, жұқпалы аурулар. Батыстан ағылған босқындармен бірге тажалмен тең небір аурулар ере келді. Папасының көзі, менің қарашығым алты жасар Мыңбайымның қара сүзекке шалдығып, жас жаны қалай қиналғанын, жарық дүниенің қызығын көруге жаралған жанарының қалайша мәңгі жұмылғанын, сай– сүйектеріңді сырқыратып, түгел айтып жат– пайын. Дүниеден тым қыршын кеткісі келмей ышқынып, жас жүрегін өлім қыспағы сығып біржолата тоқтатар алдында ақырғы рет: «Мама!!»—деп мен,сорлыны көмекке шақырды ма, әлде ауаны қарманып папасын іздеді ме, ештеңені білмеймін...

	Өлсем — ұлыммен бірге өлейін деп күні– түні қасында болып едім, содан қара тажал менің өзіме ауыз салды. Екі жеті бойы есі– тұсымды білмей жатыппын. Сол кездері менің Мыңбайжаным да мәңгілікке көз жұмыпты. Бұл соққы да аз екен маған. Біреудің баласын біреу дұрыстап қараушы ма еді, соғыс басталар алдында аяғын қаз– қаз басып жүрген қызым тамақтың тапшылығы мен құнарсыздығынан қайтадан еңбектеп, өзім мынадай боп жатқанда қарасатын ешкімі жоқ болғандықтан, қалың қызылша, көптеген сәбилермен қоса, оны да ала кетіпті.

	Ауруханада екі жарым ай жатып үйіме келгенде, өзімнің от басымды өзім танымай қалдым. Жау шапқанда да мұндай болмас!..

	Бұрынғы зират қаланы айнала ағып жатқан өзеннің арғы бетінде болатын. Әбден титықтаған халық енді бергі беттегі қатындар су алатын тұстағы алақандай жабданға қоя бастапты өлген–жіткенін. Жыпыршыған кішкене төмпешіктердің суға таяу шетінде жатқан қос сыпаны аңырай құшактап есімнен танып қалған жерімнен су алуға келген қатындар қасыма кеп, бетіме су бүркіп, талай– талай тірілтіп алып жүрді... Әлде сүзектің, әлде аштықтың (меніңше, екеуі де емес, ішкі күйіктен болу керек) салдарынан ба, бір жидіп түскен шашым қайтып шыкпай– ақ қойды. «Жығылғанға – жұдырық» деген осы болар, ақырында, «таз қатын» атандым...

	Енді мені тірі жүргізіп қарайлатып қойған бір– ақ үмітім бар. Ол — күйеуім. Онан да хат– хабар жоқ. Бірақ әр үйдің отын өшіріп, шаңырағын ортасына түсіріп жатқан «қара қағаз» маған әлі келген жоқ. Бар жұбанышым, медетім осы ғана. Тірі жүрсе Сатылбалдымның мені табатынын білемін, оған еш шүбәм жоқ. Балаларын аман сақтап, көзіне көрсете алмағаным өзегімді өртегенмен, алда тағы үміт бар ғой, аман– есен қауышар болсақ өлгеніміз тіріліп, өшкеніміз жанар деп медет тұтам. Абажадай үш бөлмеде жалғыздан– жалғыз тұра алмай (отын да жоқ, тәртіптеп ұстауға күш те жоқ), бірге өскен құрбымның бір бұрышын паналадым.

	Ашып– арып, азып– тозып жүрсем де, көп құрбыларым сияқты, көксегеніміз жеңіс болды. Сол сарғая күткен жеңіске бір септігі тиеді десе болды, түні бойы көз ілмей шықсақ та, колхоздың жұмысына ілініп– салынып тарта беретінбіз. Жеңіс, адамзат қадірін білмеген соң, алыстап кеткен кәдімгі өмір де, қазіргіміз асуы, бұлталағы мол соған апаратын бейнет жолы боп көрінетін. Қыз алыста жүрген ғашық жарын қандай сарғая да сағына күтсе, ана майдандағы жалғыз ұлының жолына қарай– қарай екі көзі қалай төрт болса, әйел жау қолында қалған күйеуінен қандай үміткер болса, әке халкымыздың қажымас қамқоршысы болар деп сенген ұлының жиырма жыл айдаудан қашан аман– есен оралуын күні– түн ойлар болса, біз де — бәріміз де жеңіс күнін осылай күттік. Миллиондаған боздақтың жас ғұмырын қыршынынан қиған, дүниеде ең асыл да ардақты нәрсе — адамның ыстық қанын жер бетіне селдете төккен, миллиондаған ата– ана мен бала– шағаны жетім– жесір еткен, миллиондаған бойжеткендердің бақытын ұрлап, күзгі гүлдей солдырған, мың– мыңдаған қала мен селоны жермен– жексен еткен ұзын– шұбақ ұлы керуен — адамзат тарихында бұрын– соңды болып көрмеген мына сұмдық соғыстың тезірек біткенін тіледік. Осыншама қисапсыз құрбандықтың орны өтелер ұлыстың ұлы күні — жеңіс күнін ғашықтарша құштарлықпен күттік. Адамды ақылынан адастырарлық бейнет көрсек те, ар– абыройымыз, ожданымызды аяусыздықпен аяққа таптаған зәбір– жапа шексек те, мал орнына жегіліп жұмыс істесек те, аш– жалаңаш жүрсек те, қорегіміз жүз– жүз елу грамм қара нан мен қара су боп кірпігіміз қыбырлап жеңіс күніне аман– сау жетсек мұның бәрі бір күнгідей болмайды, тез– ақ ұмытылады деп кәміл сендік. Небір сұрқиялық, озбырлық, қомағайлық, бұзылғандықты өз көзімізбен көрсек те, ішімізден: «Кәпір, өзімен кетсін!..»—деп жиіркене, он– дайдан бойымызды аулақ ұстап бақтык.

	Сатыбалдыдан үш жыл бойы хат– хабар алмасам да «қара қағаз» келмегеніне қатты қуанам, үлкен үміт артам, іштей медет тұтам.

	«Соғыс біткен соң тірілер ауыл– ауылдарына қайтпай ма? Пленге түскеннің өздерін де елдеріне жібермей ме? Менің Сатыбалдым да (хабар– ошарсыз кеткеніне қарап пленге түскен болар деп ойлаймын, тіпті өзімді соған әбден сендіріп қойдым) туған жердің топырағын басар өз аяғымен. Сонда қайта түлерміз екеуміз. Жүрек басын кернеген запыран кетер, жабырқау көңіл жадырар, түйілген қабақ ашылар, жаңадан қосылғандай сырласып– сұхбаттасып мауқымыз бір басылар — деген ойдан танған емеспін.—Тірі жанға үміттен үлкен медеу бар ма?!»

	Соғыстың аяқталуына дәтім шыдамай, бір күні күйеуімнің жәй– жағдайын, қайда, қандай халде жүргенін, өлі– тірісін хабарлауын өтініп Москваға хат жаздым. Екі айдан соң жауап алдым. Онда: «Медицина қызметінің лейтенанты Сейдахметов Сатыбалды қаза тапқандардың тізмінде жоқ. Өзі бұрын қызмет еткен әскери құрама 1942 жылы қоршауға түскен. Содан бері лейтенант Сейдахметов С. хабар– ошарсыз кетті»,– деп жазыпты.

	Енді ешқандай күдік– күмәнім қалмады: ол тұтқынға түскен болды. Содан кейін соғыстың тезірек аяқталып, жадырап жеңіс күнінің тууын соншама декбірсіздікпен күткен әйел жер бетінде біреу болса — мен, екеу болса — соның біреуі өзім сияқтандым.

	Алақай! Алақай! Адамзаттың ең бір асқақ арманына балап аңсаған жеңіс күні де туды! Жұмыр жерді қанға бөктіріп, адамды топалаң тиген қойдан бетер қырғынға ұшыратқан есуас Гитлердің соңына ерген қанішер фашистердің ордалы жыландай отаны ойрандалды! Дүниеге қара түнек боп төнген «Жаңа тәртіптің» күлі көкке ұшты! Рейхстагтың ұшар басына жеңістің ал– қызыл туын тігіп, автоматын босағасына сүйеп қойып, ешкі сирақ етіп темекі тартып отырған совет солдаты, біздің жауынгер, неге екенін білмеймін, көз алдымда тұрды да қойды. Тіпті бір емес, бірнеше солдат солай отырғанға ұқсайды маған кейде. Жеңімпаздардың біреуі шикі сары болса, біреуі аққұба, ал онан кейінгісі қара торы боп елес береді. Солардың ішінен көңіл көзімен өзімнің күйеуімді

	– Сатыбалдыны жатам да іздеймін. Ол өзі аққұбаша келген ашаң жігіт болатын. Көз алдымда тұрған көп елестің аққұба өңдеріне үңілем, тесіле үңілем. Сол сәттерде Москвадан келген хат, жазуы баттиып, шымылдық іспетті, әлгі жеңімпаздармен менің екі арама тұра қалады. «Хабар– ошарсыз кетті...»– деген сөздерді, әр әрпін сояудай ғып баттитып, көз алдыма тосады. «Хабар– ошарсыз кетсе ше?! Қантөгіс тоқталды. Енді тірі қалған жан дағдылы тіршілігіне көшпей ме? Өз еліне, туған жеріне, от басына қайтып оралмай ма? Бес жыл сарғайғанымыз аз болды ма?»—деп өзім беймәлім біреулермен жатам да айтысам. Оны жеңдім– ау, тоқтаттым– ау, шал– кемпірдің ұлын, тірі жесір әйелдердің күйеуін, тірі жетім балалардың әкесін, іші түскен қауындай мерзімі өте бастаған байғұс қыздардың жігітін аулына қайтармасқа әлгінің енді шарасы қалған жоқ деген сенімге келгенде барып қана көзім ілінгендей болады.

	Өсітіп жүргенімде 1947 жыл да келді. Бір күні тас төбемнен жай түскендей болды: тұтқында болғандарды, шетінен «Отанын сатқандар» деген айып тағып, алдын жиырма бес, соңын он– он бес жылға кесіп Тескентау, Итжеккенге күні– түні айдап жатқаны жайында суық хабар дүңк ете қалды. Үмітімнің үзілген жері осы болды. Жазмыштың бір айналдырғанды шыр айналдыратыны бар ғой...

	Соғыстың бар батпан ауыртпалығын бірге кешіскей, бірге туғандай боп кеткен құрбым менек төрт– бес жас кіші еді. Былтыр барып дәрігерлік институтқа оқуға түскен. Енді жалғыз тұрам.

	Мына хабарды естігеннен кейін «халық айтса қалып айтпайды» деп түсінген мен, байы өлген қатыннан бетер дауыс салып, Сатыбалдысыз тұрғалы бері, алғаш рет жоқтау айтқандай зарладым кеп. Осы тұста жынданып кетуден көршілерім арашалап алып қалды. Солар бес тал шашымды жайып зарлап отырған үстіме кіріп келіп, жұбатып бақты. Әйелдері менімен қосыла жылап, еркектері ақылын айтты. Күнде біреуі қонаққа шақырып, ешқайда жібермей өз үйлеріне қондырып, есімді жиғызды. Ақырында: «Жазмыштан озмыш жоқ, көресіңді көріп болмай өлмейсің» деген нақыл ойға келіп, басыма түскен сын сағаттарында, қанатымен су сепкен қарлығаштай жан ашырлық жасап, бар жақсылығын, жан жылуын аямай жүрген мына қара халыққа бар жан– тәніммен қызмет етейін. Баласы сырқаттанып, кәрі– жасының басы ауырып, балтыры сыздаса, менен басқа сүйенер кімі бар бұл байғұстардың»,– деп енді байды да, бәрін де ұмытып, қалған ғұмырымды түгелдей фельдшер боп осылардың денсаулығы үшін сарқа сарп етуге бел байладым.

	Осылайша айлар озып, жылдар жылжып өтіп жатты. Сопа басым. Халқыма деген қайырымдылығым жақсы бағаланып, мені депутат етіп сайлады. Қызметтен бос уақытымның көбін енді депутат ретінде қалың көпшіліктің ортасында өткізетін болдым. Соғыстың салдарынан небір уыздай ұйыған семьялардың шаңырағы ортасына түсіп, небір ақылды, әдепті, көргенді деген қыз– келіншектердің ар– абыройдан жұрдай боп, жағдайдың, нәпсінің жетегіне еріп кете бергенін көзім көріп, құлағым естігенде төбе шашым тік тұрған кездерім болды. «Соғыс, бәрінен бұрын, адамгершіліктің, парасаттың әзірейілі екен ғой!.. Егер кешегі қып– қызыл қырғын, қантөгіс қатарынан он– он бес жылға созыла қойса, адамзат қайтадан кері кетіп, тағылық калпына түсер ме еді, қайтер еді?!»– деп толғанам. Осыны ойласам, реватизмі бар адамнан бетер, сай– сүйегім сырқырап қоя береді; жадау жаным бебеу қағып, өзімді қоярға жер таппаймын.

	Қызметте, көптің ортасында жүргенде ештеңе емес. Кейде күннің қалай батқанын білмей қаласың. Ал енді, су шыққандай, өз үйіме бас сұққым келмейтін бір ауруға ұшырадым. Көбіне қарсымда тұратын көршінікінде жүрем. Түннің бір ортасы болғанша сол үйден шыққым келмейді. Тұлымшағы желбіреген төрт– бестегі кішкене қыз баласы бар. Сондай жақсы көрем. Кейде сәбиді ертіп әкетіп, қасыма алып жатам. Ата– анаға, өз бауырларына, от басына деген жарық дүниеге келгеннен туа бітетін шексіз сүйіспеншіліктің сонша күшті болатынын енді байқағандаймын. Әлгілердің төрт ұл, үш қызы бар. Тұрмыстары жаман болмағанымен, менің үйімдегідей сәулет, молшылық оларда жоқ. Соның өзінде әлгі бар болғыр шұнақ қыз көбіне маған ермей қалып қояды. Кейде мен өзім қатты еркелетіп, шоколад кәмпитін қорабымен әкеп беpiп көңлін ауласам ғана маған ереді. Онда да мені жабырқатпау үшін аяғандықтан ілесіп, артына қарай– қарай табалдырықтан әзер аттайды. Мен әкелген кәмпитті ағалары мен апаларына қылдай бөліп беріп кетеді. Мен: «Жүр, қасыма жат»,– деуім– ақ мұң екен, екі көзі жаудырап салғаннан әкесі мен шешесінің қасы мен қабағына қарайды. Екеулерінің арасында ешқандай кірбең білінбесе, екеуі де: «Бара ғой, айналайын, апаңның қасына жатып келе ғой»,– деп менің өтінішімді жарыса құптағанда ғана пәк сәби маған қарай қолын созады. Менің қасыма жатқан күннің өзінде күн шығар– шықпастан керуеттен домалап түседі де, шашы дудырап, өз үйіне зытып отырады.

	Көршілерім сондай бір болмаған жуас адамдар. «Қой аузынан шөп алмастың» нағыз өздері. Күйеуі артельде етікші де, әйелі тігінші боп істейді. Қақ– соғы жоқ, шаң– шұнды білмейтін бір асыл жандар. Бар білетіндері — жұмыстары мен балалары. Кейде маған:

	«Осылар он бес жыл отасқан өмірінің ішінде бірінің бетіне бірі жел бол тиіп көрмеген шығар...»—деген ой келеді. Қандай қарапайым, қандай жарасымды! Көршілерімнің қоңыр тұрмысына сондай қызығам, қатты сүйсінем. Кей күндері от басының көңірсіп қана, шүпірлеген жеті балапанының ортасында отырып қара нан мен қара шай ішкендерінің өзі зор бақыт боп көрінеді маған. Ерлі– зайыпты екеуінің кейде табысты молырақ келтіріп көңілдері пірлеп отырғанда бір– біріне әзіл– қалжыңды араластыра сөйлегендері қандай әдемі, жарасымды. Балаларының кейде жоқ нәрседен шаң– шұң шығарған айқай– шуының өзі үйлі– баранды от басына кәдімгідей көрік беріп тұрады. Әлгі кішкентай қыздарының күміс қоңыраудай сылдыраған дауысы тәтті тілі, бал қылығы неге тұрады?! Кейде қысқа жіп күрмеуге келмей, әсіресе балаларына бірдеңе жетсе, бірдеңесі жетпей, еңбекақы алатын уақыттары да таяна қоймай, әйел мен еркегінің тоң торыстау қалпының өзінде қаншама сыр жатыр. Бәрі өмір ғой!..

	Ал демалыс күндері ше? Балаларын, әсіресе қыздарын қызылды– жасылды киіндіріп, өздері де бар тәуір нәрсесін иығына іліп, үйірімен үш тоғыз боп, туған– туысқандарына қонаққа бара жатқандары қандай келісті. Ал мереке күндері ше? Осылар үбірлі– шүбірлі боп: әкесі қолына қызыл– жалауша ұстаған кішкене қызын мойнына мінгізіп, матрос киімін киген оған тетелес ұлын шешесі қолынан жетелеп, қалған балалары оларға көрік беріп, қамқор бола қоршамалай көшеге шықпаса, ешқандай мерекенің берекесі болмайтын сияқты, сәні келмейтіндей боп көрінеді де тұрады маған...

	Көршілерімнің тұрмыс жағынан бірде бар, бірде жоқ боп тақ– тұқ тұрса да, бастарының барлығына, тату– тәтті тіршілігіне қатты қызығам, өте сүйсінем. Ер бала семьяның, көркі болса, қыз бала нұры, гүлі екені, әйел– ананы от басының берекесі, мейрімділіктің қайнар көзі мен сарқылмас бұлағына ұқсатсам, ер– азаматты сол семьяның мызғымас тірегі, берік қорғаны, қажымас қамқоршысы екенін күнде көрем.

	Ал енді осылардан кейін өз халіме көңіл аударсам– ақ болды, тұла– бойым үсік шалған адамнан бетер қалтырап, жүрегім қабынып, көзімнің алды қара тұман боп сала береді. Өзің қызмет істейтін коллектив арасында дос– жар кісілермен бірге жүргенде жалғыздық онша сезілмейді, біліндейді. Ал абажадай бір үйде өзің мен өзің қалғанда, о сұмдық, жарық та кең дүниеде секиіп жападан– жалғыз калғандай көңліңнің оты сөніп, жігерің құм боп, төңірегің қараңғы бір қапасқа айналады да кетеді. Жалғыз адамға түн баласы жаман– ақ: көзіңе елестемейтін құбыжық жоқ. Күнде бастырылығам. Сонда біресе өзімді құтырған қасқыр талап жатады, кейде әбжылан буындырады, тағы бірде жер– дүниені топан су басып кетеді де, су алып кетіп бара жатқан қос қарашығым — ұлым мен қызым — құлындағы даусы шығып мамалап шыңғырады кеп. Өкпемді қолыма ала үстеріне түсе қалам...

	Ояна кетсем — бәрі түс. Тағы да бастырылығып қаппын. Қара терге түсіп жатқан болам. Жүйкенің талаурауынан болар, тісім– тісіме тиер емес. Ол түні сосын маған ұйқы жоқ. Жылап– еңіреумен, езіліп– егілумен өрелі таңды көзімнен атқызам.

	Енді бірде аштыққа душар болған адамдардай құр сүйегі қалған, шашы қудай аппақ, үсті– басы алба– жұлба, мойнына қайыршының дорбасын салған, жалаң аяқ, жалаң бас, тірі аруаққа ұқсаған Сатыбалдым — тағдыр қосқан қосағам есіктің алдына кеп, табалдырықтан аттауға бата алмай:

	– Біздің хал осылай болды..,– деп көкірегі қарс айрыла күрсінеді.

	Мен орнымнан атып тұрып, бар даусыммен аңырай құшағына жығылам...

	Сосын өз даусымнан өзім шошып оянам. Жасқа толы көзімді ашам. Қыстың ұзақ түні тырп еткізбей үстімнен басып тұрғанын сезем. Көпшігіме басымды тығып, айқара құшақтап жатқан боп шығам. Ал кеп жыла, егіл– тегіл еңіре...

	Осы бір сәттерде өз үйім өзіме беті опырылған көр сияқты, ал кең, дүние ешбір тылсымы, тіршілік белгісі жоқ қу мола сияқты боп кетеді... Мұндай халге түскен кісінің алдына мақсат етіп қойған, медет тұтқан нәрселерінің бәрі адыра қалады екен. Құр қара көбейтіп тірі жүргенмен, өмірдің бес тиындық қадірі болмайтынын талай– талай жан– тәніммен, қолға ұстағандай, түйсінген шақтарым жиілей берді. Кейде бөгде кісілердің сырт қамқорлығын да қабылдағым келмей ауырсынатын, жоқ нәрседен бұлқан– талқан боп шала бүлінетін бір мінезге ұшырадым. Күн санап сіркем су көтермейтін бір пәлеге тап болдым. Сол сәттері менің осындай сор маңдай боп қалуыма заман да, қоғам да, адам да айыпты боп, әрине, бәріне мың да бір лағнат айтып, сұрқиялыққа толы сұм дүниенің есігін тарс жауып, мәңгілікке жоғалсам деген де ой келіп– кетіп жүрді. Оған барар болсам бәрі өз қолымда...

	Өстіп, өмір мен өлімнің екі ортасында жүргенімде, құдай айдап, баяғы соғыс жылдары апалы– сіңлідей боп бірге тұрған құрбым төркіндеп елге келді. Өзі үлкен қаладағы клиникада істейді екен. Былтырлары ғылыми кандидаты атағын алыпты. Күйеуі журналист көрінеді. Үш баласын да — бір ұл, екі қызын — ерте келіпті.

	Ештеңе ойымда жоқ, жұмысьан кештей оралып (үйге барғанда не бітірем), баяғы бейжай қалпыма түсіп, ілгері басқан аяғым кері кетіп, ілби аяңдап келе жатыр едім, көршімнің кішкене қызы алдымнан жүгіре шығып:

	– Апа, апа– ау! Сізге бір апа келді. Біздікінде күтіп отыр. Тезірек барайықшы, кетіп қап жүрер..,– деп тықыршыды ол, етегіме оралып.– Міне маған кәмпит берді! Үлкен қаладан әкелген.

	Осы сәтте жүрегім біртүрлі боп кетті. «Ханзия болар ма екен?!» — деп ішімнен күбірлей бердім. Әдепкі жылдары, тіпті ииститутты бітіріп шыққанша Ханзия екеуміз үзбей хат жазысып тұрдық. Араға жыл, кейде екі жыл салып өзі каникулға келіп кетіп жүретін. Студенттік таршылықты басымнан шекпесем де, балалы– шағалы, соғыстан мүгедек боп қайтқан колхозшы ағасынан басқа жаны ашитын жақынынан ешкімі жоқ екенін жақсы білетін мен, Ханзияға, ай сайын болмағанмен, екі– үш айда бір ақша, посылка салып тұрдым. Екеуіміздің арамыздан қыл өткісіз еді. Оның тұрмысқа шығу тойына да арнайы барып қайтқам. Күйеуінің тәкаббар, біліс– таныс, дос– жаранды лауазым, дәрежеге қарап, өзіне пайдалы жағын көздеп қана жұғысатынын, маған «қайдан жүрген кісісіз?» дегендей сыңай білдіргенін байқағаннан кейін ха– барласпай, Ханзияның жазған бірер хатына жауап бермей қойған өзім болатынмын.

	Енді әдейі, өзі іздеп келіп отыр! Көңлім мұндай тасымас! Алды он бестерге келіп калған Ханзияның балаларын өз ішімнен шыққандай еміреніп сүйе бердім, сүйе бердім...

	Ханзияның ағасы сиыршы боп істейтін колхоз темір жол станциясы мен аудан орталығының екі арасына орналасқан. Бізге біртабан жақын: қырық– елу шақырымдай жерде.

	Ел– жұртын, туып– өскен өлкесін, мұнда қалған туған– туысқандар мен қатар– құрбы, жолдас– жораны қатты сағынған Ханзия балаларымен ағасынікіне кеше ғана келіп түсіпті. Біреудің білсе, біреудің білмей калғаны да содан көрінеді.

	Қойшы, балаларды төргі бөлмеге жатқызып тастадық та, Ханзия екеуміз ұзақ түнді ашық әңгіме, адал сырласумен өткіздік. Мен оған басымдағыны бастан– аяқ түгел айтып бердім. Жалғыздықтан қатты жапа шегіп жүргенімді баса әңгімеледім. Қазір қандай күйде, не халде жүргенімді де жасырған жоқпын. Екеуміз бірнеше рет жыласып та алдық. Жасыратыны жоқ, Ханзиядан ақыл сұрадым.

	Ханзия, не дерге білмесе керек, көпке шейін үн– түнсіз жатып қалды. Мен көзі ілініп кетті ме деп ем, жоқ бір шытырман ойдың шырмауында жатыр екен.

	– Менің бір ойым бар. Манадан бері соны... Кеңес дейсін бе, ақыл дейсің бе — өзің біл. Бірақ оны ертең қоштасар алдында айтсам. Мақұл десең — көнесің, құн алмасаң — дық тұтпайсың...

	Ханзияның мына сөзі менің құлағымды елең еткізді.

	Бірақ мұнан бұрынғылардың да: «Тұрмысқа шық, ештен кеш жақсы»... немесе «детприюттағы ата– анасының кім екенін адам білмейтін толып жатқан тастанды балалардың біреуін бауырыңа сал. Иісі сіңсін десең, тіпті тілі шықпағанын ал»,– деп айтқан ақылының бірі болар деп көңлім күрт басыла қалды. Қырыққа келген таз қатын кімнің шікірәсі?!. Сосын, мен өзім жылқы мінезді адаммын. Өз иісім болмаса, біреудің ардақтысына да иіп көрген емеспін, иитін түрім жоқ. Менсінбеймін!

	Неде болса есітіп көрейін деп, көңліміз жақын кұрбымның алдын орағытқаным жоқ. Бірақ жаңағыдай бұрын айтылған ақылдың бірі болса, қайтарар жауабым да дайын.

	Астапыралла! Басы жұмыр пенденің естіп–білмегені көп екен ғой?!. Ханзияның ойы, ұсынысы — менің үш ұйықтасам түсіме кірмейтін нәрсе!?.

	Ертеңіне кетерінде Ханзия:

	– Мына күйіңмен, ертеме– кешпе, ауруға шалдығасың. Ондай жағдайға барып жүрген жалғыз сен емессің. Соғыс жалғыз сені ғана сорлатып қойған жоқ,—деп әңгімесіне көшті, – Мақұл десең «келісем» деген бір– ақ ауыз сөзбен менің атыма телеграмма жібер. Сосын клиниканың атынан өзіміз шақыртып аламыз.

	Клиникадан мені арнайы шақыртқан қатынас қағаз келгенде, ауруханамыздың бас дәрігері — елулерге келіп қалған өзімнің апамдай боп кеткен татар әйеліне, ештеңесін бүкпестен, бар сырымды айттым. Бұ кісі, менің таңыма қатты қуанды. Қашан келсем де орным сақтаулы тұратынын баса айтты.

	...Сонан клиникада алты ай жаттым. Әбүйір болғанда, менің бағыма ма, әйтеуір, бәрі сәтті шықты. Бірер жылдан соң тіпті кеш болады екен. Соған қарап, кейде тағдырдың кісінің көз жасын көретін кезі де бола ма деп қалам..,

	Ауылға қайтатын да уақыт таянды. Елге қалай көрінем? Көрші– қолаңға не бетімді айтам? Жұрттың бетіне қалай қарамақпын?» «Өлімнен ұят күшті» деген бар емес пе? Сатыбалдымның өлі–тірісі әлі белгісіз. Бір замандарда «кебін кигеннен түңіл, кебенек кигеннен түңілме» деп, босағамды аттар болса, оған қалайша көрінбекпін? «Мынп баланы қайдан таптың?» — десе, не деп жауап беруім керек? Жерге кіргендей болмаймын ба? Масқара емес пе?!

	Қойшы, енді ауылға қайтуым күш болды. Here екенін білмеймін, бетімнен отым шығып, бір аса зор қылмыс істеген адамнан бетер сезінем. Бір күні Ханзияға елге баруға бетімнен басатынымды айттым. Ол ел меніменен көбеймес те, азаймас та; лаж болса, осы қалада қалдыруын өтіндім. Бірақ ішінде алты айлық баласы бар екі қабат әйелді қапелімде жұмысқа ала қоятын орын табылмай, біраз әуре болдық. «Болдық» дейтін себебім — өзім, Ханзия және оның екі құрбы әйелі — төртеулеп іздедік. Ақырында, сол клиниканың бір медсестрасы декретке кетті де, мен уақытша соның орнында қалдым. Клиникаға жақын жерден пәтер жалдап алдым...

	...О, жасаған!!. Шаранадан жаңа шыққан нәрестенің шыр ете қалғанын құлағым шалғанда өмір өзгеріп, төңірегім түгел жадырап, көкірегімді шаттық кернеп, қаншама жыл бүрісіп– кұрысқан тұлабойым, сауыны асқан биеден бетер, иіп сала берді... Көзіме қуаныш жасы толып кетті...

	– Ұл!!

	– Ұл таптыңыз!

	– Ұл бала!—деп жамырай құттықтаған акушеркалардың қуанышты үні мені кілем боп көтеріп аспанға алып кеткенге ұқсайды: биіктеп барам, биіктеп барам. Алатаудың ұшар басына жеткен сияқтанам...

	Мұрныма бірдеңе иіскетіп жатқанда барып есімді жидым. Талмаусырап кетсем керек. Бірақ әлсіздіктен, қалжырағандықтан емес, талай жыл беріш боп семіп қалған көкірегімді кернеген қуаныштың құдіретінен сәл ғана есімнен айрылғанымды өзім жақсы білем.

	...Міне сол бала бауырын көтеріп, мектепке барып жүр. Фамилиясы — Сейдахметов, Сатыбалдының ұлымын деп жазылады. Атын Тұяқбай қойдым. Әкесінің қайда кеткені жайында баланың көңліне қаяу түспейтін лақап таратылған болатын. Оны сұраған кезінде өзіне де айтып бердім. Ал Сатыбалдыдан болса, күні бүгінге дейін еш хабар жоқ: өлісін де, тірісін де білмей– ақ қой– дым...

	Баланың әкесінің кім екенін ол түгіл өзім де білмеймін. Өйткені ол, несін жасырайын, менің кұрсағымда медицина жолымен жасалды... Бірақ адамнан жаралғаны хақ!

	Бар айтар сырым осы...



	Алматы — 1965 жыл.





Әңгімелер





Кәрі шөңге




	Редакцияның тапсырмасымен командировкаға алғаш шығуым еді бұл. Университетті үздік бітіргендіктен бе, қалай, қолымызға диплом тапсырар алдында менің республикалық жастар газетіне баратыным мәлім болды. Мұндай қуанбаспын! Ол коллективте соңғы бір– екі жылымның бірқыдыру уақытын өткізгенім бар: практикада болғанмын. Бірақ осы бір көпке қадірлі, әсіре жастардың сенімді серігі болған өмір айнасына барып іске кез, қол үйретіп, журналистік сияқты ауыр да абыройлы мамандықтың бүгешігесімен егжей– тегжейлі танысқан тек қана мен емес едім, менен басқалар да баршылық болатын.

	Сонымен, не керек, үйдегіден түздегісі көп, кілең науқаннан– науқан, қысы– жазы бір бас көтертпейтін ауыл шаруашылығы бөлімінің әдеби қызметкері боп шыға келдім. Менің келгеніме, өз байқауымша, бәрінен бұрын жауапты секретарь, өзіміз қатарлы қара домалақ жігіт қатты қуанғанға ұқсайды: қызметке шыққан күні– ақ «тың көз» етіп типографияға жіберді. Ондағы жауапты кезекшінің, корректорлардың, жауапты шығарушының, метромпаждың т. б. күш– жігері, жауапкершілігіне менің де аз– маз септігім тисе керек, сол күні газет саны қатесіз щыққанын летучкада сөйлеген жігіттер арнайы атап өтті. Алғашқы бір қолға алған ісімнің абыроймен тынғанына мен де кәдімгідей қуанып қалдым. Хат қорыту, номерге материал дайындау, авторларға жауап жазу, тағы сондайлар мен қатар біздің бөлім айналысатын іс– ке байланысты қол жетер жердегі мекеме, мамандармен сөйлесіп, тілдесіп, өзім барып, шақырып алып күнде қиырман да шиырман боп жатамын. Соның арасында, жаңағы жауапты секретарымыз мені әлсін– әлсін өзіне шақырып алып, аударма материалдарды салыстыра салу, гранканы оқи қою, хабарды қарап шығу және бас– қа да тапсырмаларды бергіштеумен болады. Менде қайтару жоқ: кім не істе десе, соған құлшына кірісемін; қолымнан келгенінше тыңғылықты етіп тындыруға тырысып бағам. Ондағы ойым: пысықтығым, алғырлықтығыммен бастықтардың көзіне түсу емес, өзімді, өз қабілетімді сынағым келеді. Мен қараған материалдардан алып– жұлып бара жатқан ештеңе таппаған жауапты секретарь бір күні: «Өзің келіп, қолым біраз ұзарып қалды– ау»,– деп маған ризашылық білдірді. Бірақ бұл мақтауға мен онша қуана қоймадым. Себебі: «Осы кісі бірер сыннан өткізіп көріп, көңлінен шықсам, секретариатқа, яғни өз қарамағына алып қоймаса игі еді»,– деген күдік кіре бастады көңліме. Өзімнен сұраса, мен бұған аяғымды әсте баспаған болар едім. Секретариат жөнінде оқып жүргенде– ақ біраз нәрсе білгенмін. Ол қай редакцияның болмасын, әскер тілімен айтқанда, штабы, егіншілер» ше — мұрабы деген пайымдауларды талай есітіп, жадымызға түйгенбіз. Сонымен қоса, секретариат туралы тағы көзімнің жеткені: мұнда күнде сүргін — бүгін де сүргін, ертең де сүргін; ертемен де сүргін, кешімен де сүргін...

	Ал менің өз басыма келсек, әке– шешем ертеректе дүние салып, кішкентайымнан балалар үйінде өскендердің бірімін. Сондықтан болар, оқып жүргенде ылғи ауылды аңсайтынмын, өзімнің туған аулым ғана емес, жалпы қазақ, аулын аңсайтынмын. Қішкентайымда еміс– еміс есте қалған ауыл суреттері сағым көтеріп, әсем де әсерлі бір сиқырлы сырға бөленіп, мені қол бұлғап шақыратын да тұратын. Журналистік мамандықтың өзі, «атқа жеңіл құбаша» дегендей– ақ, әрдайым жүріп– тұрып, ел арасында, халықтың қалың ортасында біте қайнасып жүріп істейтін қызмет қой. Осындай тіршілік маған ұнайтын. Университетке түсер кезімде балалар газет, журналдарына шыққан төрт– бес мақаламды ала барғаным, соларымды документтеріме қоса салғаным мұндай жақсы болар ма: бір пәннен үш алып, жүгім қисая бастаған кезде әлгі болар– болмас мақаласымақтарымның мені кәдімгідей қолтығымнан демеп, университет табалдырығын аттаттырғанына күні бүгінге дейін қуаныштымын.

	Содан, журналистік мамандық беретін оқуға түскеннен кейін туған жердің төрт бұрышын түгел шарласам, қаласы мен даласын, тауы мен тасын, ойы мен қырын емін– еркін араласам деген арманыма қол артқандай болдым. Кеншісі мен мұнайшысы, болат балқытушысы мен шопаны, диханы мен балықшысы, мақташысы мен қызылшашысы, ғалымы мен артисі, суреткері мен қызметкері – бәр– бәрімен, яғни кәрі– жасымен түгел таныссам, табыссам, олар туралы жұрт тамсанып оқырлық небір тамаша материалдар жазсам деп талай– талай небір тәтті қиялға шоматынмын.

	Енді міне оқуды бітіріп, қызметке де тұрдым. Жігіт арманына жетті деген осы емес пе! Бірақ редакцияға келмей жатып секретариатта істеу деген маған арманыма апарар жолдан адасу сияқты боп көрінді де тұрды. Сондыктан мұнан құтылудың амалын қарастыра бастадым. Бір күні біздің бөлім меңгерушісі екінші бір қызметкерін өзіне шақырып алды. Мал қыстап жатқан шалғай бір өңірдегі жастардың хал– ахуалымен танысып, үлгілі ісін жазып кел деп ұсынды. Әлгі жігіт: «Киімім жұқа еді, аяғымда шолақ бәтеңкеден басқа ештеңем жоқ еді..,– деп қинала бастады.– Бірақ қалай да бар десеңіз...»

	Бұдан әрі мен шыдамадым. «Олай болса, мені жіберсеңіз қайтеді?»—дедім меңгерушіме, қыстырылып. Байқаймын, менің сөзіме ол кісінің құлағы елең ете калғанғa ұқсайды. Сәл ойланып отырды да, маған сын көзімен қарап, былай деді: «Барғыңыз кеп отырса, мен қарсы емеспін. Бірақ бұл бір қиын тапсырма және қыстың көзі қырауда бұрын жол жүріп үйренбеген кісіге ауыр соға– тынын алдын ала ескертпеді деп жүрмеңіз»...

	Сонымен, командировкаға шығатын болдым. Киім жөнінен менің де жетісіп тұрғаным шамалы. Бірақ жатқан үйімнің шалының табандатылған байпағы, сырмақ шалбары мен телогрейкасының бар екенін жақсы білем. Соларын сұрап киермін деп үміттімін. Ақырында, шалмен де келістім. Сыртымнан студенттің судыраған жұқа плашын киіп (құлақшыным бар болатын), иығыма алғашқы еңбекақыма азын– аулақ алған қаламақымды қосып сатып алған фотоаппаратымды іліп, қойын– қонышымды жазу дәптеріне толтырып алып, малшылардың қыстауы қайдасың деп тартып отырдым.

	«Жүрген аяққа жөргем ілігеді» деген де рас болар, аудан орталығына қалай жетер екем, жолға шығып көрінген машинаға қол көтеріп әуре болам– ay деп ойлап, келе жатыр едім, бір жеңіл «газик» жаныма таянып келіп қалды. Күн күйдіріп, жауын шайып, аяз сорып, қар сабалап машинаның үстіндегі брезенттің түсін әбден оңдырып жіберген екен. Бауыр жағына қиыршық қар баттасып қалыпты. «Дәуде болсаң, ауылды жерден шыққан «газик» боларсың»,– деп қолымды көтере қойып едім, олар да тоқтай қалды. Дегендей– ақ, сол ауданның ауыл шаруашылық басқармасының машинасы боп шыға келді. Қуанып кеттім. Ішінде бір адам ғана сиярлық бос орын бар екен, менің тілші екенімді естіген соң, алда отырған бастықтың мінгізіп алмасына лажы бол– мады.

	Қаладан аудан орталығына дейін тоқсан километрге таяу көрінеді. Жұмыстың аяғын ала жеттік– ау, әйтеуір, оған да. Басқарма бастығы, мосқал тартқан қара кісі, көп сөйлемейтін, істің адамы болу керек, менің жай– жағдайыммен танысқан соң, бірден өзім қатарлы жас жігітті шақырып алды да, қасыма қосып берді. Бұл жігіт маған салғаннан аңқылдаған, ақ қөңіл, мінезі жайдары жан боп көрінді. «Бүгін мейманханаға қона жатып, ертең ертесімен жүріп кетсек кайтеді?»—деп едім:

	– Жақсы жігіт, мен саспай саспаңыз. Бұл өңірдің әр бұтасының қай бұтағының қай жаққа карай қисайып тұрғанына шейін біледі мына жаман атқосшың. Мен үшін күн де бір, түн де бір. Қайта күннің рені бұзылмай, осындай шағыршақ боп тұрғанда жетіп қалайық межелі жерімізге,– деп кесіп тастады.

	– Олай болса, жүрсек– жүрейік,– дедім мен де келісе қалып.

	– Жолда қонатын жер бар. Күмпейіс дейтін шалдың үлкен бір қойманы ұстап отырған кенже баласының үйіне жетіп жығылсақ болғаны. Олар менің нағашым болады...

	Күн қызыл шұнақтанып батты. Сол– ақ екен каңтардың қаһарлы аязы көріне міне бастаса керек: болар– болмас саңлаудан кірген суықтың өзі беті– қолымызды карып барады. Біраздасын шофердан машинаның пешін жағуды өтіндік. Серігім сондай әңгімешіл жігіт екен, жаңағы қоймаға калай жеткенімізді білмей де қалдық. Сонда біз аудан орталығының өзінен жетпіс шақырым жүріп тастаған боп шықтық. Ал біз баратын отарға әлі де сексен километрдей бар көрінеді.

	Қайран қазақтың жері– ай! Дүниенің төрт бұрышына қарап соншама көсілермісің!..

	Абалаған ауыл иттері бізді анадайдан қарсы алды. Шетінен қасқырмен қырқысып өскен долы төбеттер болар, машинамен жарыса, алдыңғы доңғалағын шайнап тастардай– ақ екілене тап– тап береді; бәрінікі де шабаландаған қаншық емес, кәдімгі гүжілдеген күжбан дауыс.

	Біз машинадан түскенде, бетімізді біреу шымшып алғандай болды: күн ысқырып тұр екен. Аспанда, беті тотығып, көмескілеу ай қалқиды. Самсаған жұлдыздар өлеусіреп болар– болмас жылтырайды. Көз жетер көлем аппақ: бейсеует бір қарайған ноқат– шоқат көзге ілінбейді.

	Иттердің, машинаның дауысына шыққан болар, біз жерге түсер– түспестен, басында —тымақ, аяғында — ақ байпақ, тобығына түсіре ішік сүйреткен бір кісі жанымызға келді. Менімен ісі жоқ, ертіп келген жігітпен шүйіркелесе кетті. Аракідік боғауыз сөз де қояды. Соған қарап бұлар құрдас емес пе екен деп те ойлап қалдым. Маған салса, құрдаспын деп дарақы сөйлесу, бір– бірінің абыройын төгу, топас калжың, дөрекі мінез көрсету сияқты нәрселердің өзі сол адамдардың парықсыздығынан, мәдениетсіздігінен туады дер едім. Әйтпесе, құрдастардың сыпайы әзіл– калжыңына, жанды ауыртпайтын, қайта көңілді жадырататын әдепті де әдемі қағытпа сөзіне, әзіл– калжыңына не жетсін!

	Қасымдағы жігіт үйден шыққан кісімен біраз шаужайласып болған соң барып мені аузына алды. Жақындап барып таныстым. Бақсам, шал кісі екен.

	– Манағы айтқан Күмпейісіміз осы,– деді серігім.– Түбі түскен күбі, десеңіз де болады...

	– Біз нағашылы– жиенді боламыз. Сондықтан бұл парықсыз мен туралы жаман қатындардан бетер қағыс сөз айтуға құмар– ақ,– деп шал да есесін жібермей бақты.

	Біз үйге кірдік. Қоржындап салған, төбесі тым аласа, ауасы қапырық, жертөле сияқты баспана. Сырттан тоңып келген біз жылы жерге кірген соң бойымыз жазылып, көңліміз көтеріле бастады. Шал мен кемпір қоймада істейтін кенже баласының қолында отыр екен. Отағасы бар өмірін, тері– терсек, жүн– жұрқа жинаумен өткізіп, пенсияға шыққан соң осы араға қоныс теуіпті. Түріне қарап жетпістегі кісі дегенге сене қою қиын– ақ, маңдай жағы селдірей бастаған шашының, сиректеу сақал– мұртының ағарып кеткені бомаса, екі беті шиқандай, әріде жатқан шүңірек көздері сағатына мың кұбылып: «Менің ием айлалы да әккі кісі»,– деп тұрғандай. Өзі сөзуар адам екен: біз шешініп, жайғасып үлгіргенше біраз нәр– сенің басын шалып тастады.

	Серігім жолда келе жатқанда бұ кісінің өте дәулетті тұратынын, балаларының шетінен табыскер екенін айызы қана әңгіме еткен– ді. Өзінің де қарап отырмайтынын айтқан. Бірді бірге соғыстырып, ақсақалдығын салса да, сатса да тегін олжадан құр қалып көрмеген кісі деген– ді. Бірақ қорыққанын немесе арғы бір есеппен ғана сыйласатын бір замандардағы шолақ белсендінің мінезі де бар екенін айтып салды әңгіме үстінде. Көзім көрмеген, тілге келіп сөйлеспеген адам туралы серігімнің айтқандары жол үстінде бір құлағымнан кірсе, екінші құлағымнан шығып кеткендей боп еді. Ал енді мына кісіні кергеннен кейін сол әңгімелер қайтадан жаңғырып: «Осы шал шынында да қандай адам екен?» деген сұрақ қарсы алдымнан кесе– көлденең шыға келді.

	Осы бір сәтте үш– төрттегі, айдары жалбыраған қара домалақ бала, тәмпіш мұрнын бір тартып қойып, атасының алдына құлай кетті. Шал баланы бал тамағынан иіскеп, айдарынан сипай отырып:

	– Жарығым, мына ағаларға руыңды, тайпаңды, жеті атаңды түгел айтып бере қойшы. Біздің түп тегімізді мына жаман жиеніміз есіне түсіріп, қонағымыз біліп отырсын,– деді шал балаға.

	Титтайынан құлағына құйып тастаған болса керек: ештеңесіне түсінбесе де, бала бал тілімен сайрап қоя берді. Алты– жеті тармақтан келіп қосылатын қазақтың үлкен бір тайпасының атына жеткенше бала тоқтар емес, тақылдап отыр. Соншама көп және ересек адамдардың тілі келіп, жадына сақтала бермейтін бірнеше сөздерден кіріккен жеті аталықтың аттары, толып жатқан ру са– тылары, сосын барып тайпаны сүрінбей– мүдірмей кұйты– қандай немересінің түгел айтып шыққанына атасы шыныменақ масаттанып қалды.

	– Міне кердіңдер ме, «болар бала...» деген осы!– Шал мұны айпы да, сәбидің бізден ұялып тулағанына болмай, дамбалынан шығарып шүметейінен сүйіп алды.

	Маған осының бәрі біртүрлі көрініп отыр. Немересіне берген тағлым– тәрбиесін бізге көрсетіп болғаннан кейін:

	– Балам, өзіңнің сүйегің кім?—деді шал сөзін маған арнап.

	– Оныңызды қалай түсінуге болады?

	– Түбің кім? Қай ру, тайпадансың? Қай ел, қай жерденсің?– дегенім ғой.

	– Түбіміз де, еліміз де, жеріміз де біреу– ақ емес пе?

	– Өзінің ру– тайпасын білмейтін жігітті қазақ деп... Кішірек, яғни университеттің бірінші курсын бітірген

	жылы елдегі бір жақын ағаларыма барғанда: «Үлкендер сұрай қалса, білмегенің ұят болады»,– деген соң, соларды сыйлаудың бір нышаны болар, көңлін қалдырып жүрмейін деген ниетпен, өзімнің қай атадан, ру– тайпадан екенімді біліп алғанмын. Тақымдап болмаған соң, мына кісіге мен сонымды айтып бердім.

	Шал бір кіржің етті де қойды. Онан не ұнатқанын, не ұнатпағанын айыру қиын еді. Сосын алдындағы баланы жерге түсірді де, ауызғы бөлмеге шығып кетті. Менің серігім де шалға ілесе орнынан көтерілді. Ауызғы бөлмеге шыққан соң нағашылы– жиенді екеуі бір жайларды сөйлесе бастады. Маған, көмескілеу болса да, естіліп тұр.

	Жігіт:– Қонағың астанадағы мақтаулы бір газеттің қызметкері және бөтен елдің баласы, бізді ертең сынап– мінеп, көпке күлкі етіп жүрер.

	– Әдейі ертіп келгенге өзіміздің үрім– бұтақтарымыздың бірі екен десем, қайдағы бір қаймананы...

	– Ойбай, біздің аталастарымыздың қалада оқып жүрген қызымен көңлі жақын көрінеді, ертең күйеу болып шығуы да ықтимал ғой..– деп бөссін әлгі жігіт.

	– Қыздан сый– сияпат күтпей– ақ қойғаным... Мыналар неге бола ұзақ әңгімелесіп кетті деп мен темекі тартқан боп есікке тақау отырдым. Екеуінің әрбір сөзі енді ап– анық естіле бастады.

	Шал:

	– Елімізді солар– ақ, жайлап алды, әйтеуір,– десе:

	– Сұрама, қаптап кетті,– деп жас жігіт оны қостай түседі.

	– Тентіреп жүрген соларға (осы арада жаңа мен айтқан ру, тайпа, өлкні ата жауынан бетер жаман тұрғыда аталы) ақ малымды шығын қылар жайым жоқ. Ет асып та әуре болмаймын. Шай– паймен ғана жатқызам бұралтып. Уақыттың кештігін сылтау ете салам.

	– Ендеше өзің біл: мені тек қасына ертіп жіберген соң…

	– «Жиен ел болмас, желке ас болмас» десе де, сенің орның басқа. Қыздың баласы болсаң да, өзіміздің қанымызсың. Сен мына тентіременің,– деп шал мен атаған ру, тайпа, өлкені ата жауынан бетер тары бір өлтіре түйреп өтті,– атқосшысы болуға ұялсаңшы. Мен байқасам, сенде түк намыс жоқ, ұлдан емес, қыздан шыққандығыңнан бұл сенің...

	– Ау, енді аудан басшылары...

	– Жарайды. Олардың да тілін алған екенсің. Енді осы арада бір сылтау тауып қалып қой. Жалғыз жүре алмайтын төре емес қой. Машинаның өзі– ақ апарады. Бізге бес атадан қосылатын (осы арада пәленшекенің деп аты– жөнін жіпке тізе бастады) аруақты шалдың көрші облыста пөркорор боп істейтін баласы үй–ішімен дем алып жүр екен. Әдейі ат шана жіберіп оларды алдырам. Солармен бірге бол. Біздің жаман– жұман жиендеріміздің өзінің ауданның мықты бір тұтқасын ұстап жүргенін көрсін ол да. Мына қаңғыған немең өз бетімен кете берсін (осы арада жаңа мен айтқан ру, тайпа, өлкені тағы бір сыбап алды.) Бұлар да бір, бұралқы ит те бір...

	– «Жолда адасып кетіп... шопыр да бұрын жол көрмеген...

	– Өлмесе тұрмасын! Солардың (осы арада жаңа мен атаған ру, тайпа, өлкені тағы бір зығырданы қайнап, қазақша айтқанда, солардың біреуі оның әкесін ұрып өлтіргендей, сыбап алды) аман–саулығын қай құдай біздің мойнымызға артып қойыпты?!—деп шаптықты.

	– Жарайды онда...

	Мына әңгімені естігенде мен жағамды ұстадым. Сол түні әлгі үйдің шайына да қарамастан жатып қалдым. Ертеңіне қасыма ерген жігіт:

	– Сізден ғафу өтінем, көрші қыстаудағы бір жақындарымыз қатты сырқаттанып жатқан көрінеді... Мына шофер жігіт жолды жақсы біледі..– деп күмілжи бастады.

	– Жарайды. Қала беріңіз. Өзіміз– ақ тауып барармыз,– дедім де, елең– алаңнан, үйдің адамдары орнынан тұрмай жатып жүріп кеттім.

	Біздің бағымызға күн ашық, болды. Жолды қар басып тастаған екен, шофер жігіт біраз жерде «техниканың ор киігі» атанған «газигінің» қосымша күшін — дублика– торын іске қосуға мәжбүр болды. Түс ауа қиян шеттегі қыстауға да аман– есен жеттік– ау, әйтеуір!

	Қар басып тастаған екі– үш зімәңкенің нақ үстінен түстік.

	Айналасы ат шаптырым мал қораның тек есігі ғана қараяды.

	Бізді мал қораның терезелерін қардан аршып жүрген бір қария келіп қарсы алды. Ізінше машина дауысын есіткен кішкентай балалар да ана үйден де, мына үйден де кісіні қуанта, бес– алтаулап, кейбіреулері шешесінің түбіт шәлісіне орана салып, бізді қоршай бастады.

	Жаңағы шал біз іздеп келген жігіттің әкесі боп шықты. Баласы, күннің ашықтығын пайдаланып, тоғай жаққа қойын жая кетіпті. Кеш бата ғана оралатынын айтты.

	Қария:

	– Мынау біздің үй болады. Кіріп жайғаса беріңдер. Кешегі ақ басқын қораның аузы– мұрнын біржола бітеп кетіпті. Күн жарығында мен мына терезелерді аршып тастайын,– ағаш күрегін таяққа ұқсатып беліне қойды да, оған екі қолын арта салды. Үлкен кісінің киімі де біртүрлі: басында — солдат құлақшын, үстінде — телогрейка мен сырмақ шалбар, аяғында — саптама етік. Еңсесі әлі тіп– тік, аяғын ширақ басады.

	Қарияның өзі күн батарда ғана үйге бас сұқты. Шешеміз біз келген бойдан тамақ асып, шай қайнатып, асты– үстімізге түсіп жатыр. Біздің кім, қайдан, не шаруамен жүргенімізде де ісі жоқ. Тек алыстағы аудан орталығынан шығып қыстың көзі қырауда шаршап–шалдығып жеткенімізді ғана біледі. Бізді ол кісі құдайы қонақ деп қана түсініп, қазақтың қазақ болғалы бері калыптасқан осындайда ерекше байқалатын мейірбандығы мен қонақ жайлылығын көрсетіп жатыр. Тіпті бізді алыс жолдан келген баласындай күткенін қайтерсің!..

	Шал шешінбестен, тек құлақшынын тізесіне қойып, біз ішіп отырған шайдан бірер кесе ұрттады да:

	– Қойын қайырып Кенжетайжан да келіп қалған болар, алдынан шығайын,– деп тізесінде жатқан құлақшынын бір шекесіне қисата киді де, орнынан тұрып кетті.

	Біз шай ішіп жылынып алып, шофер жігіт екеуміз қаңғыр– күңгір әңгімелесіп отыр едік, сыртқы есік ашылар– ашылмастан кірген кісімен жарыса аяз қысқан бір қап ақ буалдыр ауа ере келді. Оған қарап біз далада күннің қақап тұрғанын бірден байқадық. Сырттан келген кісінің бойшаңдығы сонша, үйдің төбесіне тымағы тиер– тимес боп тұр. Үсті– басын мол ғып ақ қырау басқан. Тінті қасы мен кірпігіне шейін қырау тұрып қалған. Кәдімгі Аяз Ата!

	Жаңағы үлкен кісі алдынан шығып, айналып толғанып сырт киімін шешісе бастады. Тонын, тымағын, телогрейкасын орын– орнына апарып іліп қойды. Сонан кейін жігіт өз бөлмесіне кіріп кетті. Шешесі үйде кісілер барын айтқан болар, жуынып– таранып болған соң барып ол бізге келді.

	– Сәлемет боларсыздар! Ат– көліктеріңіз аман жеттіңіздер?– деп бізбен қос қолдап амандасты..

	Жігіт шынында да алпамсадай екен. Мынадай жапан түзде емес, үлкен қалалардың бірінде мұны сыртынан көрген кісі не палуан, не штангист деп ойлаған болар еді. Жалпы аққұба жігіт болар. Бірақ көктемнің өкпек желі, жаздың қоламтадан ыстық аптабы, күздің қара дауылы, қыстың сақылдаған сары аязы, өнебойы далада, қой бағып жүрген жігіттің кескінін тым қарайтып жіберген. Кілең бас киімшең жүретін болар, маңдай жағы ғана аппақ. Өңі тым жас. Жиырмалардың ішіндегі уылжыған жас жігітке ұқсайды. Мінезі де ашық жігіт екен, бізбен бірден шүйіркелесе кетті. Біраздасын тіпті көптен таныс кісілердей бір– бірімізге іштегі сырымызды айта бастаппыз.

	Жігіттің аты Кенжетай екен. Фамилиясы — Нұрманов. Манағы шалдың аты Нұрман боп шықты. Оны келіндері: «Алты арыстың әкесі»,– деп атайтын да көрінеді. Өзі көзін ашқалы бері еңбекпен айналысқанды ғана біліпті. Көп жылдар бойы жылқышы боп істеген. Алпысты алқымдағанда барып қойға ауысады. Қазір алпыстың жетеуінде көрінеді. Әлі де аға шопан боп істеп жүр. Өзі құдай берген шал екен: соғысқа қатысқан ең үлкен ұлы қазірде «ИЛ– 18» самолетін басқаратын белгілі ұшқыш, екі ұлы мұғалім, бір баласы дәрігер, енді біреуі зоотехник, ал ең кенжесі — Кенжетай армиядан былтырлары ғана келіпті. Ол зооветинституттың мал дәрігерлік факультетіне сырттан оқуға түсіп, кемпір– шалдың қасында қалғанды мақұл көреді. Кенжетайдан басқа балаларының бәрі үйлі– баранды екен. Шал бір сөзінде: «Құдайға шүкір, отызға тарта немереміз бар»,– деп қойды. Кенжетай әлі үйленбепті. Бұл жайында құлаққағысты көбейткен әке– шешесіне: «Оқуымды бітірмей ештеңеге алаң болар жайым жоқ. Сіздерді қимағандықтан сырттан оқып жүрмін. Оның үстіне балалы– шағалы болған соң оқудан не сән, не мән қалады?»– деп кесіп айтқаннан кейін, ата– ана да қыңқылдауын қойған көрінеді.

	Кенжетаймен көп сырластым. Оның адамгершілігі, наным– сенімі, өмірге көзқарасы, адамдармен қарым– қатынасы маған қатты ұнады. Еңбек көрсеткіштері де керемет екен. Қой шаруашылығын өркендету мәселесіне байланысты бізде күні бүгінге дейін ең бір үлкен бастықтардың өзі елемей келе жатқан небір келелі проблемалар жөнінде де ол жақсы– жақсы пікірлер айтты, мәселелер көтерді. Бұлардың бәрін мен газетке шыққан очеркімде толық қамтығандықтан, әңгімеме қыстырмағанды мақұл кердім..

	...Араға жыл салып, осы өлкеге тағы оралдым. Қайрылыстан бір кісі қол көтерді. Біз машинамызды тоқтаттық. Бірден тани кеттім: былтырғы Кенжетай Нұрманов екен. Ол да мені танып жатыр. Дос– жаран адамдарша біраз қауқылдасып алдық.

	– Құрал– жабдық жайымен Күмпейістің қоймасына бара жатыр едім,– деді ол.– Күнде құрдай қатынап жататын машинаның бүгін қарасын көрсетпей қойғаны.

	«Күмпейіс» деген атты естуім– ақ мұң екен, былтырғы бір жағдайлар көз алдыма қайта келді.

	Былайырақ шыққан соң, жол қысқарсын деп, әсіресе бұл жігіттің осыған көзқарасын білмек боп, мен сонда қонған түні әлгі Күмпейіс шалдың өз аузынан өз құлағыммен естігендерімді түгел айтып бердім. Ашына, күйзеле, қынжыла отырып әңгімеледім.

	«Қазіргі заманда халықты аталыққа, ұруға, тайпаға, жікке, жерлестікке бөлу деген барып тұрған сорақылық қой!– деп қатты налыдым.– Алысқа бармай– ақ, өзімізбен қоңсы отырған, аралас–құралас боп кеткен мына ұлы орыс халқын– ақ алайықшы: жұмыр жердің қай түкпірінде жүрмесін, оның ;әр перзенті — ұлы мен қызы – өздерін тек қана орыспыз деп біледі, мақтаныш етеді. Ал «Мен Орелдікпін» яки «Мен Курскіденмін» немесе «Мен Пензаданмын» деп жатқан біреуін не естіп, не көрген емеспін. Олардың ұлылығының өзі, түсіне білсек, осында жатыр. Біздің қазақтың, кім көрінгенге мазақ, көз түрткі боп күні бүгінге дейін қырық ұруға бөлініп, қырық пышақ боп өзінен– өзі бүлініп жатқаны сол... «Екі қарға таласса, бір құзғынға жем болар» деп тегін айтпаған. Сосын, осы қазақтың жершілдігін қайтерсің: халқымыздың қаймағы, ақыл– ойы деп білетін ғалымдар мен өнер өрендерінің өзі астанада тұрып алып Батыстан шыққандары мен Оңтүстіктен келгендері, тағы сондайлар қаншама ар– абыройын, алтын уақытын, тіпті денсаулығына дейін құрбан етіп бір– бірімен жік– жік боп алып жаттай сынасып, жаудай те алысып жатқандары, сонда тұратын басқа халық, ұлттардың өкілдеріне күлкі боп... Тіпті кісінің зығырданы қайнайды: не жетпейді, құдай– ау, бұл жазғандарға?! Бұлардың аузы бірігіп, халқының қамын, елінің тірлігін, көсегесін көгерту жайын қашан ойламақ?! Қашан дейім?! Елді, жұртты, халықты аздырып, тоздыратын ең алды мен осы алаауыздық емес пе?!»

	Кенжетай біразға дейін үнсіз қалды. Қатты ойланып, қиналып әм тебіреніп келе жатқаны байқалады. Мен де іштегі шерді лақ еткізіп ақтара салған соң, құр сүлдерім қалып, сұлық отырмын.

	– Жәке, мына айтқандарыңыз көкірегінде сәл ғана саңлауы бар әрбір қазақтың сай– сүйегін сырқырататын сөздер екен. Мүмкін, надандықтан шығар, мен күні қазірге дейін осының бәріне сіз айтқандай мән беріп көрген емеспін. Ұру– тайпаға, тағы басқаларға бөлініп алып қырқысу дегендер біздің титтайымыздан көріп келе жатқан нәрселеріміз. Сондықтан осының бәрі бойымызға қаршадайымыздан жабысқан ескі дімкәс сияқты бірдеңе ме деп те қалам. Ал, шынын айту керек, ауылдық жерлердің бәрінде дерлік хал осындай. Әрине, олардың ішінен қалаға барғандарымен де бойындағы осы ескі дімкәсі ере барады... Бірақ менің бір аңғарғаным: осындай сорлылықтың, бишаралықтың бәрін қоздыратын, осыдан өздеріне кәдімгідей мал жинайтын қулар бар. Оларды нағыз алаяқ десек те болар. Ал сәби мінезді қалған көпшілік, қалың қауым сондай сырты бүтін, іші түтін көлгірсіген залымдардың сөзіне, айтқанына, айтағына еріп оңы мен солын, ақ пен қараны айыра алмай соры кайнайды да жатады... Мен білсем, барлық жерде де солай!..

	Мұны мен де мақұлдадым.

	– Әріден қозғамай– ақ, жаңа сіз, Жәке, аузыңызға алған жаңағы Күмпейісті– ақ алайықшы. Оның, былайынша айтқанда, шықпаған төбесі жоқ: белсенді де болды, агентте болды, ауылнай да болды, басқарма да болды, қойманы да ұстады, қойшы, ұзақ жылдар бойы ел үстінен қалқып ішумен келді. Енді қазір менің әкемнен екі мүшел кіші бола тұрып, ебін тауып пенсияға шығып отырғаны анау шіреніп. Бірақ сол пәлен өз қолымен шөптің басын сындырып көрген жан емес. Ал жылы– жұмсақ болса, ең алдымен соның көмейіне түседі. Қазір оның тіпті құдайды жиірек аузына алып, ру, тайпа алалығын қоздырып жүргенінде де бір гәп бар. Ол қазір сол өңірдің ақсақалы, яғни дін, ескі салт жолымен жасалған ырым– жырымдардың бас сыбағасы соныкі, төрешісі де өзі болмақ. Сол жердегі рудың ішіндегі жасы үлкені болғандықтан, бар сый– құрмет те соныкі. Іріп– шірігендіктің белгісі — ру намысын қолдан қоздыру оған тек сол үшін ғана керек. Ал қазіргі жастардың көбі сондайларға кездескен жерінде тойтарыс беріп, табанда әшкерелеп отырудың орнына, үлкенді сыйлағанның жөні осы екен ғой деп, құр ыға береді, бұққанды ғана біледі. Ал Күмпейіс сияқтылар күннен– күнге дәніге түседі, елді ірітіп, адамдар арасын бұзған үстіне бұза береді. Осынымыз жаман... Әне, көрдіңіз бе, оның қаршадайынан немересінің құлағына көне сарсықты құйғыштауын?! Біздің шалды сондайлар: «Шоқынған, орыс боп кеткен»,– деп келемеждейтін көрінеді. Сондағысы бір үлкен жиында ру, тайпаның жыртысын жыртқан боп бөсіп отырғандарға менің әкем: «Сендердің осыларың әнтек. Қазақтың қазаққа бөтендігі жоқ, Өйтіп сендер аз ғана халықты іштей ірітпеңдер. Бұларың ұят. «Халық ағасы» деген аттарыңа лайық емес!»– дейді де, шығып кетеді. Содан бері әкем кәрі– құртандардың ондай дырдуларына аяғын баспайтын болды.

	Мен де әңгімеге араластым. Жұмыр жер бетіндегі халық боп қалыптасқан, ұлт болып ұйысқан елдерде мұндайлардың тамырына алдеқашан балта шабылғанын, нақты фактілер келтіре отырып, айтып бердім.

	Бір кезде өңінде бір қулықтың нышаны ойнаған Кенжетей маған бұрылып:

	– Жәке, Күмпейіске мен де жиенмін. Осыны желеу ғып оны бір жер соқтырсам қайтеді? Тек Сіз қарсы болмаңыз. Аздап жалған сөйлеуіңізге тура келер. Өзін бір масқаралап кетейік,

	– Сонда қалай?!

	– Еш қам жемеңіз! Тек менің айтқанымды мақұлдай беріңіз. Сіз былтыр түнде келіп, елең– алаңнан аттанып кеткен болсаңыз, енді барғаныңызда бір жылдан кейін тани қоюы мүмкін емес. Ол қудың бір осал жері бар. Қазір көрген адамын тап сол сағатта ұмытып қалады! Сізге бір қызық айтайын: алыста тұратын ағаларының баласы қонаққа келіншегін ертіп келеді. Күні бойы жақсылап күтіп, сый– құрметін көрсетеді. Сосын шал көршілеріне кетеді. Кешке таман қайтып келе жатса, есігінің алдында отырған бейтаныс біреуді көреді. «Қайдан жүрген немесің? Бірдеңемізді қымқырып көр осыдан..,»– дейді оған зекіп. Бақса, ол күні бойы күткен кадірлі қонағы екен. Оған әлгі жігіт қатты ашуланады, табан астында қайтып кетпек болады. Күмпейіс шалдың жақындары араға түсіп, екі туысты әзер татуластырады.

	Балалығым ұстап кетті ме, қалай, Кенжетайдың не істегелі келе жатқанын жөнді білмесем де, бетін қайтармағанды мақұл көріп, келісім бердім.

	Күн еңкейе Күмпейіс шалдың аулының үстінен құладық. Аулаға кірер– кірместен Кенжетай машинаның сигналын қатты– қатты басып қалды. Сигнал ақырып қоя берді. Сол– ақ екен, үйдегілер тайлы– таяғы қалмай сыртқа өре шықты.

	Машинадан асыға түскен Кенжетай жиналып қалған жұрттың алдындағы Күмпейіс шалды көре сала:

	– Уа, нағашы– еке, шүйінші дейім, шүйінші! Отыз жылдан астам уақыт бойы көріспеген бауырың отыр мына машинаның ішінде! Отыз үшінші жылы ауып кеткен, ру; тайпасын айтпағанда, өздеріңмен алты атадан қосылатын Шәріпбайдың кенже ұлын есін білер– білмес кезінде балалар үйіне берген екен, сол шет жерде жүріп ержетіпті. «Ер — туған жеріне, ит — тойған жеріне» дегендей, енді міне бізге көрші ауданға сот боп келіпті. Сізді естіп әдейі ат басын бұрып отырғаны ғой..,– деді де, жігіт жүгіріп барып, машинаның есігін аңқайта ашып жіберді.

	Байқаймын, «аталас» дегеннен гөрі «сот» деген сөз құлағына тигенде, Күмпейіс шал ұзын тонның етегіне сүріне– қабына, құшағын жайып, мен машинадан түсер– түспестен еңкілдеп келіп иығыма асылды.

	– «Өшкені жанып, өлгені тірілген» деген осы емес пе!.. Қайран Шәкем!.. Қыз алыспаған бауыр, туыс едік... Біздің руымыздың құты, тірегі еді... Сол бір қайғылы жылдары ит пен құсқа жем болып, ең бір қасіретті жағдайда кімдер көз жұмбады... Шешең де бір асыл адам еді. Соқтауылдай жеті жігітке ана болған. Солардан қалған сен ғана жалғыз тұяқ!..– деп жоқтау айтқандай еңкілдесін кеп.

	Мен естіп– білмеген Шәріпбай отағасының от басының тағдыры мені қатты тебірентті. Мынадай сұмдықты естігенде менің де сай– сүйегім сырқырап қоя берді. Әсіресе қара халық сұмдық апатқа ұшыраған сол бір күйзеліс кезеңнен бері отыз жылдан астам уақыт өтсе де, баласынан айрылып аңыраған ана, бауырынан хабар– ошары жоқ қадірлі туыс, інісін жоғалтқан аға, апасын аңсаған аяулы сінлінің көз жасын төге сұрау салған зарлы іздеулері газет, журналдар бетінен күні бүгінге дейін неліктен түспей келе жатқанын енді ғана анық аңғарғандай болдым. Мұндай тебіренбеспін! Шалға деген ашу– өкпем жайына қалды. Ата– анамнан ерте айырылып, ағайын– туыстан шет жүріп өскен шерменденің бірі болғандықтан ба, мынаған көңлім қатты бұзылды. Жылап жіберудің аз– ақ алдында тұрдым. Менің әлем– жәлем боп кеткен кескінімді көрген басқалар да, әсіресе әйелдер жағы, жаулығының ұшымен көздерін басып, екі иығы селкілдеп ал жыласын кеп. Манағы ойымыз бен ойынымыздың бәрі жайына қалды.

	Енді өзім қысылып барам. Іштей Кенжетайдың істемек ісіне шындап ренжи бастадым. «Ғафу етерсіз, менің сізге тайпа, ру, аталық жағынан ешқандай жақындығым жоқ. Қазақтың бір бадасымын. Маған бола шала бүлінбей ақ қойыңыз. Мұнан бір жыл бұрын үйіңізге жайсыздау иір түнеп шыққан газет қызметкерімін»..—деп мән– жайды айтпақ боп оқтала бергенімде, осы пиғылылымды сезіп қалды ма, қалай, Кенжетей мені әй– шайға қаратпай:

	– Өзге әңгме– дүкенді ішке кіріп, жайғасып алған соң құралық..,– деп өзімді қолтықтай кетті.

	«Сот» деген лауазым бұларға не бір қол жетпес мәртебе, не бір құбыжықтай көрінді ме, білмеймін, бөлек бөлмеге жайрасқан Кенжетай екеуміздің үстімізге ешкім батып кіре алмады. Мен ренжіп бірдеңе айтады деп қуыстанған болар, іле шала серігім де сыртқа шығып кетті.«Машинама бензин құйғызып алмасам болмас, «жол алыс»,—деп шофер жігіт те тұрып кетті. Сәнді етіп жиһаздалған, байлықты айқайлап– ақ айтып тұрған абаждай бөлмеде жалғыз өзім қалдым. Осының бәрін не деп түсінуге білмей дал болам. Әйтеуір, ішімнен қатты ренжулімін. Біресе кешелері ғана білісіп– танысқан кісісің әжуа сияқты бірдеңеге әкеп ұрындырған Кенжетайға ашуланам. Біресе, «жуас түйе жүндеуге жақсы» деп, аңдамай, ауылдың ысқаяқ жігіттерінің тәлкегіне түсіп калған өзіме ренжимін. Бәрінен бұрын, жетпіске жетіп, әрбір ісі үлгі, әрбір қылығы өнеге, әрбір сөзі өсиет боларлықтай жасқа келген жасамыс шалдың — үйдің иесінің– әулекі тайпа, ру, аталықты қолдан қоздырып отырғаны зығырданымды қайнатады. Халқының, казақтың кадірлісін сол руластығына, жерлестігіне, аталастығына карап қана бағалайтын, сый– кұрмет көрсетіп бағатын кері кет– кендік қатты ызамды келтіріп, қатты күйзелтеді. «Ау, қалың кауым– ау, қашаннан бері аяғымызға тұсау, маңдайымызға сор боп жабысқан, миға тиіп мәңгіртіп жіберетін күшала немесе айналаңдағыны көрсетпей көр соқыр қып жіберетін басырдан да жаман осы рушылдық, тайпашылдық, жершілдік кесепатынан қашан арыламыз? Қашан «бір жеңнен — қол, бір жағадан бас шығарып» адамзат көшіне ілесетін боламыз?!»—деп кең байтақ еліміздің есігінен теріне дейін, ұланғайыр жеріміздің төрт бұрышына түгел жетерліктей етіп бар дауыспен айқай салғым келеді.

	Осы мезетте арсалаңдап Кенжетай келді.

	– Қой сойылып, шай қойылып...– деп сөйлей кірді.

	– Жігітім, бұларға сіз жиен екенсіз, бәрі кешірімді делік. Ал енді мені мынадай ұятқа қалдыруыңызға жөн болсын?!

	– Жоқ, Жәке, ешқандай ұяты жоқ! Мұның бәрі мына Қүмпейіс құдың қылығына қарап істеліп жатқан нәрсе ғой. Қазақта мұндай Күмпейістер сорымызға қарай, әлі баршылық. Мүмкін сіз қайта осының бәрін, тұздығын ащылау ғып жазып, барша халықтың құлағына жеткізерсіз. Бүкіл қауым болып, мен білсем, тамырына мықтап тұрып балта шабатын, бізді басқа есейген ел– жұрттардан көш артта қалдырып, таяқ тастам, жер жүргізбей алқындырумен келе жатқан кәрі дімкәсіміздің ең жамандарының бірі осы рушылдық, тайпашылдық, жерлестік, жікшілдік... Күнге қаңсып, жігі айрылған кеспекке су тура ма? Бұл да сол сияқты! Ең ардақты, аяулы, талантты деген азаматтарымыздың өзінде адал пікір, қара қылды қақ жарған әділ шешім, басқалар алдында сүттен ақ, судан таза абырой, кадірінің бола бермейтіндігінің өзі осында жатыр мен білсем. Айдалада ақ таяқ ұстап күнімізді қой соңында өткізіп жүрсек те, оқимыз, естиміз, сосын көкірегімізге тоқимыз...

	Мынадай сөзінен кейін мен Кенжетайды қайтадан жақсы көріп кеттім. Жаңағы бір әзірде оған ренжімек болған ойымнан біржола қайттым. «Сабыр етейін, осынымыздың аяғы немен тынар екен?– деп мен де сол әдепкі қалпымда қала бердім.– Қойшының да ақылдысы бар, ақымағы бар. Бұл өзі қай мамандықта болмасын істеп жүрген пенденің бәріне бірдей қатысты нәрсе емес пе?...»– деген тағы бір ой келді маған.

	– Жәке, халық «астан үлкен ештеңе жоқ» дейді ғой. Сосын «қонақасы — қазақтың бөлінбеген еншісі» деп те айтады. Дәмін татайық. Ал бұл Күмпейіс қудың мен білсем, сот боп істеп жүрген туысына басқа да тарту– таралғысы болары хақ. Сол кезде айтар сөзіңізді айтып аттанарсыз...

	– Кенжетай, осы бір– екі кездесудің өзінде– ақ сенің тамаша жігіт екеніңе көзім жеткен сияқты. Еңбегің, ақыл– парасатың, жарқын мінезің, адамгершілігің — бәрі сайма– сай келген қазақтың бір аяулы азаматы екенсің...

	Менің «айрылысар көже» деген сияқты соңғы сағаттарда өзі туралы ақтарыла айтқан мынадай пікірімді естігенде Кенжетайдың құлағына шейін қызарып кетті. Ол:

	– Жәке, қазақтың «қорқыт– корқыт дегенде осынша– қорқыт деп пе едімі» бар емес пе...

	– Жоқ, жігітім, менің бір– екі ауыз сөзіме бола сіз аспассыз да, таспассыз да. Екеуміз бұдан былай көрісеміз бе — көріспейміз бе: оның өзі екі талай нәрсе.

	– Ат баспаймын деген жерін үш басады, ер көрмеймін деген елін үш кәреді...

	– Мұның да жаны бар. Менің сіз жөнінде айтып отырғаным құр қолпаш емес. Бірақ өзіңіздей жігіттің, әр халықтың, болашағы боп саналатын жалпы жастардың осы мына Күмпейіс шал сияқты, қалды елдегі етектен тартқан ескілік атаулының бәріне күнбе– күн неге тойтарыс беріп отырмайтынына таңмын?! Тіпті менің әдепкі серігім сияқты кейбір көзі ашық жастардың өзі осылардың жетегіне не себептен еріп кететінін біле алмай қайран болам?!

	Кенжетайға, байқаймын, мына сөзім тым ауыр тигенге ұқсайды. Екі көзімен жер тіреп қалды.

	– Оныңыз, Жәке, дұрыс қой... Бізге солардың бәрі жөргегімізден жабыса ма, қалай, өзі. Сүйекке сіңген...

	Осы сәтте бажылдап сары самаурын келді. Дастарқан жайылып, үстіне өрік, мейіз, кәмпит, шекер, табақ– табақ бауырсақ, құты толы сарымай деген сияқтылар толып кетті де, әңгімеміз доғлып, көңліміз алдымыз– ға келген асқа ауды.

	Шай да ішілді, ет те желінді. Қайтар кез болды. Күмпейіс шал дастарқан басында да, ұлы тағам — ет келер алдында да менің асты– үстіме түсіп бәйек боп жүр. Өздеріне рулас, сол жылдары балалар үйіне тапсырылған, ана атаның баласын, мына атаның баласын менен сұрағыштаумен болды. Мен оларды білмейтінімді және ауылдан тым жастай, шикі өкпе кезімде кеткендіктен ағайын– туыс дегеннен еш хабарым жоқ екенін ашық айттым. Енді ол өзін, өзінің жұрағатын, аталас, рулас, тіпті тайпалас боп саналатын осы маңдағы ағайын– туыс дегеннің бәрін мұрнынан тізіп маған таныстыра бастады. Аузында тыным жоқ. Ұзын сонар әңгімесінің төркіні — тайпа таңбасы, ру намысы, аталастар жыртысы. Сөзінің ұзыны бойына өзін аталас, рулас, тіпті тайпалас бар атаның ба– ласының қатты құрметтеп, ерекше сыйлайтынын сыналап қағумен болды. Көмейі түсінікті: сен де солардың ізімен жүруің керек дегені ғой.

	Сонымен, қол жуылып болғаннан кейін бәріміз үдере көтеріліп, сыртқа шықтық. Шал мен кемпір оңашалана қалды. Есіктің алдына ұстаған шалыны сырт айналып өзара күбір– күбір сәйлесе бастады. Мен де қызықпын ғой: солардың сөзін естімек боп шалыға жақын барып темекі тартып тұрдым.

	Кемпірі:

	– Ей, ол малды кеше ғана немереңе атаған жоқ па едің?– дейді келіспей.

	– Ештеңе етпейді. Ен– таңба салынбаса болды.

	– Әй, сен де бір?!

	– Әй, албасты– ау, «анадай ауданда сот боп істейтін туысы бар екен, оның ен салып кеткен жабағысына дейін пәленшенің малының ішінде жайылып жүр екен» деген сөздің өзі дұшпанымызды сескентіп, досымызды табынтып, өзіміздің мерейімізді арттыра түспей ме, шылғи миғұла болмасаң?!

	– Мейлің ендеше, не қылсаң да еркің. О заманда бұ заман сен менің сөзіме кұлақ асып көріп пе едің?..—деп кемпір кіржиді.

	Мен, мыналар байқап қалмасын деп аяғымды тезірек басып, машинаның жанына жиналып қалған топқа қосылдым. Оның ішінде мана етке шақырылған осы Күмпейіс шалмен аталас, рулас бес– алты ақсақал қара сақалдар да бар. Бұлар мына Күмпейіс шал ғайыптан табылған туысына не тартар екен деп әдейі кетпей тұр– ғанға ұқсайды.

	Кемпірі үйіне кіріп кетті де, шал қаздаңдай басып албарға енді. Көптің кәзі сол жақта. Сәлден соң Күмпейіс шал тайға бергісіз арда емген бір семіз жабағыны ноқтасынан ұстап бізге қарай жүрді. Маған таянып келіп.

	– Шырағым, бір атаның баласымыз. Арамызда «сіздікі», «біздікі» деген болмайтын адамдармыз. Ескіден келе жатқан рәсім: мына жаман ағаңның астыңа мінгізген ырымы, мынаған өз қолыңнан ен– таңба салып кет. Амандық болса, талай ат мінерсің әлі, оған жаман ағаңның дәулеті жетеді...– деп басқалар да естісін дегендей Күмпейіс шал тым қатты сампылдап сөйлеп кетті.

	Оның тап қазіргі кескінін көрген менің тілім ұшына: «Қандай артист?!»—деген сөз орала берді.

	– Отағасы, Сіз ғафу етіңіз. Осының бәріне, әрине, мен де кінәлімін, мына жиеніңіз Кенжетайдың пиғылыңызға орай жасаған әзіл– оспағы...

	Мен көптің кезінше мән– жайды түгел айттым. Былтыр осы үйде шалдың өз аузынан естігендерімді де бетіне баттитып тұрып бастым. Өзімнің мұнан бір жыл бұрын қона кеткен газет қызметкері екенімді айтқанымда, Күмиейіс шалдың көзі атыздай болды.

	– Ау, шырағым... Ау, бұларың қалай?! Кенжетай, егізде екі болма, білдің бе?!.. Аттарсың бәлем, енді менің табалдырығымды!—деп жерге кіргендей болған Күмпейіс шал жабағысының мойнына асылып тұрып қалды. Көпке қарауға беті жоқ. Жұрт да дем сәтте тарап кетті. Біз де жолға шықтық. Кенжетай маған көзін қысып, қош айтысты да, қоймаға қарай бет алды.

	Жолдың кірбік қарын шаңыта машинамыз жүйтіп келеді. Мен шым– шытыр ойдан арыла алмай– ақ қойдым. Алдақашан адыра қалуға тиісті рушылдық, жершілдік, сияқты сілімтіктің қаладағы оқыған– тоқыған, мәдениетіміз, дәрежеліміз, талант иесіміз дейтіндердің арасында да әлі орын алып келе жатқанын мен жақсы білем. Топастау, қабілетсіздеу, надандау, бірақ шенқұмар, мансапқор, дәрежеқұмар, атаққор әлдекімдер қалада тұратын ат төбеліндей қазақтың өзін Батысқа, Баянға, Арқаға, Қызылордалыққа бөліп күнде қырық пышақ боп жатқанын көресің. Мұны естіп– білгенде кім жағасын ұстамас?!

	Күмпейіс шал мана бір әңгімесінде көрші– қоңсы отырған жиырма шақты үйдің өзін біреуін «кірме», біреуін «ауып келген», біреуін «шатыс», біреуін «шала» деп жіктеп, бөлектеп, мүйіздеп болды. «Өзіміздің рудан—тоғыз, атадан төрт– ақ үйміз...»– деп қынжылады.

	Сонда басқа қазақтардың Күмпейіс шалдың рулас, аталасынан несі кем екен?! Немесе, Күмпейіс шалдың өзін қосқанда, сол рудың, аталастың қазағының басқа қазақтан несі артық екен?!

	Есіме мынадай бір жәйт түсті.

	...Әкеміздің бір жүйрік аты болушы еді. Сол бір күні тебіннен ақсап қайтты. Біреулер көз, бәзбіреу тіл тиді деп білгірсіді. Сонда ақсаған аяғын пышақпен тазалап көрген әкем:

	– Қап, аттың аяғына кәрі шөңге кірген екен,– деп қатты қапаланды.

	Әкемнің соңдағы айтқанын мен әлі ұмытқаным жоқ: кәрі шөңгенің бір сұмдығы сол — ол кірген жерді бойлата тіліп, арсита ашып барып түбірімен қопарып алып тастамаса, кәрі шөңге суырғанға келмейтін көрінеді. Ұстаған жерден морт сынып, таза етке кірген жағы сол қалпында жанды ауыртып, тәнге іріңдеген жара салып қала береді екен.

	Кәрі шөңгенің улы болатыны сонша, біздің көк байтал жарысқа түсіп бәйге алу былай тұрсын, аяғын басуға зар болды. Әкем әлгі жануардың кәрі шөңге кірген аяғын алты ай әуреледі. Кәрі шөңгенің таза етке кіріп кеткен тебен иненің ұшындай мұртын суырып алғанда барып көк байтал аяғын тең басты. Соңынан талай– талай сәйгүліктермен сайысқа түсіп, иесіне бас бәйгені еркін әперіп те жүрді...

	Сол сияқты, мына біз білген Күмпейіс шалдың да тіршілігі, ел арасында істеп отырғаны халқымыздың табанына кірген кәрі шөңге боп көрінді де тұрды маған...



	1966 ж.





Араша




	Қалаға қанша үйрендім дегенімен, бірер жылда бір барып, өзі шыр етіп жарық дүниеге келген өңірдің топырағына аунап– қунап қайтпаса тұра алмайтын қазақ жігіттерін білем. Жасыратыны жоқ, солардың қатарына мен де қосылам...

	Өзім туып– өскен өркеш– өркеш қызыл бұйрат шағырлы құм арасында бат– бат дейтін бейкүнә бір кесіртке болады. Өзінің көзі бадырақ, ұрты салбырақ, қарны том– пақ, бұты талтақ, сырты қара қожыр, мүйіз– мүйіз. «Әркімнің бір аңдығаны бар» дегеңдей, сол бейкүнә кесірткенің де басынан талай хикметтер өтетінін бала кезімізде қызықтап көруші едік. Құмды мекендеп, құмда өскен әлгі махлұққа жылан өте өш болатын. Екеуі кездескен жерде айқаса кетеді. Сонда күші тайып, шаршап– шалдығып, әлсіреген кезінде бат– бат сол құмда өсетін сұрықсыз, бірақ ешқашан өңін бермейтін көк жасыл селдір шөп — адыраспанның саясына жетуге асығады. Демі таусылмай адыраспанға жетіп, сұқ қолдай қатқыл сабағына бірер сүйкенсе– ақ болды, әлсіреген бат– баттың көзі жайнап сала береді. Кіресілі– шығасылы жаны бар денесі ап– сәтте– ақ әл жинап, іштен түлей кетеді. Әлгі шөлдің тым сиықсыз, тырбық шөбі — адыраспанның саясында біраз уақыт аунап– қунаған бат– бат, не құдіреті барын кім білсін, демнің арасында жарау аттай қутыңдап, құлпырып шыға келеді. Сосын қандай жыланыңды болсын әп– сәтте бір– ақ шайнап тастайды. Сол кездері біздер, балалар, әйкөл ойнап жүрген ақ таяғымызды қолымызға қыса ұстап, бат– баққа, жеңіліп бара жатса болыса кетуге әзір тұратынбыз.

	Өзімді қоса, жаңағы жігіттердің соншама елшілдігін есіме алсам ақ болды, осы бат– бат пен адыраспан хикаясы, неге екенін білмеймін, мен мұндалап көз алдымда тұрып алады.

	«Әр азаматтың үш жұрты болады» дегендей, бір жылы нағашыларыма, сосын бірер жылдан соң қайын жұртыма қыдырыстап барам деп, кіндік қаным тамып, бесікке алғаш арқам тиген ата қонысыма араға алты– жеті жыл салып бір ақ оралуға тура келді.

	...Тай– құлындай асыр салып, жарысып бірге өскен мектептес жолдасым екеуміз өзен жағалап келеміз. Өзімізге анамыздың ақ мамасындай боп кеткен жер емшегі — осы суды өрлеп талай– талай:

	«Алабұға, ақбалық, қармағымды қап балық», «Алабұға — дөнен сарт, қармағымды төмен тарт!»—деп қылқу аланынан тұрып қармақ салатынымызды тәтті әңгімелейміз. Судың қоймалжың батпағынан танауымыз бен ерніміздің үсті қап– қара боп, түбінен талай борық тартқан жасыл таспа, жалпақ қоғамыз қазір құрғаққа шығып қалыпты. «Елу жылда– ел жаңа, қырық жылда — қазан жаңа» деген осы– ау деп қоям ішімнен. Басқаны айтпағанда, ырзығымды түзден іздеп елден шалғай шыққаннан бергі отыз шақты жылдың ішінде кішкентайымызда әжеміз шомылдырған ағаш тегенедей етене боп кеткен қырдың үзілмелі өзенінің өзі көп өзгергенге ұқсайды: бұрын өткел бермейтін жері қазір түбі көрініп тайыздап, тікемізден– тік тұрып суға секіретін жылан жортпас жарлауыттар кәрі түйенің өркешіндей жапырайып үгіліп– мүжіліп, құмына құмарта қыздырынатын ақ қайранды балшық басып кетіпті.

	—Біз өткен– кеткенді, бастан кешкенді сыр ғып шерте отырып паромға келіп тірелдік. Сол сәтте паромның арқанын шешіп, арғы бетке шыққалы жатқан он бір– он екілердегі екі көзі жаудырған әп– әдемі қара торы балаға бір жас келіншектің:

	– Әй, Ыпталазол, тәтем келмей тұрып үйде бол, әйтпесе төбеңді ояды...– деп анадайдан айқайлағаны біздің әңгімемізді бұзып жіберді.

	Ішімнен: «Ыпталазолы несі?!»—деп таңырқадым да:

	– Әй осы біздің қазақтың балаға ат қойғаны құрысын:

	«Ыпталазол» деген не пәле?!– дедім ренішімді құрбыма дауыстап білдіріп.

	– Ай, Төкен– ай! Сен де қартая бастаған екенсің. Ойбай– ау ол өзің анада болғандағы...

	– Қойшы– әй?!.

	* * *

	Кеше белуардан қан кешкен қиян– кескі соғыста жалғыз ұлынан айрылған бір жақын апам бар осында. Қызының қолында тұрады. Қызы байғұстың да бағы ашылмады: майдандағы күйеуінің хабар– ошарсыз кеткеніне талай жыл.

	Елге бара қойсам, ең алдымен сол апамның үйіне түсіп, бір жеті жатып шығам. Апамның сондағы көңіл көтеріңкілігін көрсеңіздер! Майданда 1944 жылы қаза тапқан жалғыз ұлы келіп төрінде арсалаңдап жатқандай мәре– сәре болады да қалады. Бар жылы– жұмсағын, тәтті– дәмдісін, мен бір аштан келгендей, аузыма тосып бәйек боп жүргені. Апамның мінезін көрем де, халқымның кей парасатын көз алдыма елестетем...

	Апамның баласы екеуміз бір жылдың төлі едік. Жұбымыз жазылмайтын– ды. Көбіне сол апамдікіне қонып, тай– құлындай тебісеміз деп, көрпесінің астарын талай– талай жыртқанымыз, ол үшін қытымыр жездемізден әлденеше рет таяқ жегеніміз күні бүгінге дейін есімде...

	Өткен жолы да, дағдыға айналған әдетім бойынша, аттың басын апамдікіне тіредім. Ауыл– аймақ, бота– тайлақ дегендей, менің хабарымды естіп алыс– жақынның бәрі дүмеп келе бастады; бірі кіріп, бірі шығып жатыр.

	– Ойба– ай, осында Емберген бар ма? Емберген!..– деген дарақылау бір ащы үн көптің құлағын елең еткізді. Әйел дауысы.

	«Патшаһар, өзекті тіліп кететін ащы іркіттей, мынадай да дауыс болады екен әйел затында...– деп ішімнен күңк еттім. Есік жақтағы біреулер: «Әй албасты– ау, алыстан адамымыз келіп отыр, әдебің қайда?»– десе; бәзбіреу: «Әй, шүйкебас– ау, ол сенің байыңмен жасты. Құрдасың ғой. Дидарласпайсың ба?»—деп ақыл айтқан болды.

	– Әй, еріккен бейбақтар! Жалғыз балам әл үстінде жатқанда...– деп әйел солқылдап жылап қоя берді.– Қайда әлігі Ембергені бар болғыр?!.

	– Түбектегі жылқылы ауылға кетті деген...

	– Ойбай– ай, енді қайттім?;!– деп әлігі әйел безек қақты.

	«Балам әл үстінде жатқанда...»—деген сөз менің жүрегімді қозғап жібергендей болды. Аузы– мұрны толып отырған үйдегі кісілерден кешірім өтініп, дереу сыртқа шықтым.

	Жаңағы кісіні көп әйелдің ішінен бірден ажыраттым.

	«Сорлы– ай, түріңнен адам шошырлық екен. Мұншама азып– тозарлықтай не күн туып еді басыңа?!»—деп оған арналған сөзімді естірмей, ішімнен айттым да, ұйлығып тұрған топқа жақын келдім. Әйел жалаң аяқ жүр екен. Тобығына түсіп тұрған балағының біреуі ырым– жырым. Самай шашы үрпиіп шығып кеткен. Өлі сірке тұнып тұр. Басына бір кір– кір ақ орамал тартқан. Сонда да шашы қарғаның ұясындай, сиықсыз қобыраулы. Ұсқынына қарамай саусақтары толған сақина, қолдан құйдырып, қос білезік салыпты. Құлағында – ат тұяғындай алтын сырға...

	– Әй, әне құрдасың шықты...—деп ақ орамалды жап– жас келіншек оны шынтағымен нұқып қалды.

	– Құрдас, ат– көлігің аман ба? Әйтеуір қаусаған кемпір апаңнан басқа ешкімді танымай– ақ қойдың ғой...– деп әйел кездескен жерде ілінісе– шалыныса кететін ырымын істеді.– Құрдасың қасапшы, кәдімгі қара жұмыс... Қазір үйде жоқ...

	Осы тұста сөзге шешен Балжан дейтін жеңгем:

	– Ай, қаланың нарқоспақтары– ай! Осындай сәтті пайдаланып қалуды да білмейді– ау...– деп мені әжуа ете бастады.

	– Әзіл– қалжың соңынан,– дедім мен тұжырымды түрде.– Сіз үйіңізде болыңыз. Мен дереу дәрігер шақыртам...

	– Өйдөйт дерсің! Дөктірі бар ауылдың сиқы осындай болушы ма еді?..– деді бір кексе әйел мені кекетіп.– Туған жерін, кіндік кесіп, кір– қоңын жуған жерін ұмытпас, дөктірліктің оқуын тауысқан соң қайтып келер деп қисық мойын қайнағаның қызын ортамыздан түу сонау Алматыдағы үністетүтке жіберіп едік, ол бейбақ та байға тиіп, беті ауған жағына кетіп қапты... Орталықтан қатынап тұратын бір пельшер бар, ол да айына бір– ақ оралады. Кешелері ғана келіп кетті. Енді қайтып айналғанша кім бар, кім жоқ...

	Мына кісінің соншама суырылуына қарап, ішімнен: «Зар жақ боларсыз»,– дедім де қойдым.

	– Онда бес– он минуттан кейін өзім барам,– деп ішке қайыра кіріп кеттім.

	Жаңағы әңгіменің бәрін естіп тұрса керек:

	– Шырағым, ол бір бағы ашылмаған байғұс әйел. Баласы тұрмайды. Осымен төртінші ұлын жерге бергелі отыр. Төрт– бес жасқа келе бергенде шетінен құдай алады да тұрады.

	– Жоқ, апа, барам, өз көзіммен көрем,– деп ауызғы үйде тұрған чемоданымды ашып, ішінен «жолаушының аптечкасы» дейтін қорапты іздей бастадым.

	– Сөзге қаласың. Мана мен көргенмін баласын. Мал болудан қалған, дәрі көтермейді. Құр кірпігі қимылдап жатыр...

	Балалар үйінде тәрбиеленіп жүрген кезімде мені жұрт әзіл– шыны аралас «дөктір бала» деуші еді. Әзіл дейтінім, он екі– он үштердегі балаға «дөктірліктің» ауылы алыс екені айтпаса да түсінікті. Ал шындыққа да жанасатын жері бар: балалар үйіндегі лазаретті, аптек мүйісін басқаратын да мен. Ол кездері сол өңірге адамгершілігімен де, дәрігерлігімен де атағы шыққан тамаша бір мейірбан кісі — Надырша Сұлтангереев дейтін дәрігер болып еді. Сол дәрігердің мен балалар үйі бойынша қолғанаты, көмекшісімін. Ол ақсақал жетісіне бір рет келіп лазаретте жатқан балаларды қарап, дәрі– дәрмек жазып беріп кетеді. Науқасы қаттыларды ауруханаға жөнелтеміз. Әлгі кісі жазып берген дәрілерді мен барып аптектен аламын да, қайыра өзіне барамын. Ол кісі латыннан су караңғы маған әр дәрінің сыртына қазақша жазып, күніне неше рет, қандай мөлшерде және қандай ауруға беру керек екенін көрсетіп, мұқият түсіндіріп жіберді. Кейде менімен тең адамындай шүйіркелесіп (мен білсем, сол бір ғазиз жанның баласы болмаған), медицина жайынан қызық– қызық әңгімелер айтады, тіпті санама құйып тастайды– ау, құйып тастайды. Соғыс болмағанда, кім біледі, мен де сол бір абзал жанның жолын қуып кетер ме едім, қайтер едім. Кешегі қан майдан кімді арманынан адастырып, мұратынан бездірмеді....

	Менің апамның айтқанын тыңдамай, баланы көруге асығуымда осындай бір ішкі себеп бар еді. Әлгі дәрігердің қолғанаты боп төрт– бес жыл істедім. Сонда талай ауруды көрген болатынмын. Неше түрлі сырқаты бар балалар да көз алдымнан еткен– ді.

	Қорабымды қолтығыма қысып, сыртқа шықтым.

	– Әй, біздің қатынды көргендерің бар ма?– деп, қақпадан кірмей жатып айқайлап, әлгі әйелдің байы да келді.

	Мені көріп:

	– Ау, құрдас, дені– қарпың сау ма? Мес боп кетіпсің ғой... – деп мені жұлмалай бастады.

	Өзі дәу боп өсіп кетіпті. Бойы еңгезердей. Екі иығына екі кісі мінерлік. Тек мандай жағының шашы селдірей бастапты. Бес тал сақал– мұртының алынбағанына талай заман болғанға ұқсайды. Жағасы сауыс– сауыс көне көйлегінің бір де түймесі жоқ, төсінің жүні түгел көрініп тұр. Мал сойғанда сыбанған білегін әлі түсірмепті. Шала–пұла шайына салса керек, мойнына, қолына шашыраған малдың қаны қарайып қатып қапты. Бұ да жалаң аяқ. Аяғы күс– күс.

	Көп аялдамай, әйелі үшеуміз көшеге шықтық. Бұлардың тұрған үйі апамдікінен онша алыс емес екен. Қақпадан кіріп, ауласына көз тастап едім, жүрегім айнырдың азақ алдында қалдым. Ыбырсыған жүн– жұрқа, әртүрлі қажеттен қалған лас қағаз, құмға былғанған қауын– қарбыздың қабығы, кірер ауызға төге салынған күл. Табалдырықтың алдында аяқ басарға жер жоқ: жаңалы– көнелі тауықтың қиы, көпірши шалқыған кірдің суы...

	– Жарқыным– ау, аулаңды неге тазалап тұрмайсың?– дедім налып.

	– Әй, мына қатыны түскір...

	– Әй, сенің өлмелі балаңды бағам ба, әлде қораңды сыпырам ба?.. Қағындың жоқ, сыпыр өзің!– деп әйелі шап ете қалды.

	Мен ішімнен: «Ойбай, қорасы құрсын, тек жанжалдаспаңдар»,—– деп алдым да, көзімді жұмып, мұрнымды басып, есікке иығымды бір– ақ сұқтым.

	Қазақтың қай өлкесінде қалай екенін білмеймін, біздің жақта жаз айларында күн түспесін деп терезені бітеп тастайтын бір жаман әдет бар. Ал осылай ұсталған үйдің іші шілденің саршатамызының өзінде жайсыз дымданып, ауасы қолайсыз бір күлімсі иісімен қолқаңды қабады. Сонда — мейлі жерде жатсын, мейлі ауада жүрсін — саналуан ауру тарататын микробтарды тұп– тамырымен құртып жіберетін кұдіретті күш—күн сәулесін үйдің ішіне жолатпау деген өзіне– өзі қастық ойлаумен бірдей емес пе!

	Жаңағы құрдасымның үйі де тастай қараңғы екен. Әсіресе сырттан келген кісі аяқ астын көріп болар емес.

	– Ойбай– ау, мыналарың не, көр сияқты ғып?!– дедім ызам келіп.

	– Шыбын кірмесін деп...

	Ал есік аузында көк шыбын, әсіресе қара шыбын дегенің жыртылып– айрылады...

	Үйдің ауасы тіпті жаман екен. Күштегендей боп терезеге қабаттап ұстаған қалың қара шүберектің бәрін алғыздым. Желдеткіші атымен жоқ екен, терезенің үстіңгі бір әйнегін алдырып тастап, оған дәке тұтқыздым.

	– Қаладан келген байымыз әптер– тәптерімізді шығарды– ау...– деп әзіл– шыны аралас күңкілдеп жүрсе де, үйдің әйелі, обалына не керек, айтқанымды екі еткен жоқ..

	Мен қолымды сабынмен мұқият жуып, төргі бөлмеде төсек тартып жатқан баланың қасына келдім.

	Жас сәбиді аяп кеткенім сонша, көңлім бұзыла жаздап барып, өзімді– өзім әрең тоқтаттым. Бишараның құр сүйегі қалған. Сүйегінің өзі талдың жас шыбығындай нәп– нәзік. Басы қауғадай. Шеке тамыры көкпеңбек. Қол– аяғы шидей. Терісі сүйегіне жабысып қалған. Қірпігі әрең қимылдайды. Бойындағы өмірдің бар белгісі — болар– болмас ыңырсиды. Жарық дүниеге келіп, көзін ашар– ашпастан осындай халге душар болған бейкүнә сәбиді көргеннен ауыр ештеңе бола қоймас, сірәда...

	Шешесінен бар жай– жағдайды сұрап білдім. Баланың дизентериямен ауырғаны көрініп тұр. Әбден асқынып кеткен.

	Қандай ем жасағандарын сұрап едім:

	– Қандай ем болсын, Ембергенге көрсеттік. «Таңдай тісі шыққалы тұр екен, балаңа ас батпай, іші өтуі содан» деді де, екі– үш күнде бір келіп таңдайын басып кетіп тұрмақ болды. Бүгін келетін күні еді, басы ауған жағына қарай қаңғып, жылқы аулына кетіп қапты ғой,– деді баланың шешесі кәдімгідей ренжіп.

	– Сен не дейсің?– дедім баланың әкесіне.

	– Бәрін мына қатын біледі. Менің баламен шаруам жоқ:, ерте кетем, кеш келем,– деді міз бақпай.

	Менің зығырданым қайнап кетті. Екеуінің де бас терісін қаптап, жер– жебіріне жете сыбағым келіп– ақ тұрды. Бірақ қапелімде аузыма сөз түспеді. Оған уақыт та жоқ еді. Үйдің еркегі мен әйелін ала көзіммен бірер аттым да, уақытты босқа жібермей, баланың о жер, бұ жерін қарай бастадым. Кіндіктен төменгі жағын басқанымда, бала ауырсынып жылап қоя берді. Дизентерия екені енді беп– белгілі болды. Бәрінен бұрын ішін тидыру үшін балаға деген мөлшермен фталазолды бергенді мақұл көрдім. Дәріні ұнтап, бөлшектеп бодым да, қайнаған су алдырдым. Сосын шешесіне баланың аузын ашқызып тұрып, құйып жібердім. Сәті түсе қалғаны: суға шала еріген дәрі түйіршіктерін бала бірден жұтып жіберді.

	Сосын сағатыма қарап, пәлен уақытта тағы да келетінімді ескерттім. Желдеткіштен таза ауа кіргесін, үйдің тынысы да өзгеріп сала бергенге ұқсайды.

	Мен ауызғы үйге шыққанда, кұрдасым жатаған столдың үстіне арағын әкеп, ащы қиярын турап қойған екен, жатты да жабысты.

	– Арағың да құрысын, өзің де құры!—деппін манадан бері ашу– ызамды енді сыртқа шығарып.

	– Өкпелеймін. Қуыс үйден құр шықпа деген...

	– Өкпелесең, көшке берген тайыңды қайтып ал, білдің бе! Сенің арағыңды да ішем, етіңді де жеймін. Бірақ оның бәрі баланың ауруынан айыққан тойы үстінде болады.

	– Ойбай– ау, онда мен ақсарбас сойып, құдайға кұдажол айтамын ғой...

	– Құдайдан садағам кет! Қайдан сен соншама құдайшыл боп жүрсің?! Осы сен оқып жүргенде құдайсыздар ұйымының бастығы емес пе едің?

	– Ау, енді халық арасындамыз...

	– Халық деп отырғаның анау Емберген бе? Ол алаяқ енді, жанынан дәмесі болса, сенің үйіңнің табалдырығын аттап көрсін!

	– Құрдас, сен келгеннен кейін маған билік айту қайда...

	– «Қуыс үйден құр шықпа» дегенің дұрыс,– дедім. Қолымды сабындап мұқият жуып болған соң, дастарқаннан бір үзім нан алып аузыма салдым да, шығып кеттім.

	Уһ! Дала сондай рахат! Күннің күндізгі аптабы басылып, өзен жақтан салқын самал соғып тұр. Шыңылтыр ауаға, көктемгі қымыздай, жұтқан сайын құныға түсесің.

	Дереу байланыс бөлімшесіне барып, рация арқылы аудандағы бас дәрігермен сөйлесуге заказ бердім.

	Сосын бар бітірген жұмысым: әлсін– әлсін барып балаға дәрі беру болды. Кешке таман бір соққанымда сәбидің аз– аздап түсі кіріп, әп– әдемі ұйықтап жатқанын көрдім. Сонда барып көңілім орнына түсейін деді. Әйтпесе, жаңа бір әзірде: «Осынымның бәрі құр далбаса емес пе екен? Біреудің баласының обалына қалып жүрем бе?»—деген жаман бір күдік көңілімді қажап, жігерімді құм ете жаздап еді.

	Әйелге тауық сойғызып, нан кептіртіп, енді диет мәселесін қолға алдым. Балаға тамақты да өз қолымнан беретінімді айттым.

	– Осы бала жазылса, қалаңа– ақ алып кете берші. Сенен сұрамайық..– деп үйдің әйелі, ана емес пе, сәбиінің түсі кіргесін– ақ, өзінеде ес кіріп, маған жылыұшырай бастады.

	Араға күн салып, дәрігер де жетті. Баланың дизентериямен ауырып жатқанын ол да пәтуалады. Дәрі– дәрмегін беріп, науқастың қасында бір күн, бір түн болып, қайтып кетті.

	Енді бірер күннен кейін баланың беті бері қарай бастады.

	Біраздасын шырай бітті, тамақ сұрайтын болды.

	Қойшы, жиырмашақты күннен кейін бала өз аяғынан жүретін халге жетті. Әкесі серке сойып, той жасады.

	Менің де демалысым бітіп, қалаға қайту жабдығына кірістім. Бар әл– хадарымша ғұмырына араша болған баланы тағы да бір көріп, құрдастарыммен қоштасқалы үйлеріне бардым. Бала шауып жүр. Өмірімде мұндай қатты қуанбаған болармын!

	Осыларға керек болар деп аптечкамды ала келгенмін. Ондағы әрбір дәрінің атын атап, бір кездегі Сұлтангереев ағайдай, сыртына қазақшалап жазулар жазып:

	– Мына дәрінің аты фталазол... Адамның іші өтсе...– дей беріп едім, үйдің әйелі мойындықта тұрған дорбаға қолын созып, ішінен бір уыс дәрі алып шықты.

	Қарасам, өз көзіме нанар– нанбасымды да білмедім, кілең фталазол...

	Не деген көр соқыр надандық: баланың қасқа маңдай шешесі дәрігер келген сайын балаңа деп жазып беріп кеткен дәріні ішкізбей, дорбаға сала беріпті, сала беріпті... Ембергеннің:

	«Баланың ішінің өтуі таңдай тісінен»,– деген сәуегей сөзіне кұдайдай сеніп, соған күні кешеге дейін таңдайын бастырумен келіпті. О, сорлылар! Алдыңғы балалары да шетінен осылай ауырып, қыршынынан қиыла беріпті...

	Осының бәрін есітіп– білгеннен кейін зығырданым қайнап, мынау көр соқыр ақымақ әйелге ызамның келгені сонша, байымен құрдастығымды сылтау ғып, қақ маңдайдан қойып жібергім келіп кетті! Өзімді әзер– әзер ұстадым. Осының бәрін көріп есік алдында отырған әлгі баланың жеңгесі:

	– Әй, Ыпталазол...– деп арсалаңдап кіріп келген кішкентай қайнысын құшақтай алды.

	* * *

	Ауылда адамға бөгде ат сондай жабысқыш болар ма: жаңағы баланың шын аты Нұржан екенін ұмытып, осы күні жұрттың бәрі оны «Ыпталазол» деп атап кетіпті.

	Өткенді еске алып әңгімемізді аяқтай бергенде, Нұржан пароммен бергі бетке қайтып өте бастады. Аяғы астында арғы беттен орған бір бау құрағы бар. Кішкентай ораған кәдімгі ересек кісілерше, беліне қыстырып қойыпты.

	Жағаға шыққан соң:

	– Әй, Ыпталазол, мына кісіні танисың ба?– деді оған жолдасым.

	Бала бірдеңені есіне түсірмек болғандай, тостағандай қара көзі жаудырап менің үсті– басыма зер салып қарап алды да, үйретіп қойса керек:

	– Қаладағы Төлебай әкембісің?..– деп құшағын жайып, мойныма асыла кетті.

	– Соның өзімін, айналайын!—деп баланы бауырыма басып, алма бетінен кезек– кезек сүйе бердім.



	1965 ж





Той өткен соң...




	Бисенғали жаурап кетті. Өздері уәделескен автобус аялдамасына келгелі қашан. Кешкі сағат бес пен бес жарымның арасында осы арада кездеспек боп келіскен еді. Бибіш келер жаққа қарай– қарай жігіттің екі көзі төрт болды. Бір жағынан аяз да қысып барады. Күндіз жып– жылы боп, аяқ асты еріп жатқанымен, қысқы күннің еңкеюі– ақ мұң екен, күні бойы бір тасада тығылып тұрған қытымыр аяз әп– сәтте– ақ жер– дүниені қатырды да тастады. Айнала буалдыр тартып, көшедегі сидам ағаш, жуан бөрене, жіңішке сымдардың бәрін мамық боз қырау басқан. Бисенғали төрт бірдей автобусты көзімен шығарып салды. Қала мен колхоз орталығына жиі қатынай бермейтін бұлардың әрқайсысына жігіт әжептәуір қимастықпен қарап қала берді.

	Уақыт жетіге таянып қалыпты. «Сағатымның жүрісі дұрыс па өзі?»– деп күңк еткен Бисенғали келесі бұрыштағы бөрене басында ілулі тұрған көше сағатына, аяғын асыға басып, барып қайтты. «Жоқ, дұрыс екен».

	Енді бір сәтте жігіт: «Ай, әйелдер– ай?!»—деп әкесінің мамасына ренжігенде айтатып сөзін ішінен күбірлеп тұрғанын өзі де байқамай қалды. Мырс етті. Жиын– тойға, қонаққа барарда әкесі мамасына бір сағат бұрын: «Бол енді, найқалмай. Жұрттан ұят қой. Өзің болсаң қайтерсің? Қоңақты сарыла күткеннен жаман нәрсе жоқ екенін білесің ғой»,– деп дігерлей бастайтын. Мамасы: «Қазір, қазір», — деп жүріп– ақ, барар жерлеріне кейде бір, кейде бір жарым сағат кешіккенін аңғармай қалатын. Папасы бұған күйіп– пісіп:

	«Ендігәрі сені ертіп барсам ба?!– деп бұрқ– сарқ болатын. Бірақ арада бірер жеті өткен соң қонаққа барар болса: «Бол енді, найқалмай. Жұрттан ұят қой. Өзің болсаң қайтерсің? Қонақты сарыла күткеннен жаман нәрсе жоқ екенін білесің ғой»,– деген үйреншікті әуеніне қайтадан көшетін...

	Қалаға келгенде киноға, театрға барар болса да, ата– анасының сөз төркіні осы тұрғылас шығатын...

	Есік пен төрдей аялдаманың асфальттап тастаған ұзына бойын Бисенғали әрлі– берлі кезумен жүр. Әр аттаған сайын табаны астындағы жаңа қатқан мұздың қалыңдауы күтір етсе, жұқалауы сынған шөлмектей, шатынап сала береді. Жігіттің үстінде — қазіргі жастарға сән тізеден жоғары жеңіл көк пальто. Басында — өз– деріндей жігіттер қалап киетін ақ жолақ кепка. Сыптай сұр шалбары тобығын жаппай тұр. Аяғында жалаң шұлық пен табаны екі елі шолақ бәтеңке. Жігіт пальтосының жағасын көтеріп алған, екі қолы қалтасында. Бір ізбен шарлаудан жазар емес. Аракідік екі бәтенкенің бір– біріне тақ– тақ соғылғаны да естіліп қалады.

	Енді біраздасын жігіттің ой– сезімін небір сұмдық кесапаттар жайлай бастады. «Бибішім маған тезірек жетем деп асыға жүріп келе жатқанда, көше біткен көк тайғақ, машина қағып кетіп...» Осы сәт Бисенғалидың кешелері ғана қосылған жас келіншегіне жаны ашығаны сонша, тұлабойы мұздап, албырт жүрегі бір сәт соқпай қалғанға ұқсайды. «Бұл не пәлекет?!»—деп дауыстап жіберді ол.Өзін торлай бастаған ауыр ойдан құтылмақ боп бір орында тұрып секіре бастады. Бір жағынан тоңғаны да бар болар. Сәлден соң табанға басылған жұқа мұздың күтір– күтір, шатыр– шұтыр еткені қайыра естіліп тұрды төңірекке.

	Жігітке тағы бір ой келді. «Мүмкін, кенет бір науқасқа тап болған шығар...» Бисенғалидың бұ жолы да жаны ышқынып кетті. Осы ойдың жетегімен Бибіштің тоқтаған үйіне қарай, біраз жерде болса да, жаяулап тартып берді. Жігіттің аяғы аннан– саннан бір тиеді. Кездейсоқ, күтпеген бір сұмдықтан басқа бірдеңе кедергі болды– ау Бибіштің келмей қалуына деген күдік Бисенғалидың ойына келген емес. Өзінің бар ынтығы Бибіш болса, басқасында жігіттің не шаруасы бар. Сол үйге өзі барып, келіншегін қолтығынан қыса ұстап; ертіп әкетуге де болатын еді. Бірақ өзін, неге екенін кім білсін, онша ұната бермейтін Бибіштің жеңгесі — Перизат Сұнғатовнадан қаймыққаннан бармап еді. Енді амал жоқ, беттің арын белге түйіп дегендей, Бибіш үшін амалсыздан сол кісінің табалдырығын өзі барып аттамақ.

	Есіктің электр қоңырауын бір– екі рет шырылдатқанда барып арғы жақтан біреудің тырп– тырп басқан аяғының үні естілді. Есік сәл ашылғанмен, іштен білемдей шынжыр тас қып ұстап тұрды. Оны ағытпайынша, кісінің бас сұғуы былай тұрсын, қол созуы мүмкін емес.

	Шамадан тыс жуан да емес, сидиған арық та емес, ісіңкілеу дөп– дөңгелек беті бозаң тартқан ақ құбаның әдемісі — Перизат Сұнғатовна есіктен сығалап тұрған Бисенғалиды көргенде кірпішешеннен бетер жиырыла қалды. Жетпес жерін сүрмемен жалғап қиылтып, орақша иіп қойған екі қасы осы сәт жалғасып кеткендей болды. Қулығы мен әккілігі қатар түсіп жататын әйелдердің көзіндей секундында сан құбылған кішкене қой көзінде алтыатардың аузындай сес байқалды. Жұқалау еріндерін білінбес үшін желімдеп тастаған ба дерлік.

	Тойда бұ кісі құдағай орнына жүрген болатын. Бибіш қалаға келіп төрт– бес жылдай осы жеңгесінің үйінде жатып оқыған. Ерлі– зайыптылық тұрмысқа да осы табалдырықтан аттады.

	Енесі есепті кісінің (Бибіштің шешесі жоқ екенін де білетін) мына тұрысынан Бисенғали шошып кетті. Перизат Сұнғатовна, жағы қарысып қалғандай, ләм– мим дер емес. Есіктің де қабаған итті байлайтындай шынжырынан босатылар түрі жоқ. Осы тұрғанда жігіттің халі жыланның арбауына ұшыраған торғайдан мәз емес еді. Аузына сәз түспей:

	– Бибіш... Бибіш...– деп міңгірледі ол.

	– Оны қайтпек ең? Бисенғали әбден састы.

	– Енді... бірге қосылғасын...

	– Сен шын қосылдым деп жүрсің бе аузы– мұрның қисаймай?!

	– Өтірік пе екен?!

	– Әй, не дейсің? Өзің бір қыршаңқысың ғой дейім, басяк!.. Сенімен сөзге келіп тұрған мен де ауыш екем. Саған енді ол қыздан гөрі желкеңнің шұқырын керу тезірек болар! Осыны айта бар сасық бай, парықсыз әке– шешеңе! Кімді басынасыздар өздерің?!—деп Перизат Сұнғатовна есікті тарс жапқанда Бисенғали селк ете қалды. Қап– қараңғы дәліз дәл қазір жігітке түпсіз шыңырау боп көрінді. «Жаңағы өңім бе, әлде түсім бе?!»– деп өз көзіне, өз құлағына сенер– сенбесін білмей дал болулы. Басқа істер айласы қалмағасын есіктің электр қоңырауын тағы шылдыратты. Арасын үзіп– үзіп, екі– үш рет басты қабырғадағы қара кнопканы. Мұншама шыдамсыз– данып тұрған кім екенін іштегілер біліп отырса керек, арасына мақта толтырып, қара дермонтинмен қапталған сыртқы есікке ешкім жақындап келмеді.

	Әбден сүлдері құрып, жігері құм болған жас жігіт — Бисенғали: «Ау, бұ не қорлығы?! Адамнан да осындай албастылар шыға береді екен– ау?!»– деп айран– асыр болды. Намысына шоқ түскен жігіт терісіне әзер сиып тұр. «Бибішке не болғаны?! Есікті өзі ашпас па?! Әлгі мәдениетті мыстанның сөзі, осы үйде болса, құлағына не ғып шалынбады екен? Шалынса, маған көрінбеуге қалай дәті шыдады екен? Ғұмырлық жолдасына тіл уын қадап жатқан жаңағы періні сөзге келмей– ақ жолынан қағып жіберіп:

	«Бейсешім, ғафу өтінем. Дәрежелі байының буына піскен есуас біреуге сөзіңді шығын ғып қайтесің? Қөрмегенім осы үй болсын. Бұл өмірде енді сенен басқа сенерім де, сүйенерім де жоқ! «Сені шын жақсы көрсе, өзі іздеп келеді, тағат таппайды» деген арбауына сеніп қаппын ғой аңқау басым. Бұдан былай сені ешқашан ренжітпеймін, мұншама сарылтып күттірмеймін. Бар деген жеріңе барам, кел деген жеріңе келем, жүр деген жеріңе жүрем, тұр деген жеріңе тұрам... жаным Бейсешім!..» —деп балаша еркелеп мойныма кетпес пе еді...

	Жігіт ішінен Бибіш шығып қала ма деп осындай тәтті қиял құшағында тапжылмай біраз тұрды. Бірақ мелшиген дәу қара есіктің әлі сол мелшиген қалпы.

	Бисенғалидың шыдамы таусылды. Енді не айла істерге білмей тұр. «Қой, Бибіш бұл үйде болмай шықты. Әйтпесе жеңгесінің жаңағы шабалаңын естімеуі мүмкін емес. Есітсе, дәті шыдамаса керек еді ғой...– деп Бисенғали өзін– өзі жұбата бастады.– Енді қайдан іздейін? Әлде институтында жиналыс, не басқа бірдеңе болып қалды ма екен? Қой, сонда барайын. Онан табылмаса, қыздардың жатақханасынан кездестірермін»,– деп, төрт қабат еңселі үйдің өзі тұрған дәлізін басына көтере, баспалдақтарды сартылдата басып, жігіт төмен қарай асығыс түсе айтты.

	Бұ қалай? Институт аудиториялары қаңырап бос тұр. Вахтер кемпір бүгін мұнда ешқандай жиын, жиналыстың болмағанын ескертті.

	Жүгіріп отырып қыздар жатақхакасына барып еді, Бибіш онда да болмапты. Жігіт қатты абыржулы. Не деп ойларға, неге жорырға білмей басы қатып келеді. Енді қайтпек? Қайдан іздемек Бибішін? Бұ не тіршілік?! Кеше қосылмай жатып, бүгін кісіні әуре– сарсаңға салып, осыншама сандалтып қойғанын не деп түсінуге болар?! Қой, соңғы автобусқа үлгірсем, ауылға қайтайын. Жар, ғұмырлық серік керек болса, өзі– ақ келер көрген жеріне...

	Бисенғали ес білгелі бері мұндай шаршап кермеген– ді. Қазір құр сүлдері келеді. Бойы дел– сал. Басы мең– зең. Ойына келіп– кетпейтін пәлекет жоқ. Той алдында, той үстінде, той өткен соң да күні бүгінге дейін лепірген көңілі қазір күрт басылған. Айналасы құлазыған елсіз далаға ұқсап, өзі сол жалпақ түзде жападан– жалғыз келе жатқандай елекзи береді. «Бұ не сұмдық?!– деп күбірлеп келеді. Әлде Бибіш автобус аялдамасына қарай шыққанда мен әлгі үйге кетіп, көз жазып қалдық па екен?» Жігіттің алдынан үміт оты жылт еткендей болды. «Қап, шыдамсыз басым– ай! Бибішім тоңып қалды– ау енді»,– деп Бисенғали, аяғы аннан– саннан бір тиіп, автобусқа мінетін жерге жеткенше асығып келеді.

	Аялдамадағы қарайған біреуді көргенде: «Ай, айттым ғой! Бәсе деп ем– ау!.. Бибішім– ай! Қалқашым– ай! Жаураттым– ау сені... Қап, қап! Шыдамсыз басым– ай..»—деп Бисенғали бәрін ұмытып, енді өзін жазғыра бастады.

	Шынында жеңілдеу киінген талдырмаш қыз сәл бүрісіңкіреп, автобус күтіп жүр екен. Сырт тұрқы да, аяқ басысы да, киімі де Бибішке ұқсайды (жігітке солай көрінуі де ықтимал).

	Бисенғали аялдамаға ентелеп жете бергенде, әлгі қыз өзіне қарсы бұрылды. Жоқ... басқа біреу екен. Жігіттің көңілі құлазып сала берді. Бойын әзер билеп келеді. Жас жанына қаяу түсіп, әбден қалжыраған Бисенғали: «Әйелі де құрысын! Бәрі де құрысын!..»– деп іштей түңілді де, автобус жүретін көшені әрлі– берлі кезіп кетті.

	Кешелері ғана болып өткен өзінің үйлену тойын бар шат– шадыман, асып– төгілген ойын– күлкі, әзіл– қалжың, айқай– шуымен, көңліне медет еткісі келгендей, көз алдына келтірді. Өзіне салса, бәрі де тамаша, жарасымды болған сияқты. Той үстінде Перизат Сұнғатовнаның арақ та, шарап та, шампан да ішпейтінін, тек қана коньяктің ерекше бір таптырмайтын түрі «КВВҚ– ны» ғана тәбеті алатынын айтып қабақ шытқанын, мұны естіген құдалар алпыс шақырым жердегі қалаға арнайы машина жіберіп, құдағайдың суқаны сүйетін нәрсесін баздан барын әзер тауып әкелгенін ол ұмытып барады екен. Бір кәдік болса осыдан дегендей Бисенғали осы бір болар– болмас кірбіңді алдына көп ұстап, о жақ, бұ жағына шығып ақтара қарап көрді. Бірақ қаншама аударыспақтаса да, үйлену тойы сияқты қуанышты дүрбелең үстінде мұндай бір сәл кірбіңнің болмай тұрмайтынын бұрыннан білетін. Өзінен ерте үйленгендердің тойында талай болған.

	Осылай бостан– бос сенделіп жүрген Бисенғали анадай жердегі бір қайырымда шеті қылтиып шығып тұрған автомат телефонды көрді. Осы сәт өзіне бір ой сап ете қалды. «Телефон соғам. Бибіш алса өзін әлі аялдамада күтіп тұрғанымды айтам..»—деп ентелей басып, будкаға жеткенше асықты.

	– Алло, бұ кім?

	– Бибіш!.. Бұл мен — Бисенғали... Аялдамада...

	Трубкадан кеше ғана қосылған Бибішінің аузынан шықты деуге болмайтын сөздер естігенде жігіт өз құлағына сенерін де, сенбесін де білмеді. Сенбейін десе — есітіп тұрғаны келіншегінің дауысы. Сенейін десе — айтып тұрғаны әсте оның аузынан шығатын сөз емес...

	– Дүйсенбі күні институтқа барам. Сонда ашық сөйлесерміз.. деді де Бибіш телефон трубкасын тастап жіберді, Ту– ук, ту– тук, ту– ук...

	Бисенғалида өң– түс жоқ. Аққұбаша, ашаң жігіттің кескіні, сақарға салғандай, құп– қу. Екі ұрты салбырап кеткен. Ой дүниесі астаң– кестең. Ішінде от пен су шарпысып жатқанға ұқсайды: бірде күйіп, бірде мұздап әлем– жәлем.

	Бұл телефонға жүгіріп кеткенде соңғы автобус аялдамада тұрған жаңағы жалғыз жолаушы қызды мінгізіп алып тартып отырды. Көшенің ұзына бойында қыбырлаған қара– құра көрінуді қойды. Бір уыс боп бүріскен Бисенғали, аяғын санап басып, қаңырап бос қалған аялдамаға келді. Қол сағатына қарады. Уақыт түнгі он екі– ден асып кетіпті. Автобустың он екіге дейін ғана қатынайтынын ол білетін. Жігіттің бар ойы жаңа телефонмен үзіп– үзіп айтқан қыз сөзінің төңірегінде. Соның бәрі Бибіштің аузынан шықты деуге әлі де нанғысы келмейді. «Мүмкін, жеңгесі, осылай айт деп, құлағына құйып қойған болар... Анадай залым адамның айтқанына ерсе, Бибіштің кім боп шыққаны?!»

	Бисенғалидың институт бітіргеніне үш– төрт жыл болды. Мамандығы — мұғалім. Физика мен математикадан сабақ береді. Әкесі директор боп тұрған совхоздың мектебінде істейді. Бибіш Қонақбаева бір топ студенттермен осы мектепке практикаға келді. Осы күнгі жігіттердің көбісінің қазіргі қыздардан іздейтіні бет ажарымен қатар аяқ түзулігі, балтыр толықтығы, төсінің, тағы кейбір жерінің қомақтылығы Бибіштен табыла кетті. Бисенғали да осындай тұлғалы, ажарлы қызды жар етсем деп көксейтіндердің бірі болатын. Бибіш көзіне оттай басылды. Лашын төс, ойнақы мінез, жайдары жанар, қыпша бел, жұмыр мойын, қолаң шаш, қырлы мұрын, қызыл ерін, қиыла біткен қалам қас, мен сүйейін аузыңды аш, дегендей бойжеткенді көргенде Бисенғали ә дегеннен– ақ: «Осы қызға қолым жетсе бұ дүниеде арман жоқ!»– деп іштей серттесті. Сол– ақ екен, алпыс шақырым жердегі қалаға жігітім көбіне күнде, әрі десе күнара үзбей қатынап тұратынды шығарды. Соның аяғы кешегі тойға келіп тірелді...

	...Дүйсенбі. Бисенғали, Бибіштің сабағынан шығатын уақыты болды– ау деген кезде, институтқа келді. Келіншегі өзін тым салқын қарсы алды. Екі– үш күннің арасында Бибішті қандай шайтан азғырып тастағанын білмей жігіт айран– асыр. Біреу әдейі сиқырлап қойғаннан сау емес сияқты.

	– Көшеге шықпаймыз ба?

	– Жоқ. Пысықтайтын сабағым бар.

	– Қай уақытқа шейін?

	– Білмеймін...

	– Сонда да?

	– Тексеріп, тергемей тұрсаң...

	– Өзің кел дегесін...

	– Әне жерге барып әңгімелессек болады...

	Кеше ғана «сүйдік, күйдік» деп қосылған жап– жас ерлі– зайыптылар қара көлеңке дәліздің бір қуысында бір– бірлерін көрмеген– білмеген адамдай секиісіп тұр.

	– Ал не демексің?

	– Не дейін? Өзің кел дегесін келдім... Үн жоқ. Тым– тырыс:

	Бибіш екі көзімен жер сүзеді. Еңсесі түсіп кеткен. Семізше келген қара– қоңыр кескіні бір сұрланып, бір бозарады. Етжеңділеу үлкен танауы бір қусырылып, бір делдиеді. Жас жанның ішінде нелердің арбасып жатқанын кім білсін... Бетін терезеге бұрып, бір қырын тұрған Бисенғалиға қыз сездірмеген боп кірпігі астынан ұрлана қарап қояды. Сол сәт бетіне шым– шымдап қан жүгіргендей болады. Бірақ көзін тайдырып әкетісімен ажары қашып сала береді.

	– Жарқыным, өлтірсең де айтып өлтірші, не жаздық біз саған?!..– деді жігіт назаланып.

	Бибіш тағы да бір шама үнсіз қалды.

	– «Біз» деп көпке адвокат болмай– ақ қой енді...

	– Ал мен... мен не жаздым саған?!

	– Әңгіме сенде емес...

	– Ойбай– ау, енді кімде?!

	– Сенің әке– шешең, туыстарың менің жетімдігімді бетіме салық қып отырған...

	– Сонда қайтіп, қалайша?!

	– Мені қаршадайымнан бауырына басып, халық қатарына қосқан жаныма ең жақын адамдарымның абыройын неге аяққа басасыңдар?..

	– Кімдер сонда?

	– Жарайды, алыстағы Америкадан әкелдірмей– ақ қойыңдар, мына тұрған Москвадан бір нейлон ішік жапсаңдар қайтетін еді Перизат Сұнғатовнаға... Әке орнына келген, бізге бес атадап қосылатын, қазір пенсионер болғанымен, кезінде атқармаған жауапты қызметі жоқ, Қотыраш Ахметович ақсақалды жерге қаратып жіберуге қалайша дәттерің шыдады?

	– Осының бәрі жеңгеңнің сөзі!

	– Өйтіп басынба! Анам орнына жүрген кісі!

	– Қотырашың—өз тұсында халықты зар жылатқан сұмырайлардың бірі. Басқа ермек таппаған соң енді келіп бала– шағаның арасына от тастамақ...

	– Менің туыстарымның бәрі неге саған шетінен қор боп көрінеді?!

	– Ау, айналайын– ау, солардың мені мен сенде не шаруасы бар? Жүрмей ме жайларына? Екеуміз қосылмай жатып атыстырып– шабыстыратып қойған адамды қалай қадірлеуге болады?!

	– Сен бұлай дейсің. Ал менің жағымнан барғандардың бәрі де «жетім қыздың тойында болдық» деп... Бибіш еңіреп қоя берді.

	– Бәрі емес! Құтырған жеңгең мен бүлікшіл Қотыраш шал ғана...

	– Әй, неге сен тіліңді тигізе бересің менің ет жақын адамдарыма?

	Кескіні сұп– сұр боп кеткен Бибіш көз жасын тия қойды.

	– Осы біз кімге бола қосылдық? Біреулерге киіт кигізіп, шапан жабу үшін бе, әлде адам сияқты тұрмыс кұру үшін бе?..

	– Өйтіп ділмәрсыма...

	– Соңынан екеуміз де бармағымызды тістеп жүрмейтін жағын неге ойламаймыз?

	– Өз ақылың өзіңе!.. Әкең мен шешең келіп менің туыстарыммен табыссын. Ең болмаса Перизат Сұнғатовнаны разы қылсын. Басқа сөз соңынан...– деп Бибіш сол екі кезімен жер сүзген күйі Бисенғалидың жанынан кетіп отырды.

	Балаларының бақыты үшін Бисенғалидың жұмыстағы әкесі, грипп ауруынан жаңа тұрған шешесі, үлкен басын кіші етіп, Перизат Сұнғатовнанікіне келді. Қыздың туған әкесі туралы сөз бола бергенде:

	– Оның не керегі бар? Малдың соңында жүріп мал боп кеткен кқйшыданақыл сұрамақ болсаңдар жетісіп тұр екенсіздер — деп Перизат Сұнғатовна бұкан– талқан болды.

	Ақыры, бұлар бірін– бірі көрместей боп тарасты...

	* * *

	Бұ дүниеде баянды не бар? Кешелері ғана тасы өрге домалап тұрған Перизат Сұнғатовнаның күйеуі беделді бір орталық газет бетінде мықтап тұрып сынға ұшырап еді, істің аяғы насырға шауып, орнынан алынды. Қатты тайғанағаны сонша, қаланың елеусіз бір кіші– гірім шаруашылығын басқаруға аяғы әрең ілінді. Сол– ақ екен, құрметті Перизат Сұнғатовнамыздың басынан да бағы құрғыр тайып жүре берді. Пәлен жылдар бойы дербес машинадан басқаны білмеген әйел адамға трамвай, троллейбуста, әсіресе автобустарда қысылып– қымтырылу қандай қиын...

	«Жұт жеті ағайынды» деген рас болар. Бибіш Қонақбаеваның «тұрмысқа шығу тарихы» комсомол комитетінің талқысына түсіп, ақырында мәселе қыздың институттан шығуымен тынды. Өзінше намысшыл қыз енді ел бетін көруден үзілді– кесілді бас тартты. Тақи болмаған соң, қадірлі жеңгесі — Перизат Сұнғатовна бұрынғы беделден қалған бұзаушық сияқты бірдеңесін саудаға салып, қызды жұмысқа орналастырған болды. Қазір Бибіш қарындас бір мекеменің гардеробында істейді. Қызметкерлер мен келген– кеткен кісілердің киімін іліп, алып беру — бар міндеті.

	Бесенғали Оразбеков үйленіпті, екі– үш балаға әке бопты деп есіттік.

	Осының бәрі той өткен соң барып болған хикметтер...



	1963 жыл.





Ашық сөйлесу




	Мұсатай Әйкенов—кербез Сарыарқаның нақ төсінде сұңғыла туып– өскен қазақ жігіттерінің бірі болатын.

	Елдегі қариялардың айтуына қарағанда, құс төресі қаса сұңқар қай қиянда жүрмесін, өзі түлеп ұшқан ұясына жылына бір соқпай, бірер күн сонда түнеп, мауқын баспай кетпейтін көрінеді.

	Сол сияқты. Мұсатай да, қайда жүрмесін, оқу, қызмет бабымен қайда тұрмасын, самал желді кербез Сарыарқасына арнайы келіп, бір ай, жарым ай құтты топырағын алшаңдай басып, самал желіне алпамса төсін сүйгізіп, аунап– қунап аттанбаса көңлі көншімейтін қазақтардың бірі. Өмір деген қызық қой: қанша аңсағанымен, сол Мұсатай Әйкеновтың он сегіз жасқа толар– толмастан, он жылдық мектепті бітірер– бітірместен еріктілер қатарында Ұлы Отан соғысына аттанғаннан бері, сол туып– өскен жерімнің бір түкпіріне барып ең болмағанда бірер жыл қызмет етсем деген арманы күні бүгінге дейін орындалмай– ақ келеді.

	Қаңқұйлы фашизмге қарсы жан аямай шайқасқа кіріскен Мұсатай Әйкенов, майданға қатардағы солдат боп барғанымен, екі– үш айдың ішінде кіші командир, бес– алты айдың жүзінде офицер боп шыға келді. Коммунист деген абыройлы атаққа ие болды. Орден, медальдарының көптігі жөнінен өз дәрежесіндегі офицерлердің бәрінен де оқ бойы алда жүрді. Құрбылары оны әзіл– шыны аралас: «Взвод командирлерінің ішіндегі Рокоссовскийіміз»—деп арқасынан қағатын.

	Мұсатай сол қарулас дос– жарандарымен де кей– кейде қызыл кеңірдек боп айтысып қалатын. Оның шамшыл жігіт екенін білмейтін бір офицер сол Мұсатай туып– өскен Сарыарқадан қосымша әскер күшін алып келген болатын. Ол қазақың даласын, оның ішінде Сарыарқаны да, қу мекен деп, жатты да жамандады. Сонда Мұсатайдың жаңағы жігітпен жанжалдасқанын көрсеңіздер!

	Соғыс біздің ұлы жеңісімізбен аяқталып, Мұсатай астанамыз

	– Алматыға келіп оқуға түсті. Мұнда да тауды мақтап, даланы даттағандармен ол талай– талай табан тіресе айтысқан– ды.

	Міне сол Мұсатай Әйкенов туристерді таситын әсем кеменің үстінде тұр. Мұндай сапарға алғаш рет шығуы өмірінде. Алматының кәсіпорындарының бірінде аға инженер боп істейтін ол, жылда демалысын көбіне Сарыарқада, кейде қайын жұрты — Талдықорған жағында еткізетін. Демалысын алар– алмастан, бәрін ұмытып сопа басы курортқа тартып тұратын кейбір ысқаяқ жігіттерді Мұсатайдың іші ұната бермейтін. «Ау, мұндарлар, от ба– сынан неге қашасыңдар?! Су шықты ма?»– деп кейде көңілдегісін сөзі өтетін жігіттерге айтып та тастайтын. Олардың ақталмақ болған қылтың– сылтың сездерін құлағына ілмей, қолын бір сілтеп кете беретін. Өзі қайда барып демалмасын, жұбайын, бала– шағасын қасынан тастамайтын. Мұсатайдың осы мінезіне қарап кейбір қылжақбас құрдастары: «Біздің Мұсекеңнің қанша талпынса да Сарыарқасына қарай қарыс аттап баса алмай жүргені аяғына түскен тұсаудың мықтылығынан ғой...»—деп оны әжуа қылатын. Мұсатайдың үйіндегі жеңгеміздің ата– анасы Талдықорған жақта тұрғанмен, туып– өскен жері Алматының нақ өзі болатын. Әуелде намыстанып, талай– талай ерін бауырына алып туласа да, келе– келе еті үйреніп, мұндай әзіл– оспаққа Мұсатай да қосыла күлетін болды. Өз үйінде көңілдестерімен кеукілдесіп отырып: «Әрине, осы кісінің құлақ кесті құлы болғандығымнан ғой...»—деп құрбы– құрдастарына қосыла өзі де бәйбішесін қағытып өтетін. Төрт балаға ана болған жұбайы ондайда: «Ала қойды бөле қырыққан жүнге жарымас» деп бекер айтпаған ғой... Қазақтар– ау, осы сендердің жершілдіктерің қашан қалар екен? Бәрі өз елдерің, бәрі өз жер– лерің емес пе?»—деп әзіл– шыны аралас дау айтатын. Мұндай әңгіменің аяғы — біреулер қостап, біреулер тай– таласып ду– ду күлкімен аяқталатын.

	Міне, өстіп, ондаған жылдар бойы әбден қалыптасқан, айнымас әдетке айналып кеткен дағдысын Мұсатай биыл өзгертуге мәжбүр болды.

	Қазіргідей емес, ол кездері шетелге баруға біреудің қолы жетсе, көбісінің қолы жетпей жатқан кез. Мұсатай істейтін заводқа Батыс Европаны аралауға арналған бір– ақ путевка келіпті. Мұсатайға тиісті путевканы жылда өздері алып мәз боп жүрген жігіттер бұ жолы бір ауыздан: «Осы путевканы Мұсекеңе ұсыналық»,– деген келісімге келді. Мынадай хабарды естігенде, Мұсатай қуанудың орнына біртүрлі абыржып: «Маған бір күнге мұрсат берсеціздер, жеңгелеріңмен ақылдасайын..»—деді. Мұны естіген Мұсекеңнің құрдастарының бір мұраты беріп қалғаны айтпасақ та түсінікті болар...

	Мына хабар жеңгейге де жаққан болар, ертеңіне Мұсатай:

	«Барсам– барайын»,– дей салды.

	Мұсатай Әйкенов — қырықтың бесеу– алтауына келіп қалған жігіт– ағасы. Бетінің аздаған шұбарлығы болмаса, кескінді келген ақ сары кісі. Бойшаң, екі иығына екі кісі мінерлік. Бірақ қазір қапсағай денесі толысып, қарнына май жинала бастағаны, әсіресе пенжағының түймесін түгел салғанда білініп– ақ тұрады, бар бол– ғыр...

	Бұлар мінген кемеде Совет Одағының барлық өлкесінен өкілдер бар дерлік. Орал, Сібір, Орта Азияны айтпағанда, Қиыр Шығыс, Чукотка мен Камчатканың өзінен де саяхатшылар бар екен. Алматыдан тамылжыған июнь айының жақсы да бір жайдары күні аттанған Мұсатай, Балтық теңізінің ашық айдынына шыққанда күн– нің көзіне зар болды. Кілең бір сейілу дегенді білмейтін ақ тұман, кәдімгі ұйысқан жабағы тұман, ренжіңкіреп айтсақ — соқыр тұман. Суының ызғарының өзі қысты күнгі аязда тұрған темірден бетер кісінің беті– қолын қарып барады. Осының аяғы кешке қарай дауылға айналды да, Мұсатайлар басы айналып, жүрегі көтерілетін кәдімгі «теңіз ауруына» тап болды. Кім мұны бастан кешіріп көрген!» Адамды аяқ астынан әуре– сарсаңға салатын пәлекет екен..,» – деп түні бойы көзі ілінбей шыққан Мұсатай әрлі– берлі теңбекши берді.

	Дауыл сәскеге таман барып басылды. Тұман сейіліп, бұлт ыдырай бастады да, жыртық жерден жылтырағандай, жігі сөгілген бұлт арасынан күн көзі де көрініп қалып, көрініп қалып отырды.

	Түс ауа бәрі сап болды. Аспанда шөкімдей де бұлт жоқ. Құдіретті күннің нұр сәулесі жер– дүниені жадыратты да жіберді. Жұрттың бәрі дерлік кеменің палубасына шықты. Олардың ішінде Мұсатай да бар. Енді бір сәтте:

	– Жағалау көрінеді.

	– Жағалау!

	– Жағалау!

	– Әне, қаланы қараңдар!—деп жұрт жамыраса бастады.

	Көптің, әсіресе осындай, әсерленгіш– ақ әйелдердің қолдарын шошайтып, мойындарын созып жатқан жағына Мұсатай да көз тігіп, назар аударды. Скандинав елдері жайында оқулықтардан білгені, бірен– сараң кітаптардан оқығаны болмаса, ол өз көзімен бұларды алғаш рет көргелі тұр. Бірте– бірте жағалау жақындап, теңіздің үстіне төндіре салған үлкен қаланың жықпыл– жықпылы анық көріне бастады. Бұтағын шауып тастаған сыйдым ағашқа ұқсап айшығы аспанға қарай найзадай шаншылған ғимараттар– ақ көп екен. «Кәдімгі готикамыз осы ғой»!—дейді Мұсатай күбірлеп. Қасындағы серігі де скандинавиялық мемлекеттің астанасы боп саналатын бұл қала туралы өз білгенін ортаға сала бастады. Екеуі шүйіркелесе кетті. Түндегі качканың салдарынан ба, әлде не, Мұсатайдың тұлабойы дел– сал, жүрегі әлсін– әлсін төмен тарта береді. Екі шекесі зірк– зірк соғып, көзінің алды қарауытқандай бола ма... Енді бір сәтте маңдайынан суық тер бұрқ ете қалды. «Бұ несі? Масқара боп, шетелде ауырып қап жүрмейін»...– деп ойлауы– ақ мұң екен, оң жақ шатының үстінен біреу өтпейтін пышақпен етінен ет кесіп алып жатқандай бүйірі жанын шығарып ауырып қоя берді, Өзі сол ауырған жағына қарай құлап бара жатқандай боп, еріксіз қисайып кеткенін аңғармай да қалды. Сол– ақ екен, басы айналып, буыны босап, көзінің алды бұлдырап сала берді. Жаңағы әңгімелесіп тұрған серігінің жалма– жан өзін құшақтай алып:

	– Дәрігер! Арамызда дәрігер бар ма?..– деп қатты айқайлап жібергенін ғана біледі.

	...Есін жиып, көзін ашқанда Мұсатай ауруханада жатқанын бірден аңғарды: бөлменің іші дәрі сасиды екен. Сосын айналасына көз тастады. Айналасының бәрі шағаладай аппақ. Бұл бөлмеде өзінен басқа тағы да екі кісі бар екенін байқады. «Құдай– ау, қайда жатырмын? Мұнда мені кім әкелді?– деп аң– таң.– Кешегі белшемізден қан кешкен сұрапыл соғыс жылдарында басым ауы– рып, балтырым сыздап көріп пе еді? Жоқ, әрине! Жалпы, мен өмірі аурып көрдім бе екен? Жоқ, әрине! Енді маған не болғаны қара басып?!.»

	Осы мезетте әдеміше келген, үстінде су жаңа ақ халаты бар, сап– сары жігіт бөлмеге кірді. Мұсатайға ескі танысындай анадайдан жылы ұшырап амандасты да, күлім қаға қасына кеп отырды. Орысшаны да тым жақсы білетін боп шықты.

	– О, ахуалыңыз қалай? Еш қапаланбаңыз! Бәрі өте сәтті шықты! Он шақты күннен кейін құлантаза айығып кетесіз!—деп бәйек болды да қалды.– О, Совет Одағы тамаша ел! Совет адамы керемет! Космос, Спутник! Ракета! Гагарин! Валентина!..

	Сөйте– сөйте Мұсатай екеуі ашық әңгімеге көшті. Жаңағы жігіт дәрігер екен. Орыс тілін білетін болғандықтан, әдейі өзіне бекітіпті. Ол өзінің социал– демократ партиясына іші бұратынын да сыбырлағандай ғып айтып салды. Сосын, сөзден сөз шығып:

	– Біз қайран қаламыз: осы ғасырдың басында ғана ұлы державалардың ең соңында ілбіп, сүрініп– қабынып әзер келе жатқан Россия, қазір алдына жан салатын емес. Осыған қалай жеттіңіздер? Бірақ шындықты айтыңыз?– деп ескертті дәрігер.

	Мұсатай көп ойланып жатқан жоқ:

	– Сіздердегі король, буржуа сияқты, бізде де патша, помещиктер болған. Патша мен помещиктердің, жалпы біреудің еңбегін жейтіндердің тамырына енді қайтып келместей етіп балта шаптық. Сіздер де сөйтіңіздер. Сонда бәрі басқаша болады...

	Мұсатайдың: «Король... Балта...»– деген сөздерін естіген кезде әлгі дәрігер байғұстың есі шығып кете жаздады, Еңсе күрт түскен. Өң– түс жоқ. Екі көзі атыздай Біреу– міреу есітіп қойған жоқ па деп жан– жағына алақ– жалақ қарағыштай береді. Басқа ауруларға көзінің астымен ұрланып, құныса көз тігеді. Тіл– аузы байланған. Ләм– мим деместен орнынан тұрып, біреу– міреу тыңдап естіп қалған жоқ па екен дегендей, есіктің сыртына барып, терезенің тұсына келіп — бәрін– бәрін сүзіп шығып, Мұсатай жатқан жаққа мойын бұрмастан, бөлмеден жылысып шыға берді. Содан қайтып әлгі аңқылдақ дәрігер бұл бөлмеге біржола бас сұғуды қойды.

	Мұсатайға енді бір медсестра үйір боп алды. Біраз үйреніскеннен кейін әлгі әйел:

	– Бұрын гоши (неміс фашистеріне жеккөріп қойылған ат) десе төбе шашымыз тік тұратын. Қүйеуімді де партизандарға жәрдемдестің деп солар атып өлтірді. Енді, құдайға шүкір, олардың қарасы батты. Қазір он сегізде жалғыз ұлым бар. Алда сол жалғызым орыстардың қолынан қазаға ұшырай ма деп зәре– құтым қалар емес...– демесі бар ма.– Біздің газеттердің солар жайында жазбайтын, радиомыздың айтпайтын сұмдығы жоқ...

	– Ханым, осы айтып отырғаныңыздың бәрі шылғи жала! Патшалық Россия өзімен кетсін, біздің ұлы мемлекетіміз Совет елі аталғаннан бері кімнің жеріне басып кіріпті? Мүмкін естіген боларсыз, он сегіз– жиырмасыншы жылдары сіздердің корольдарыңыз сияқтылардың әмір– айдауымен қылышын көтеріп біздің жерімізге ағылшын да, неміс те, француз да, американ да, жапон да баса көктеп кіріп келіп жағамыздан алды. Соларға тиіскен біз бе екен? Содан кейін де талайлар бізге көз алартты. Солардың қайсының біз жеріне басып кіріп, халқын қырдық? Жаңағы өзіңіз жиіркене «гоши» деп отырған гитлершіл фашистер не істемеді бізге, сіздерге де?! Қазір де сол қаныпезер сұмырайлардың ізін қуушылар бар ма жер үстінде? Бар! Ендеше солардан қорқыңыз. Сіз айтып отырған орыстар өмірі біреуге өзі тиісіп көрген халық емес! Мұны әрқашан жадыңызға сақтаңыз!

	Осы сәтте әлгі әйелдің ажары ашылып, жүзі жайнап сала берді.

	– Бәсе деймін– ау!

	– Фашизмге қарсы соғысқа қатысқандардың мен де бірімін. Қаншама қанымызға қарайғанымызбен, бізді қырып– жойып жібере жаздаған немістердің қатын– баласына, кемпір– шалына жел боп тимедік, қайта соларға қамқор болдық, солдат нанын бөлістік. Газет, радио дегеніңіз кімде билік болса, соның қолжаулығы...

	– Қайдам?!—деп әйел ойға батып, үн түнсіз отырып қалды.

	Сосын бір кезде:

	– Сізге де көп– көп рахмет! Енді абысын– ажындарыма сіздің сөзіңізді түгел айтып берем. Оларды да қуантамын!..– деп әлде неге көзі жеткендей, асыға орнынан тұрды.

	– Сізге де рахмет! Жазатайым ауырып қалғанда жақсы ілтипат көрсеттіңіздер!..

	– Ақша төлесе, мұндай жағдай кімге де болса жасалады...

	– Қалай? Ауруханаға жатқаны, емделгені үшін сіздер ақша төлейсіздер ме?!

	– Енді ше? Сіз де төлеп жатырсыз ғой.

	– Мен емес, менің үкіметім төлеп жатыр.

	– Барған соң бәрібір ұстайды ғой.

	– Ондай нәрсе болуы бізде мүмкін емес!

	Қанша күш салса да, Мұсатай өз елінде — Совет Одағында ауырып, сырқағандарға барлық жәрдем, емдеу, қамқорлық тегін жасалады дегенге әлгі әйелді сендіре алмай әуре болды. Медсестра аузымен айтып ештеңе демегенмен көз қарасынан: «Мұныңыз насихат!»– деген ұғымды оқығанда, әбден ызасы келген Мұсатай ішінен: «Мейілдерің! Дәрігерлерің болса король десе үрейі ұшып, балтаны ауыздарына алғылары келмейді. Сөйте жүріп, ұялмай– қызармай өзін социалиспін деп санайды. Сіз болсаңыз, міне, ағынан жарылып айтылған сөзге сенбей құрыса қалдыңыз..»—деп ренжіп қалды да, енді мыналардың ортасынан тезірек кетуге, өз еліне, өз жеріне тезірек жетуге асықты.

	– Жаңағы қасыңыздан кеткен кісі сырқатынан бір– жола айығуы үшін әлі де бір аптадай жатып емделуге тиіс еді. Бірақ жата алмады... Себебі ауруханада жатқан бір күні үшін төлейтін ақшасы оның семьясының бір күндік тамағына кететін қаражатымен парапар...– деді әйел жабырқау үнмен.

	– Бәсе, мана ол кісі ауруынан айыққан адамдай емес, кескіні тым сынық еді– ау.;.

	– Сіздер жиі келіп тұрсаңыздаршы бізге. Сосын, келгендеріңіз болса, біздей қарапайым адамдармен тілдесе бермейсіздер..– деді әйел қолқа– назы аралас.

	– Ойбай– ау, біз келмейік дейміз бе? Бәрі сол корольдарыңызға, билеп– төстеушілеріңізге байланысты ғой! Полицияларыңыздың темір қоршауын бұзып, біз сіздердей қарапайым адамдармен қалай тілдесе аламыз!?

	– Солай да ғой. Қимағандықтан айтқаным ғой. Ішіміз сезеді: сіздер бақытты елсіздер, бақытты адамсыздар!..– деді әлгі әйел Мұсатайдың қолын қайта– қайта қыса түсіп.

	Аман– есен еліне келген, семьясымен қауышып, жолдас– жораларымен қайыра табысқан Мұсатай Әйкенов алғашқы бас қосу кешінде бізге осы әңгімесін арнайы айтып беріп еді. Мен енді Мұсатай шерткен хикаяны көптің құлағына жеткізгенді мақұл көрдім. Сол бас қосу кешінде жолдастарымның маған қойған тілегі де осы болатын.



	1964.





	Өтебай Қанахин (1923–1990) - 17 желтоқсанда Ақтөбе облысы, Ырғыз ауданы, Тәуіп ауылында туған.

	Ұлы Отан соғысына қатысқан. 1960 жылы Қазақ мемлекеттік университетінің филология факультетін бітірген. Әдебиетке елуінші жылдары келді. 1953–1960 жж. «Социалистік Қазақстан» (қазіргі «Егемен Қазақстан») газетінде әдеби қызметкер, жауапты хатшының орынбасары, 1960 жылдан Қазақстан КП ОК-нің нұсқаушысы, мәдениет секторының меңгерушісі, 1963–1966 жж. «Жазушы» баспасында бас редактор, 1966–1969 жж. Қазақстан КП ОК-нің насихат бөлімі меңгерушісінің орынбасары, 1969–1970 жж. «Жалын» альманахының тұңғыш бас редакторы, «Мәдениет және тұрмыс» журналында бөлім меңгерушісі, 1975–1982 жж. Қазақ КСР Мәдениет министрлігі репертуарлық редакциялық алқасының бас редакторы қызметтерін атқарды.

	Алғашқы әңгімесі «Екі кездесу» 1947 жылы жарық көрді. «Ауыр күндер», «Мұрагер» (1958), «Көл жағасында» (1960), «Маздақ» (1964), «Тұңғыш махаббат» (1966), «Жас дәурен» (1966), «Жер басып жүрсем» (1968), «Дәмелі» (1962), «Жүрек қалауы» (1974), «Бақыт бәйшешегі» (1976), «Құдірет» (1979), «Қарт сарбаз хикаясы» (1986), «Ата қоныс» (1990), т.б. кітаптардың авторы.

	М.А.Шолохов, А.М.Кожевников повестерін тәржімалады, бірқатар шығармалары орыс, украин, белорус, өзбек, армян, тәжік, татар, башқұрт, қырғыз және неміс тілдеріне аударылған.

	Қызыл Жұлдыз орденімен және бірнеше медальдармен марапатталған.





	https://t.me/kzkitap





Notes


	[←1]

Ликбез — ликвидация безграмотности (сауатсыздықты жою мектебі)





[←2]

Бәңкі– (Ванька– Иван)





[←3]

Сахарин — соғыс кезінде қанттың орнына жүрген химиялық қоспа





