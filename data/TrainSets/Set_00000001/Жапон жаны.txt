	Кэндзабуро ОЭ

	Жапон жаны





	Pоман





	Орыс тілінен аударған Смағұл Елубаев





I тapay


	Соғыстан кейінгі бейсболдың алтын ғасыры





1




	Бұл менің өз сөзім емес, тіптен, оны қандай жағдайда кімнің айтқанына дейін есімде, алайда, осы сөз бейне бір өзімнің жан жүрегімді жарып шыққан тәрізденеді де тұрады. Әрине, сөз дегеннің тууына екі кісінің кездесуі себеп болатынын ескерсек, бұл сөздің тууына менің де қатысым болғаны рас. Бірде, атом электр стансасының инженері әдейі мен естісін деп және маған әсері қалай болар екен деп былай деді:

	– Пинчраннер1 болуға таңдаудың өзіңе түсуі – сірә бұдан асқан қандай қорқынышты өткен қандай мәртебе болуы мүмкін. Бейсбол дегеннің шатағы осы. Анау алаңда бейсбол ойнап жүрген балаларға қарашы, олар өз пинчраннерін қолпаштамауы мүмкін... бірақ, одан ештеме өзгермейді.

	– Тауып айттыңыз, пичраннерді ЛИ...ЛИ.., яғни «Алға» деп шуласып қолпаштап жатқан жоқ, – деп, мен инженерді қолдадым. Оның сөзінен кейін арамызда толық түсіністік орнай кетпегенімен бір нәрсе анықталғандай, арамызда іштей жақындық пайда болғандай. Ең алдымен бір ұрпақ өкілі екендігімізді ұқтық, тіптен, жасты болуымыз да ғажап емес еді. Асып кетсе жас алшақтығыз бір-екі жас болар. Жас сұраспасақ та ол да, мен де Токио университетін аяқтағанымызды білдік. Біреуміз, табиғаттану факультетін, екіншіміз әдебиет факультетін бітірген екенбіз.

	Бір ұрпақ өкілі екендігімізді қалай білдіңіз дейсіз ғой. Ол менің ЛИ... ЛИ... деп, дауыстауымнан білді, түсінді. Ал оның пинчраннер болудың шатағы туралы ойы бейне менің өз жүрегімнен шыққандай лебіз еді. Жаздың басы. Біз алыс балалық шақтың ЛИ... ЛИ... ЛИ... деген айқайын естігендей үн-түнсіз, шақырайған күн астында тұрмыз.

	Түс болып қалған. Біздің балаларға ұқсамайтын балалар спорт алаңында бейсбол ойнап жатыр. Айқай жоқ. Жақын маңдағы мектеп тыныштығын бұзғысы келмейтін тәрізді. Бұл мектепте элита болудан дәмесі бар вундеркиндер оқитын. Олар үшін дене шынықтыру сабағының қадірі жоқ. Олар жарыс қызығына түсіп, шыңғыру дегенді білмейді. Өз күшіне ғана сүйенген алғашқы қауымдастық адамдарының тәндік сезімдері бұл оқушыларға жат. Құтыра айқайлап бейсбол ойнамағаннан кейін балалық шақтың сәні бола ма? Бұ балалар ішкі, сыртқы бақылауы тым қатал вундеркиндердің де вундеркинді тәрізді. Кенет, сынып жақтан біздің балаларымыздың дабыры естілді. Инженер де, мен де балаларымызды тағатсыздана күте тұрып, анау алаңдағы үнсіз ойнап жүрген балалардың ақылы мен алғырлығын, шапшаңдығын жек көре тұрып мойындағандаймыз.

	– Біз тәрізділердің маңдайына бейсболда тек пинчраннер болу ғана жазылған ғой. Мен байғұста қолға киетін биялай да болмаушы еді, – деді, инженер.

	– Әрине, – дедім мен. Сол бір соғыстан кейінгі бейсболдың алтын жылдары, бұл ойынның орасан қалың бұқаралық ойынға айналуына қарамастан провинциялық балалар осынау қол добы ойынын биялайсыз ойнай беретін.

	Мен тұрған ауылда арнаулы қолғабы бар бала асып кетсе тоғыз болды. Оларды нағыз ойыншылар дейтінбіз. Ондай дәрежеге спорт биялайы барларды жатқызатынбыз. Мен болсам, қолдан тігілген шүберек биялайыммен-ақ доп үшін додаға түсе беретінмін. Маған тек жаттығуларға қатысуға, онда да жақсы ойыншылардың қолынан түсіп кеткен допты алып беруге ғана рұқсат етілетін.

	– Көрші мектептен бір команда келіп солармен біздің команда алаңға шыққаны, сондағы үрей буып толқығаным әлі есте. Тұңғыш рет ақиқат өмірмен бетпе-бет келгендей болдым. Сәкіде айқайлап отырған күйім асқазанымның бүргеніне де қарамастан ЛИ... ЛИ... ЛИ... деп, шыңғыра беріппін. Командаң суырылып алға шығып кетсе де жаман, онда сені ойынға кіргізбейді. Сен сәкіде отырған күйі отыра бересің. Ойын мәні сен үшін жоғалады. Өзің қатыспағаннан кейін ол сен үшін ойын емес. Екі жақтың айырмасы бір ғана ұпай болып тұрған кездегі ойынды айтсай, тоғызыншы доп беру, міне, ойын деп соны айт. Тоғызыншы доп беруден кейін қас ойыншы допты тартып алады. Міне, сол кезде сәкіде отырғандардың жаны мұрын ұшына келеді. Біздің команданың капитаны жерігілікті бір байдың әскерден келіп әлі жұмыссыз жүрген баласы болатын. Ол біздің қарсы жақтың бапкеріне бейсбол майталманымын деп мақтаныпты. Ал анау болса әбден күліпті. Осы тұста біздің жаттықтырушы қитұрқы тәсілге көшті. Пинчраннерді шақырды. Ол мен ғой. Егер мен бұлшық еттерім ойнап тұрған шебер ойыншы болсам онда мен пинчхиттер (бейсболшы) атанар едім. Ал мен байғұс ағаш сәкіде отырған небәрі екінші топтың ойыншысы ғанамын. Мен әрине тың болатынмын. Сондықтан, бетің бар, жүзің бар демей тапырақтап алаңға ұмтылдым. Желдей ұшып барамын. Жұрт жүйрік екен деп ойласын деп. Мен алмастырған бала маған жек көре қарап барады. Неге? Өйткені ол енді-енді өз өнерін көрсетуге дайын тұста сахнаға мен тәрізді, тіптен, жөндеп жүгіруді де білмейтін бір боқмұрынды шығарғанына ызалы. Егер, сол сәт мен алаңға желдей ұшып жете алмаған болсам мен оның өмір бойы табасына қалған болар едім. Сондықтан, өл-тіріл алаңға жеттім. Қарсыласыммен ұпай теңестірдім. Ойын ұзартылды. Қас-қаққанша мен қаһарман болып шыға келдім. Ойын барысында анау ойыннан шыққан баланың биялайын алып кидім. Оның алғаш маған тыжырына қарауын түсінуге болады. Оған қоса мен алаңда пинчраннер болып жүрмін. Сөйткенше, әлгі тыжырынғыш баламен қоса, бүкіл біздің команда ЛИ... ЛИ... ЛИ.... деп дүркіреп кетті. Ол деген сөз келесі алаңға команданы бастап ұмтыл деген сөз еді. Аспан асты, жер үсті ЛИ... ЛИ... ЛИ... деген айқай. Құлағым шыңылдап бетім өртенді. Аяқтың күші мен әдіс қана керек енді... қарсыласыңның қиымылын да қалт жіберме. Оның не істейтінін дөоп бас. Қарсыласым айлаға салып келеді. Еңгезердей пәле. Суреті «Жас бейсболшы» журналынан түспейтін анау атақты ойыншыдан аумайды. Жай кезде болса мен оның қоразданғанын күлкі етер едім. Ал мына сәтте ойын үстінде зәре қалмады. Добымды ала қашсам ба екен, әлде неде болса келсең кел деп айқаса кетсем бе екен? Әлде, ЛИ.. жасап көш бастасам ба екен? Сәл кешіктің екен, ЛИ... ЛИ... ЛИ...леген айқай сені көміп кеткелі тұр. Үреймен қоса мені қалайда келесі алаңға жету керек деген намыс буды.

	Инженер маған пинчраннер болудан асқан шатақ нәрсе жоқ, адам намысын пинчраннерден артық қоздырар нәрсе жоқ деді-ау. Ол осынау жалғыз ауыз сөзімен менің алдымда жанын айқара ашқысы келген ниет білдірді. Соны аңғардым. Арамызда болған сол әңгімеден кейін күн ыстығын желкемізбен сезе тұрып екеуіміз біршама үнсіз қалдық. Желкемізден шақырайған ыстық жиырма бес жыл бұрынғы балалық шақ ыстығы екенін сезіп тұрдық. Осы алаңның өзі соғыстан кейін салынған мектеп алаңдарын еске түсіруші еді. ЛИ... ЛИ... ЛИ... деген алыс балалық шақ шуылын естігендейміз.

	Жанымызда біз тәрізді балаларын тосып әйелдер тұр. Олардың кейбірі кабаре, бар тәрізді сауықханаларда істейтін болуы керек, үстерінен тіпті таңертең де шарап иісі аңқиды.

	Бұл әйелдерді өз отбасыларын бұзып, әлгіндей жұмыстар істеуге не мұқтаждық итерді екен? Бұ жайлы біз әңгіме қозғамай-ақ, иек қағысып сәлемдесіп, оған кінәлі өз балаларымыз екенін түсініп тұрмыз. Бәріміздің де назарларымыз алаңда зулап жүрген балаларда. Біздің балаларға ұқсамайтын балаларда.

	Ақыры сыныптан шыққан біздің балаларымыздың да төбесі көрінді. Тәртіп бойынша біздер, ата-аналар оларды алаңның қарсы жақ бетінде тосып алуымыз керек. Сап түзеп балаларымыз асықпай жақындап келеді. Алаңның бейсбол ойнап жатқан бөлігін кесіп өте беріп біздің балалар күннен қорғанып қолдарымен төбелерін бүркемеледі. Кішкентай тұтқындардан бір аусашы. Мұғалім болса менің ұлыммен инженердің ұлына ғана төбелерін бүркеуді тапсырған. Себебі, бұлардың төбелеріндегі кем сүйек орнына пластика салынған. Содан Даун дертіне шалдыққан балалар да, салдыққа шалдыққандар да төбелерін қолмен бүркеп жүретін әдет тапқан. Төбелерін қолмен бүркеген балаларымыздың жүрісі одан сайын саябырсыды. Біздің балаларға ұқсамайтын балалар бұ кезде шаңытып алаңды сыпыра бастады. Біздің балаларымыз болса көтерілген шаң арасында көздері сығырайып аяқ астына үңіліп бізге жақындап келеді.

	Балалардың төсінде – карточка. Карточкада үй адресі, телефон нөмірі, ата-аналарының аттары жазылған. Біз ата-аналар болса бір-бірімізді «пәленшенің мамасы», немесе, «түгеншенің көкесі» деп атаймыз. Мысалға, мен «Хикаридың көкесімін», инженер болса «Моридің көкесі». Алғашында мен таңғалып жүрдім. Мори деген аттың неден шыққанын түсінбей жүрдім. Бұл аттың шығу тегін сұрауға батпадым. Сол тәрізді Моридің әкесі менен де менің ұлымның Хикари аталу себебін сұрап мазаламады.

	Алайда бірде мұғаліммен әңгімеде Моридің әкесі Мори туғанда ауруханада істейтін практикант дәрігердің нәресте суқараңғы туды деп дүрс еткізгенін еске алған. Осыны айтқан кезде инженер сөз жоқ менің де балама қатысты жарткеш көңіл-күйімді ұқса керек. Менің баламның да оның ұлы тәрізді төбесінде бас сүйек кемістігі болғаннан кейін төбесі пластикамен жабылған болатын.

	Мен инженердің баласы кеміс болып туылып, туыла салып операцияға жатқызылып, содан кейін ғана туу туралы куәлік алуға муниципалитетке кешігіп барған кездегі құлазыған көңіл-күйін толық елестете алдым. Ол сонда баласының атын латынша Мори деп яғни «ажал» «кеміс» деп қойыпты.

	Біздің балаларымыз біз тұрған жерге жеткенде бір-бірін ұмытып кететін әдеті. Біз де, ата-аналар, балаларымызға қауышып бір-бірімізді ұмытып кетеміз. Балаларымызбен екеу-екеу ажырамас жұпқа айналып алаңды тастап кете барамыз. Моридің әкесімен тіл қатысқан күн де сондай күндердің бірі болатын.





2




	Сол күні Моридің әкесі менімен тіл қатысқанда маған деген аяушылық сезім болмады. Керісінше әңгіме болған тақырыпқа өзінің жеккөрінішін білдіргісі келгендей. Бірде сәуірдің таңында баласын мектепке әкеліп енді оны алып кетуге келген Моридің әкесі маған былай деп ашына тіл қатты: (Бұ кезде менің мектепке баламды әкеліп жүргеніме бір семестрдей болған.)

	– Мен шетелде ғылыми-зерттеу институтында істегем. Сол ұжымда тісі сіздің тісіңіздей жиіркенішті адамдар сонысын әдейі байқатып өздерінің қандай әлеуметтік топқа жататынын білдіреді.

	Осыны айтып Моридің әкесі аузын ырситып маған тісін көрсетті. Тістері ірі, бірақ пошымы әдемі екен. Мен көрсін деп ол томпақ еріндерін ырситып аузын кең ашты. Тістері шынында да күріштей таза екен. Мен де қарап тұрмай:

	– Мінеки, менің тістерім де менің қандай әлеуметтік топқа жататынымды көрсетеді. Оның үстіне біздің қай заманда өекенімізді де көрсетеді! – дедім. – Ол әлеуметтік топқа сіз азық-түлік жетпей жатқан соғыстан кейінгі жылдарды, сол жылдары туған барлық ұрпақты қосыңыз! Бұл – біздің ұрпаққа түгел тән. Моридің әкесі жасаураған көзін сығырайтып біршама ойланды. Содан кейін үні күрт жұмсарып:

	– Иә...иә, сіздікі дұрыс, – деді.

	Моридің әкесінің маған тиісуіне өзім де кінәлі едім. Оның алдында мен оған, алаңның ортасында офицердей қақшиып тұрған оған «ата-аналар тұратын жер анау» деп алаңның бұрышын көрсеткен едім. Ол соған қитығып қалса керек. Менікі де орынсыз болды. Бірақ, мен оған ренжімедім. Ол сол жолы өз баласын тұңғыш рет ерте тұрып, автобус толы халықпен мектепке әкеліп тұр екен. Үрейі ұшқан кеміс баласын арнайы сыныпқа тапсырып тұрған беті екен. Бұндай сәтті бастан кешіп тұрған әке ашынып ұрынарға қара таппай тұратыны белгілі. Мен болсам бұның бәрін бастан кешкен ардагермін десем де болады...

	Мен ешбір негізге сүйенбей-ақ Моридің әкесі авангард-сазгер шығар деп топшыладым. Олай ойлауыма себеп оның түс-тұрпатының әйгілі сазгер Юдзи Такахасиге ұқсастығы еді. Әрине, мен Моридің әкесінің Юдзи Такахаси емес екенін көріп тұрмын, бірақ, бәрібір оны авангард-музыкант деп шештім іштей.

	Ертесіне Мориді мектепке әкесі емес, шешесі әкелді. Баланы мектепке тапсырып тұрып ол мұғалімге бүгін неге әкесінің орнына өзі келгенін түсіндіріп жатты. Бәкене бойлы қара белдемше юбкалы Моридің шешесі үндістерден бір аусашы. Ол мұғалімге бір ерекше нәрсені айтқысы келгендей. Балаларын әкелген өзге де аналар да дәл сондай ниетпен кимелеп кезекте тұрған-ды. Алайда осынау қарақат көз әйелдің табандылығында бір оның болмысына жарасатын сүйкімділік те байқалып тұрды. Бүгін таңертең әкесі баланы мектепке апарғалы жатқанда алып-салмалы тісін сындырып алса керек. Содан ұялып мектепке әйелін жіберіпті.

	Келесі күні таңертең протез тісін киіп келген Моридің әкесі мені көре салысымен қысылып-қымтырылмай-ақ болған жайды әңгімелей жөнелді.

	– Ауызыңда өз тісіңнің жоқ екенін сезіну ажалды сезінумен бірдей. Ылғи тіліңді сумаңдатып пластмасс тісіңді жалап жүргенің. Жалаған сайын ажал дәмін сезесің. Төбесіне пластмасс жапсырылған Мори байғұс та осындай сезімнен құралақан емес шығар деп ойладым.

	Оның ұлының әдеттен тыс науқасы менің ұлымның да басында бар екенін ойладым. «Бақытты отбасылар бір-бірінен аумайды» деген Толстой тұжырымына өз тәжірибеме сүйене отырып мен де: «адамдардың басына түсетін бейбақтық та бір-бірінен аумайды» дегенді қосқым келді.

	– Адам бара-бара протез тіске үйренгеннен кейін оның дәмі ажал дәміне ұқсамайтын болар? – дедім мен.

	– Сонда не, сіз де протез тіс киесіз бе?

	– Жоқ. Әзірше, менің әлеуметтік тегімді ашып тұрған тісім cay.

	– Ажал қармағына іліккенде қандай сезімде болатынын білу үшін адам протез тіс киюі керек...

	Тісімді емдетіп жүрген дәрігерді еске алдым. Жайраңдаған өмірге ғашық жан. Алайда, кейде бұрғысымен тісті тесіп жатқан кезде бейне өз миын өзі тесіп жатқандай кіржиетін. Ол неге өмірпаз жан болып көрінуге ұмтылды екен деймін. Әлде науқасты сүреңсіз тірлігін өстіп жасырғысы келе ме? Әлде, пациентті қомақты ақша төлеуге дайындауы ма? Оның жалған да болса адамды жайраңдап қарсы алуы сүйкімді қылық еді.

	Мен болсам дәрігер тісімнің қызыл етіне жансыздандырғыш енгізіп, тістерімді тастардан тазалай бастағанда-ақ, сау тістерім күйретіліп жатқандай көңілсіз ойларға кететінмін. Адамға ең қажетті сау тіс деп, жылына бір рет қиналсам да тістерімді тастардан тазалаудың керектігі туралы ойға шомамын. Ауызымды аңқита ашып көзім шыланып осынау жаман иісті ажал бөлшектерін дәрігерге толық көрсетемін. Қабылдау бөлмесіндегі істеп тұрған телевизорда тіс пастасының жарнамасы жүріп жатыр. Мен одан бетер түнере түсемін. Саңқылдаған сүйкімді үн БІЗ БАЛАНЫҢ ТІСІ ШЫҚТЫ ДЕГЕНДІ ЖИІ АЙТАМЫЗ. ОЛ ДЕГЕН СӨЗ ЕРЕСЕК АДАМНЫҢ ТІСІ ШЫҚПАЙДЫ ДЕГЕН СӨЗ. ТІС ҚЫЗЫЛ ЕТІ БАРҒАН САЙЫН НАШАРЛАЙ ТҮСЕДІ деп сұңқылдайды.

	– Тіс дәрігеріне тек тіс тастарын тазалату үшін барамын. Барған сайын «Ажал трактатын» еске аламын.

	– «Ажал трактатын» дедіңіз бе?

	– Сол «Ажал трактатында» – дедім мен. – Адам ағзасы бүге-шүгесіне дейін суреттеледі. Соны еске ала отырып мен үрейден айығамын.

	Әрине, сол сәтте мен аталмыш еңбектен бір үзінді келтіре алмадым. Кейін барып бір үзіндіні жазып алып оған оқып бердім: «Адам ағзасы – делінген онда, – үш жүз алпыс сүйектен тұрады. Үйдің қаңқасы үйді қалай ұстап тұрса сүйектер де адамды солай ұстап тұрады. Сүйекті ұстап тұратын сіңірлер. Бүкіл адам ағзасы арқылы өтетін төрт үлкен күретамыр бар. Бес жүз бұлшық ет үй қаңқасын толықтыратын балшық рөлін атқарады. Бұлшық еттерді шандып алты күретамыр жатыр. Ол алты күретамыр болса жеті жүз ұсақ тамырларға тарамдалады. Оның сыртын шандып тағы да он алты күретамыр жатыр. Осыған қарап соншалықты тыңғылықты жасалған адам ағзасы ауыр науқастарға бой бермеуге тиіс деп ойлауға бола ма? Сәби ана құрсағынан жарық дүниеге шыққаннан кейін араға апта салып адам ағзасының сексен мың жасуында мекен етіп жатқан ағза тудырған құрттар ағзаның өзін кеміруге кіріседі». Осы трактат авторы Гэнсин бір өкініштісі тіс сыртында пайда болатын майда тастар жайлы жұмған ауызын ашпаған.

	– Сіз «Ажал трактатынан» мысал келтірдіңіз. Соған қарап сізді о дүниенің бар екендігіне сенетіндер, оны ғанибет деп санайтындар санатына жатқызуға бола ма?

	– Мен ылғи да адам өлгеннен кейін оны алда не күтіп тұратыны төңірегінде ойға шомамын. Маған ол бір елес әлемі тәрізденеді. О дүниедегі өмір туралы ойлағанда мен оған Бұ дүниеде қалатын ұлымның көзімен қараймын. Өзім туралы, немесе бұ дүниеде өзім қалдырған із туралы ойламаймын. Бір нәрсеге көзім жетеді – мен өлген сәтте-ақ ұлымның мені ұмытатынына көзім жетеді. Оның санасында үзік-үзік естеліктер қалуы мүмкін. Бірақ ол естеліктерді бір тұтас қалыпқа келтіру қайда? Сөйтіп, әке бейнесін толық елестету қайда? Ол деген сөз, мен өлгеннен кейін менің өмірім үзілді деген сөз, ұлымның өмірінен де, ойынан да біржола жоғалдым деген сөз. Мен әзірше тірімін, осының бәрін тайға таңба басқандай болжап тұрмын.

	– Осындай сезім біздің де басымызда жоқ емес. Кейде, о дүние туралы мен де тура сіз секілді толғанамын. Әсіресе, анау бір газетте шыққан мақаладан кейін. Сіз Миядзима аралында жалғыз тұрып жатқан кісі туралы мақаланы оқыдыңыз ба?

	– Оқыдым. Оқыдым. – дедім, мақала есіме түсіп. – Сол бір маған сұмдық әсер еткен.

	Біз біраз үнсіз қалдық. Әлгі мақаланы біз ғана емес осындағы балалардың ата-аналары да түгел оқыған болар. Моридің әкесі айтқан нәрсе осындай мақалаларға қатысты. Сол мақалада айтылатын таскерең Мацудзава атты кісі бағбан болып он сегіз жыл өмірін ауруханада өткізеді. Байғұс үш жасында сал болып қалады. Ол кезде баланың отбасы Миядзима аралында үңгірді пана етіп тұрған екен. Жасы жиырма жетіге келгенде отбасы аралды тастап кетеді де Мацудзава оларға ермей аралда орман арасында қалып қояды. Бірде ол ас дайындаймын деп түтеткен оттан орманда өрт шығады. Аңшылар оны ұстап алып психиатриялық ауруханаға тапсырады. Байғұс, сөйтіп, он сегіз жыл өмірін ауруханада өткізеді. Ақыры оны іздеп тапқан туыстары байғұсты мемлекеттік отоларингологиялық емханаға жатқызады. Осы жерде жатқанда оны Канагавада тұратын қарындасы іздеп келеді.

	Қарындасымен кездесуден кейін палатасына кірген байғұс Мацудзава төсегіне құлай кетін өкіріп кеп жылайды. Сол күннен бастап тамақтан да, дәрігердің күтімінен де бас тартады. Көп ұзамай үшты-күйді жоғалады. Қарындасы болса «мен оған сен енді емханада жатырсың, баяғы біз тұрған Миядзимада жатқаның жоқ» дегенді айтады. Оның ерекше белгілері: бойы бір жүз елу тоғыз сантиметр, салмағы алпыс кило, көзіне ылғи көзілдірік киіп жүреді, сол аяғын сылтып басады, үстінде – сары жемпір, аяғында спорт туфлиі бар. Жасы қырық сегізде, қарнының төменгі тұсында тыртық бар. Бұл тыртық орманда өткен жабайы жылдардан қалған белгі.

	Емханада өз еркімен он сегіз жыл тұйық күй кешкен, жақын-жуықтары ұмытқан бұ байғұс туралы дәрігерлердің білетіні сол – қарны астындағы ерекше тыртығы бар екендігі ғана болыпты. Мінеки, сол он сегіз жыл бойы психиатриялық ауруханада жатқанда психикалық тепе-теңдігін сақтаған байғұс қарындасымен тіл қатысқаннан кейін, кенет, ұзақ ұйқыдан шошып оянғандай болады. Оянып өмірден безеді. Өзі өскен жабайы аралға тартады.

	– Бұ мақала мейлінше нақты екен. Керек десеңіз менің ұлымның болашақ тағдырын нұсқап тұрғандай, – деді Моридің әкесі ұзақ ойланып тұрып.

	Үн-түнсіз томаға-тұйық жылдарды бастан кешкен байғұс психиатриялық аурухана бағбанының тағдыр-талайында менің де ұлымның болашағы жатқандай көрінді. Сонда, күндердің күнінде бұған дейін зерделей алмаған өз халының мүшкілдігіне көзі жеткен тұста бала санасында жанартау атқылағандай дүмпу болмасына кім кепіл? Мен өлгеннен кейін менің ұлымның жағдайын мендей түсінетін жан табылар ма? Тіптен, өз анасы оны мендей ұға алар ма? Сол кезде жаны жанартаудай қопарылған ұлым тірлікке теріс айналып жан көрмес Миядзима аралына тартып отырмасына кім кепіл? Сөйтіп, балалық шақ тыныштығын байғұс балам сол жабайы аралдан табар ма? Жанын жалғыздық бунаған ұлымның жалғыз шығандап жасы қырық сегізге келген тұста Миядзимаға тартып бара жатқанын, бірақ, елестете алмадым. Жалғыз шығандап кетуі мүмкін, ондай күн туар болса байғұс ұлым мен жатқан моланы іздеп табатын болар. Менің моламды жоқтап ізім-қайым жоғалатын болар. Бұндай қадамды ерлік демегенде не дерсің! Ұлымның төбесінде жетіспеген жапырақтай бас сүйек орнында пластика бар. Мүмкін, осы жағдаят оны батыл бір қадамға итерер... Ылғи да, мен өлгеннен кейін ұлымның күні не болады дегенді ойласам, өз ойымнан өзім шошимын.

	Біздің балаларымыз қолдарымен төбелерін көлегейлеп, мінеки, бізге жақындап қалды. Біз әңгімемізді тоқтаттық. Бізде не бір әңгіме болсын. Балалар келгенше жай уақыт өлтіру үшін оны-мұны айтып тұрғанбыз.





3




	Алайда арамызда болған әңгіме әсері, дәлірек айтқанда әңгімеміздің ызғарлы әсері біразға созылды. Ұлымды құшақтап оның титтей жүрегін жібіткім келіп бауырыма басып үйге жеткенде әлгі әсер суық тиген бүршікше бүрісіп бой жасырды. Түн жамылып ұйқыға бас қойып түс көре бастауым мұң екен әлгі бүршік қайта бас жарды. Қайта тірілді. Жатсам түс көретін әдетім. Түсімде тура өз өмірімді бүге-шүгесімен анық көремін. Өкінішке орай, түсімде өз өмірімнің қай бұрышына үңілсем де ұйып тұрған мұңға килігемін. Ондай ауыр түстерден кейін көңілім құлазиды. Оянғанда мені түстен де шатақ өмір шындығы күтіп тұрар еді. Иегімнің қызылетіне батқан тіс тастарының сызын сеземін. Содан ұнжырғам түседі.

	Моридің әкесімен болған сол әңгімеден кейін менің түсіме Миядзима аралындағы жалғыз керең жиі кіретін болды. Бірақ та ол түстер бұлдыр көмескі түстер болды. Оянғаннан кейін олардың ешбірін еске түсіре алмадым. Жылбысқы әсерінен, алайда, әлі арылар емеспін. Жабайы аралда жалғыз жүрген біресе менің ұлым екен, біресе менің өзім екенмін деймін. Ұлым үңгір үйді таба алмай қарын астындағы тыртыққа қарай береді. Сөйтсем, ол тыртық аралдың картасы екен деймін.

	Көрген түс әсерінен баламды мектепке апарғанда да арыла алмадым. Моридің әкесі бір нәрсе сезгендей маған бастан аяқ бажырая қарады.

	– Бас жазғың келіп тұрған жоқ па? – ха-ха-ха.

	– Жоқ, жаман түс көрдім, – дедім. Қандай түс көргенімді айтып жатқым келмеді. – Жас келіп қалды ма, көрген түс әсерінен арыла алмайтын болып жүрмін. Жастау кезімде тіптен ұйқысыздықтың өзі басқаша еді.

	– Түс көргеннен мен де қиналамын. Біздің жасымызға тән нәрсе болар. Көрген түстен мазаң кетеді. Көзіңді жұмуың мұң екен өзінді-өзің кейде қанын өрмекші сорып жатқан байғұс шыбынмын ба деп қаласың. Рухың аласұрып сол тордан құтылуға күш салған сайын өзің де әлсірей бересің. Мүмкін бұл да бір нәрсеге көрінген құбылыс шығар.

	Моридің әкесімен арамызда ұқсастық көп екенін тағы да мойындап тұрмын. Бірақ, одан не пайда.

	– Тіптен, кейде дені сау жап-жас адамның түсінде, кенет, өліп қалатыны несі екен. Бұрын мен бұндай түсті айтып келген ажал деуші едім. Ондай сәтте үрейді басу үшін ішетінмін. Сонда менің жасымның нешеде болғанын білесіз бе? Небәрі отызда!!! Ха-ха-ха!!! Өлім туралы тынбай ойлайтынмын, әсіресе ұйқысыз түндерде. Содан болар өлім туралы көп ойлайтын адамды мен бір көргеннен танимын. Мысалға, көшеде қарсы келіп қалған мектеп оқушысының да өлім туралы ойға берілетінін аңғарамын. Кітап оқып отырғанда да осындай ойлар келетін. Бергсон «қиял дегеніміз алмай қоймайтын ажал жайлы сана сұңқылынан табиғаттың қорғаныс құралы» деген ғой. Осыны оқып отырып мен түн ұйқысын төрт бөліп ұйықтай алмай тас қараңғыда жатқан шерменде жанды елестетіп күлдім. Есіңізде ме Бергсон туралы өз зерттеуін әдебиет зерттеушісі Хидэо Кобаяси шоқ жарық туралы әңгімеден бастайды ғой. Сол шоқ жарық шешесі өлген күні Бергсонды өкшелеп қалмаса керек. Содан бері мен Бергсонды ойласам оны өкшелеп қуып жүрген шоқ жарық есіме түседі. Мен бала кезімнен атом физикасына жетік Хидэо Кобаясиге табындым. Кобаяси болса Бергсонды былай қоя салып Мотоори Норинаганы зерттеуге кіріссін. Естеріңізде болар Кобаяси Норинага туралы зерттеуін оның моласының басына отырғызылған дәу шие ағашынан бастайды ғой. Осыны оқыған кезде ұйқым қашып идея келді. Бірақ, мен аман қалу жолын тек Кобаясиден іздеуім керек пе еді? Біз мың-мыңдап қасапханада қырылмасақ та бір-бірлеп өрем қабатыңыз анық қой. Өмір заңы ол. Рас қой? Жә, шешілмеген ажал жұмбағын екінші кезекке ығыстыра тұралық. Жаңа тауқыметтер төбе көрсетті. Ол тауқыметтер менің зертханада бірге істейтін әріптесім, кез келген ішімдіктен кем соқпайды деп ұйықтататын дәрі тауып бергеннен басталды. Жатардың алдында сол дәріні қылғытып едім қылжидым да қалдым. Ертесіне тұрсам, жастығым аққан көздің жасынан сығып аларлықтай су болған. Ылғал жастыққа бетімді төсеп жатыппын. Басымды көтерсем, жеп-жеңіл. Ұйқым қанған, аттаймын. Бақыттан басым айналды. Бірақ, сол бақытым баянды болса жарар еді деген күдік те жоқ емес...

	Таңдайымда бақыттың бал шырыны еріп жатқандай. Көрген түсім есімде жоқ, есесіне осынау дәрі ішіп ұйықтаған түнім теңдесі жоқ түн болды. Бақыт бесігінде тербелгендей болған төсегімнен тұрып кеткім келер емес. Содан бір кезде буын-буыным босап жыладым келіп. Сол күні көрген түсім еске түспеді. Еске түсіре алмағаным қалай? Оның сырына латын американдық жазушы Кастанеданы оқығанда барып түсіндім. Сөйтсем, дәл менің басымда болған тауқыметті Кастанеда да бастан кешкен екен. Кастанеда үндістердің яки тайпасынан бір қызық нәрсені естиді. Мексика кактусының гүлі адамды қып-қызыл мас қылып ұйықтатып елес әлемін аралатады дегенді естиді. Кастанеда сол гүл шырынын ішіп қалың ұйқыға кетіп таңғажайып қиял әлемін кешеді. Ұйқыдан оянғаннан кейін құсып, басы зеңгиді, жүрегі кеудесіне сыймай тарсылдап тұрады. Ол қиналғаннан еңбектеп барып су толы арыққа қойып кетеді. Содан кейін барып қана есін жинап жаны қалады. Бірақ, түс әлемінен оған күнделікті күйкі тіршілікке ауысу ауыр болады. Мен де сондай түс көріп ажал құрығынан азғана да болса құтылғандай болдым ғой. Бірақ, мен екінші рет ол ұйықтататын дәріні алуға бармадым. Сол тәжірибеден кейін Кастанеда да үндістерге жоламаған. Мен де ұйықтататын дәріге жоламадым. Ондай ғажайып түстер көре берсем соған біржола кіріптар болып қалатынымды байқадым.

	Әңгімесін осылай аяқтаған Моридің әкесі нәзік ернін жымқырып маған шұқшия қарады. Ол әу бастан-ақ менің сол бір гүл шырынын ішкім келіп тұрғанын аңғарғандай. Әңгіменің қорытындысы маған ұнамағанын көріп іштей мәз болып тұрғандай. Кенет, ол сасқалақтап:

	– Юнгтің «Өмірбаянын» оқып көріңізші! Сонда сіздің ұйқы проблемаңыздың шешімі бар, – деді.

	Мен Моридің әкесінің бұ мәселеде хабардар, көп оқыған жан екеніне көзім жетті. Оның ақылын алып Юнгті оқып шығып бір керемет арылу сезімін бастан кештім. Юнгтың «Өмірбаяны» өз бойымдағы саналы және санадан тыс күштерді ымыраластырды. «Өмірбаянды» оқи отырып мен ауыр түстерден санаға салдар түсірмеу жолдарын үйрендім. Ұйықтап жатып түс пен өң аражігін ажыратар халге жеттім. Оянғаннан кейін түс пен өңнің араласуынан сақтана білдім. Әрине, белгілі бір дәрежеде көрген түстен әсер қалады. Бірақ, табаным еденге тиісімен күнделікті күйбең құшағына ене алатын халге жеттім.

	Бұдан басқа. бір йога айтқан «адам бойындағы санадан тыс күштердің тамыры адамның туылғанға дейінгі қанында жатыр» деген ойы маған қатты ұнады. Осы йогты Юнг түсінде көрген екен. Демек, санадан тыс күштердің «о дүниелігі» ұжымдық тірлік жемісі болды. Осыдан келіп «бұ дүниелік» саналы сезімдердің ұжымдық емес табиғатын көруге болады. Юнгтың тағы бір түсі сиқырлы шамдары жарқылдаған «ұшатын тарелка» жайлы. Біз болсақ «ұшатын тарелкалар» дегеніміз Жердегі қайсібір жарықтың жаңғыруы деп келдік. Енді, бақсақ біз өзіміз «ұшатын тарелкалар» жарығының жаңғырығына айналыппыз. Сиқырлы шам мені Юнгты көргендей жарықтандырып тұр. Бірақ, сол аппаратты, НЛО немесе Белгісіз Ұшатын Объектіні басқарып жүргізіп отырған кім болды екен?»

	Өз басым ол аспан кеңістігінен келген аппараттарды кім басқарып отыр деген шым-шытырыққа бас қатырғым келмейді. Бұл құбылыс онсыз да қызық маған. Юнг былай деп мәлімдейді: «Өмір менің алдыма нақты мәселе қойып отыр. Менің тіршілігімнің мәні осы. Керек десеңіз менің бар болуымның өзі бүкіл әлем алдына қойылған үлкен сауал. Мен осы сауалға жауап беруге тиіспін».

	Осыны оқығанда өз-өзімнен қуанышқа бөлендім. Қиялыма қанат бітті. Өз жарығын НЛО Жерге түсіріп жүр. Ол жарыққа ілінген біз – адамдар. Мен және менің ұлым. Мен ойша мектепте физикадан алған біліміме сәйкес өзімнен тартылған сызықты тура жоғарыдағы жарық көзіне жеткіземін. Содан кейін баламнан да бір сызық тартып оны да әлгі жарық көзіне жеткіземін. Жарық көзі бір болып шықты. Демек, мен ұлым мен екеуімізді өз аясында ұстаған «туылғанға дейінгі ұжымдық санадан тыс күштер» жайлы қиялдаған болып шықтым.

	Мен бұған жан-тәніммен сендім. Сенбеуге шамам жоқ. Жарық бір нүктеден шықса да деректің аты дерек қой. Жер бетінде жарықты жаңғыртып тұрған екі нүкте бар. Демек, ажал деген ұлым мен маған бір кезде емес әр кезде келетін зауал деп түйдім.

	Өстіп Юнгті оқып оянғаннан кейін арада апта өткенде Мориді алып кетуге мектепке әкесі емес шешесі келді. Бұл өзі сирек болатын жайт еді.

	Жіңішке аяқ, қара белдемшелі Моридің шешесі үндіс әйелінен аумайды. Еңкейіп жүреді. Бір рет қана тіл қатысқанбыз. Соның өзінде ол мені таңғалдырған:

	– Сіз теледидардағы Ооно бикешті білетін боларсыз. Сол желқуықпен менің күйеуім байланысып жүр. Кездесіп қалса айтыңызшы ол шүйкебасқа, менің күйеуімнен аулақ жүрсін!! – деп, шатыр-шұтыр етіп маған шақшия қарады.

	– Ооно Сакурао дегенді естуім бар... – деп, тайсақтай жауап қата бастағаным сол, ашулы әйел теріс айналып жүре берді. Балаларын күтіп тұрған ата-аналарға барып қосылды.

	Моридің шешесі көмірдей қара шашын бұрымдап желкесіне түйген. Бұнысы біздің шешелеріміздің ескі сәнін еске түсіреді. Неге қараса да тесіле қарайтын қарақат көзі, қара торы бет-әлпі нағыз заманауи әйел екен дегізеді.

	Сондай-ақ оның кішкентай тұрпатында осы тұрған ата-аналарға түгел тән қасірет табы бар. Діріл қағып тұрған титтей шымшықтай жан-жағына жалт-жұлт қарай береді. Бұндай адаммен сабырмен тілге келудің өзі қиын екенін сезесің.





4




	– Юнг қалай екен? – деді, ертесіне баласын мектепке алып келген Моридің әкесі маған салған жерден дүңк-дүңк етіп. – Қызық, ә? Сіз іздегеннің нағыз өзі емес пе?

	– Әрине, қызық екен. Юнгтың түстері қызық. Таң-тамаша қалдым. Әсіресе НЛО туралы түсі.

	– Ә, анау сиқырлы шам ғой, – деді, Моридің әкесі күлген болып. Бірақ, ол өз ойына өзі үңіліп тұрғандай көрінді.

	– Сіз философия, психология дәрістерін тыңдаған боларсыз? Физика факультетін бітірдім дедіңіз ғой.

	– Атомшы физикпін ғой. Атом стансасында қызмет істегем. О жайлы тарқатып айтудың қажеті бар ма? Сіздің жазушылық өміріңіз маған жақсы таныс. Сізге мен кезінде бір хат та жазғам. Бірақ сіз жауап бермедіңіз. Рас, мен жазған хат бастан-аяқ сөгіс болатын. Сондықтан, сіздің жауап қатпағаныңызға таңғалғаным жоқ. Екінші жағынан, біз өз қарсылық шеруімізді тура сіздің танау астыңызда өткіздік деуге болады. Оны сіздің байқамауыңыз мүмкін емес.

	– О! Солай ма? Есіме түсті. Шынында да бір рет мен атом стансасының қызметкерлерінен сөгіс хат алғам. Жауап жазбағаным рас. Осыдан төрт жыл бұрын. Бірақ, хаттың мазмұны да оған жауап жазуға лайықты болмады. Шынымды айтсам, мазмұны есте жоқ.

	– Мен сізді тағы да балағаттағалы тұрғам жоқ. Онсыз да сіз осындай мазмұнды хаттарды жиі алатын боларсыз?

	– Алып тұрамын. Балағат хаттар негізінен екі түрлі болады. Біреуі жауап беруге тұратын, екіншісі жауап беруге тұрмайтын хаттар. Сіздің хатыңыз осының соңғысына жатты. Кейде мен, тіпті, адамды түңілдіретін де хаттар аламын.

	– Ол қандай хаттар?

	– Маған осы әңгіме мүлдем ұнап тұрған жоқ! – дедім мен.

	Осы тұста менің есіме соңғы алты жыл ұдайы менің қыр сонымнан қалмай жүйкеме тиіп жүрген бір нақұрыс түсті. Өзі өмірімде көрген кісім емес.

	Жиі-жиі телефон шалады. Кейде ашуға булығып телефон тұтқасына ысқырынып:

	– Өлтіремін! Есіңде болсын, менің атым – өлген маймыл. Неге тек мен қиналуым керек? Мен сені өлтіремін! – дейді.

	Бірде күні бойы он екі мәрте телефон шалып менің ит сілікпемді шығарғаннан кейін, он үшінші рет телефон шалып тұрып шыңғырғаны бар:

	– Естіп тұрсың ба? Бар, жындыханаға жат! – деп.

	Өлімтік маймылдың тағы бір қаруы хат жазып мазалау. Хат жазып титықтату. Блокнот парағына қаламмен жазады. Жарыққа ұстап барып оқуға болады. Бірде былай деп жазды: «Сен мынаны білуің керек – Сенімен әйелің екеуіңіздің жалпы қандарың бұзық, ұлдарыңыздың кеміс болып тууы содан. Сондықтан да сіздер менсіз де өздеріңді өздерің құртқан жансыздар. Осы айтқаным сіздердің жетелеріңе жеткен болса онда үйелмендеріңізбен табан астында тіл тартпай кетіңіздер. «Өлімтік маймыл» осындай хаттарды қарша боратып тұрады.

	Өлімтік маймыл бір рет әкесінің элитаға жататынын Жапониядағы ең ірі болат құятын зауытта істейтінін мақтана жазды. Ол өзінің осындай әулеттің кенжесі екенін, апта сайын психиатриялық тексерістен өтіп тұратынын жазды. Өлімтік маймылдың хаттарынан жүйкесі тозған әйелім ауру болды. Шешем байғұс оны емдейім деп біздің үйге арнаулы журналдар жіберіп тұрады. Ең таңғаларлығы біз, әйелім екеумізден басқа бірде-бір кісі өлген маймылдың қылығын қылмыс деп таппады.

	«Өлімтік маймыл» деп ол өзі туралы бірде телефон арқылы өзі айтқан. Бір хатында сол атты мақтан тұтатынын жазды. Өлімтік маймыл атауы қайдан шықты десеңіз ол американ жазушысы Нелсон Олгреннің «Алтын қолды адам» романының нашақор кейіпкері екен. Наша жетпей құтыра бастаған кезде әлгі роман кейіпкері бейне бір желкесіне өлімтік маймыл жабысқандай әсерде болады екен. Хат иесі өзін менің желкеме жабысқан дәл сол өлімтік маймылмын деп жазды.

	«Менің шеңгелімнен сен тек мені өлтіріп, немесе, полицияға ұстап беріп қана құтыласың. Қашан өз-өзіме қол жұмсағанша мен сенің желкеңе жабысқан сол өлімтік маймылмын. Адамның желкесіне жабысып ол қашан өрем қапқанша қинау ол мен тәрізді ерлердің ісі. Есіңде болсын саған дейін мен бір қыздың да естен кетпестей етіп зәре-құтын алғанмын. Содан кейін сенің желкеңе жабыстым. Енді сен мол тәжірибелі өлімтік маймылдың шеңгеліндесің.»

	Полицияға хабарлау керек пе, жоқ па деп ойладым. Бірақ, полиция бұл жігіттің «Туризм зерттеу қоғамы» атты үйірмеге бірге барып жүрген бір студент қызға ғашық болып сүйіспеншілік хаттарын жолдап тұрғанын біледі екен. Және әр хатқа сақал қыратын алмастың бір данасын салып жіберіп отырғанынан да хабардар болған. Жігіт қызға деген қастандық пиғылының жоқ екенін хатқа жазып отырған. Полиция жігіт әрекетінен зұлымдық пиғыл таппағанннан кейін оған қарсы қылмыстық іс қозғамаған. Керісінше «тәрбиелі отбасынан шыққан» бұл жігіттің өз еркімен психиатрға барып көрініп жүруі көргенділік деп тапқан.

	Бірақ, «Өлімтік маймыл» неге қыздың нәзік те әлжуаз мойнын тастай салып жабысуға менің желкемді таңдаған? Жыл сайын бұл өлімтіктен сексенге жуық хат келеді. Бәрібір мен оның менің желкемді таңдау себебін түсінбедім. Кінәңді жуу үшін сен шындықтың бетіне тура қарауға тиіссің деп кіжінеді әр хатында. Менің баламның кеміс екенін ол муниципалитетте ілінген балалар тізімінен көрген болуы керек. Немесе қамқорлар кеңесі шығаратын парақшадан оқыған болуы керек. «Өлімтік маймылдың» түйсігі осындай кеміс бала тудырған жазушының желкесі жабысуға лайық деп тапса керек. Ал, түйсік дегеніңіз бұл өлімтікте жыртылып айырылады. Шынында, осынау жылдар бойында запа шеккен жалғыз «Өлімтік маймыл» емес екені рас еді.

	– Бұ жігіт өз өмірінің мәні сізді қинау деп білетін болғаны ма? Бұ жерде бір қисын бар ма? Мүмкін бұл ашулы хаттарды жазуға сіз оның арманға ұмтылған жолында жәрдем беруден бас тартқаныңыз болар? Мысалы, анау қыздың зәресін алып қияңқы хаттар жазуына сол қызға деген жолы болмаған сүйіспеншілік жатпасына кім кепіл?

	– Иә, ол өзінің әдеби сыншы болғысы келетінін жазған. Әке-шешесінін де таңдауы сол болыпты. Біздің, әйеліміз екеуміздің жер-жебірімізге жеткен лек-лек хаттан кейін бір күні бір жылаңқы хат келіп тұр. Әдебиет әлеміне кіруіме қол ұшыңызды берсеңіз деген хат келіп тұр.

	– Сіз оны тым жек көріп кеткендіктен сапалы түрде сол жігіттің жазушы болсам деген арманы жайлы айтпай тұрсыз. Осы тұрғыдан қарасақ сіздің «Өлімтік маймылмен» араңызда көп ұқсастық бар.

	– Сонда «Өлімтік маймыл» екеуміз де НЛО жарығының жаңғырған бір жарығы дегіңіз келеді ғой.

	– Жоғары жақта осыған имандай сенеді, – деді, Моридің әкесі менің ызаланғаныма қуанғандай. Сол жігіт күндердің-күнінде бір құдіреттің күшімен, әдебиет майданында сіз көтерілген биікке көтеріліп сізді ысырып тастауды армандаған. Сол кезде дәл сол жігіт жазғандай қарғысты хаттарды сіз де оған қарша боратар едіңіз ғой. Ол жігіт сізді сөйтіп жұмыстан ғана айырып қоймай сіздің отбасыңызды түгел бұл тіршіліктен құралақан етуді көздеген. Сол себептен де ол сіздің әдеби шаруаңызға еш қатысы жоқ әйел – балаңызды ауыздан тастамай отыр. Демек, сол өлімтікпен орын ауыстырмайынша сіз одан құтыла алмайсыз. Ха-ха-ха!!! Демек, сіз оны қарғап-сілеп түк шығара алмайсыз деген сөз. Бұл өлімтік болмаса сіз басқа бір өлімтікті тауып алып соны күндіз-түні қарғап-сілеп отырар едіңіз! Кім біледі, осы өлімтік сіздің сиқырлы шам арқылы жаңғырған өз бейнеңіз шығар, сіздің жаныңызда жылдар бойы қордаланған запыранның жаңғырып өлімтік бейнесінде алдыңыздан шығуы шығар, ха-ха-ха! Менің де кезінде сізге балағат хат жазуыма себеп болған сол жанымда жылдар бойы қордаланған ашу-ыза, кектен еді. Соны әйтеуір біреуге бағыттау керек болды да кездейсоқ нысанаға сіз іліктіңіз. Бірақ, сіз менің ол хатымды жауапсыз лақтырып тастайды деген ой басыма кірмепті.

	– Жоқ. Мен оны лақтырып тастағам жоқ. Жауап берілмеген хаттардың жанына шкаф түбіне тастай салдым.

	– Мінеки, соны біліп мен, жауап бермегеніңізге қарамастан қоқан-лоққы жасамадым. Егер, мен дұшпаныма сес көрсеткім келсе, «Өлімтік маймыл» болмасам да ондаған миллион жанды қалтыратып қоюға құдіретім жетер еді, ха-ха!!! Олай дейтінім мен кішігірім атом бомбасын жасай алатын адаммын, ха-ха!!!

	Кішігірім атом бомбасын жасаймын дей ме? Мәссаған, мына әңгімеміз мамыр айының мынау бұлыңғыр күні мектептен балаларын күтіп спорт алаңының шетінде тұрған ата-ана айтар әңгімеге ұқсамай бара жатқан жоқ па? Бұндай шатақ әңгімені бір айтса Моридің әкесі емес жүйкесі шаршап біткен шешесі айтар деп күткен едім. Ойпыра-ай, мына өз әйеліне шамасы келмейтін авангард-сазгерге ұқсас атомшы-физик миллиондардың иманын тас төбесінен шығара алар жан деп кім ойлаған?

	Олай ойлауыма еш негіз болмаса да, мен Моридің әкесі жүйкесі бітіп кім-көрінгенге шапшығалы тұрған ауру әйелінің көлеңкесінен шыға алмай жүрген байғұс екен деп топшыладым. Әйелінің тырнағы күнде батып отырғандықтан енді адам қара көрсе атом бомбасын ала жүгіретін халге жеткен болар деп топшыладым. Дәл сол күні Моридің әкесінің «құбылу» деген сөзді менімен әңгімесінде тұңғыш қолданғаны да есімде қалыпты.





5




	Моридің әкесі бірде кешкілік ұлымен біздің үйге кіріп шыққаны да есте. Қақпа сыртында ішке кірмей тұрып үйде не болып жатқанын байқағысы келді ме, Моридің әкесі жапырағын төккен жас үйеңкі ағашының тасасында әрлі-берлі теңселіп жүрді. Бәкене бойлы басында қытай қалпағы бар ер кісі үйге беттеп бұрылып қарай қалады да теңселіп әрі айналады. Терезе пердесін сәл ысырып қақпа сыртындағы кісінің қимылына назар тоқтаттым да ол кісінің бір тамаша мезгілін босқа өткізді десек те жас талантты қыз алқалы жиындарда сәл күлкілі көрінгенімен өзін киножұлдыздарға лайықты деңгейде ұстай білді. Жұрт есінде қалғаны Оононың бір солдат туралы теледодаға қатысуы. Соғыс біткеніне 25 жыл өтсе де Түстік теңіз аралында командир берген бұйрықты бұлжытпай орындап қаруын 25 жыл ұдайы тастамаған солдат туралы теледода еді ол. Алдымен экранда солдатты күллі Жапонияның салтанатты қарсы алуы көрсетілді. Содан кейін ну орман ішінде аталмыш солдат 25 жыл паналаған үңгір көрсетілді. Содан кейін студиядағы Ооно көрсетілді. Ооно қабағын кіржитіп мазам болмай тұр деді. Шетелде жүріп, жапон солдатынан да көбірек мезгіл соғысты жалғастырған испан солдаты туралы айта келіп Ооно кенет сұрланып сала берді. Ауырып тұрғаны көрінді. Бұны мен өз көзіммен көрдім.

	– Шынында мен Оона ханымды ерекше әйел деп білемін. Табиғат оған алқалы жиын мен телеэкран пірі дерлік талант берген.

	– Сіз бірақ оның аяғын жуып көрген жоқсыз ғой?

	– А...не...

	– Әрине, көрдіңіз...аяғын жуғаныңыз рас, – деді, Моридің әкесі менің абыржып қалғаныма жаны рақаттанып.

	Ооно ханымның аяғы туралы әңгімеге келелік. Бұл оқиға жоғарыда әңгіме болған испан ақынының Жапония бойынша дәріс оқу сапары аяқталу салтанатына орай болған қабылдау кеште орын алды. Сол сапардың барлық ұйымдастыру жұмыстарын өз мойындарына алған белсенді жастарға алғыс айту үшін жайылған дастарқан еді. Қабылдау өтіп жатқан кезде сыртта күн күркіреп нөсер құйып берді. Ми қайнаған ыстық жаз ортасы болатын. Қырық градус қапырықтан, әрі ауаның жүз пайыздық ылғалынан адамның терісі ғана зардап шегіп қоймай, көңіл күйі де жидіп бара жатқандай кезде мынандай шелектеп құйған салқын жаңбыр тіршілікті дүр еткізгендей. Метро стансасынан екінші кездесу болатын жерге біз жаңбыр суы дариядай аққан көшемен жаяу тарттық. Әйелдердің аяғы әбден су болды. Ластанып қалды. Кенет, әбден ішіп алған Ооно екеуміз жолшыбай кездескен ғимарат бүйіріндегі шағын дәретханаға кіре салдық. Шайыну керек болды. Қол жуатын шүмек маңында мен қыздың ластанған балтырын жууға мәжбүр болдым. Осылайша болашақ киносценаристің әп-әдемі, нәзік аяғын сипаладым, жудым. Екеуміз де шалабурыл мас едік.

	– Тек аяғын жуумен шектелдіңіз бе, шектелмедіңіз бе, о жағынан менің хабарым жоқ, – деді Моридің әкесі. – Ал мен болсам тура сол күні кешкісін сіз жуған сол әдемі қос балтырдың арасынан бір-ақ шықтым. Қалай томп етіп Ооно ханымның құшағына түскенімді өзім де байқамай қалдым. Сол кеште мен де болған едім. Бірақ, сіз мені аңғармадыңыз. Мен сізді сырттай бақылаумен болдым. Жақсы сілтейді екенсіз, мен болсам ішу жағына жоқпын.

	– Е, онда сіз аз ішіп ақыл сақтап мен тәрізді ұрттап алғандарды сырттан бақылайтын болдыңыз ғой. Сол кеш ішіп алып бір әйелдің аяғын жуғаным есімде, көбі есімде жоқ. Сіз болсаңыз сол қыздың қызығын көріпсіз.

	– Мен де мас болған ем сол түні. Мас адамның әйелмен жақындасқаны құрсын. Ол да мас, мен де мас. Шынтуайтына келгенде екеуміз де төсек ләззатын көре алмадық. Сол түннен кейін Оономен арамызда ыңғайсыз бір күй орнады. Мен болсам атом электр стансасында радиоактивті сәулеге ұшырап зардап шеккен жан ретінде өз өмірім, құқым үшін мемлекеттік билікке қарсы майдан аштым. Оны сіз білесіз. Ооно болса бізді қолдайтын топты басқарды. Сонымен біздің жалт етпе махаббатымыздың психологиялық негізінің өзі келеңсіз болды. Мен болсам о бастан қоғамдық күреске босбелбеу басым, Оономен жақындасқаннан кейін көпшілік жиындарға енді тек ғашығымды көру үшін баратын болдым. Өз-өзімді «мен жай әйелмен әуестеніп жүргенім жоқ қой, Ооно тәрізді мінезді, дара тұлғаның арбауына түсіп қалдым ғой» деп ақтаумен болдым.

	– Шынында да, ол мінезді әйел...

	– Сөз жоқ. Алдымен сол мінезіне ғашық болдым... Төсекке баруым сол мінезіне құлауымның жалғасы. Бірақ төсекте табысамыз деп біз бір-біріміздің жанымызды жаралап тындық. Оономен төсекте кездесу барысында өмірімде тұңғыш рет белден қалғанмын ба деген үреймен бетбе-бет келдім.

	Біздің әңгімеміз тұсында жанымызда ойнап отырған балаларымыз ойынға көзді жұмып беріліп кеткен еді. Қағаз парақтарын жалықпай шимайлап жатты. Біз болсақ балаларымыз қасымызда отыр-ау деп осынау шатақ тақырыпты жан-жақты қозғаудан қаймығар емеспіз.

	Моридің әкесі Оономен екінше рет төсекте кездескенде қыз ішіп алып естен айырылып қала ма деп қорқыпты.

	Сол түні Оононы үнемі қорғап жүретін жастардан құралған күзет те олардың жанында болмаған. Оларды испан ақынын шығарып салуға қыздың өзі жұмсап жіберсе керек. Жапонияны шулатқан испан ақынымен болған дәріс оқу сапарының қорытындысында иығынан ауыр жүк түсіп ұрттап алған Ооно қыздың аяғын аты шулы жазушы жуыпты-мыс деген өсек бүкіл елге жел тиген өрттей тарап кетті. Испан ақынымен қоштасу кеші бозала таңға дейін созылып аяқталғанда Моридің әкесі шала мас Ооно қызды үйіне шығарып салып бара жатады. Жолшыбай қыздың жағдайы күрт нашарлап Моридің әкесі жақын маңдағы қонақ үйге тоқтауға мәжбүр болады. Осыған дейін жұмыс бабында Моридің әкесі Ооно қызбен жиі кездесіп жүрген. Бірақ, былайша қонақ үйдің оңаша бөлмесінде бірге түнеп шығамыз деген ойында да болмаған. Болашақ киносценарист ваннаға кіріп құсып шыққаннан кейін сергіп, жағдайы жақсарады. Соны көрген Моридің әкесі енді ерлерше қимылдайтын сәт туды деп шешеді. Нәтижесінде екеуі төсектен бірақ шығады.

	Моридің әкесінің маған осыншалықты интимдік сырларын ашуға не себеп болды десек, оның сыры менің жазушылық кәсібіме тікелей қатысты тәрізді. Егер, сіз жазушы болсаңыз сізге өз өмірлік әсерлерін, аяулы армандарын айтып беруге асығушылар аз болмайды. Олар тек сіз құлақ қойып тыңдаса екен дейді. Құлақ қойып тыңдасаңыз өзін толғантқан мәселелер мәніне көзіңіз жетер деп сенеді.

	Моридің әкесінің де түп мақсаты да осы еді. Дегенмен бұ кісінің мінезінде жалпы әдебиетшілерді әпенді деп білетін физика, математика факультетін бітірушілерге тән ерекше көкірек те жоқ емес. (Біздің балалық шағымыз ғылым мен техниканы тәңір тұту заманында өтті ғой. Оған Жапонияға атом бомбаларының тасталуы, жапон физигі Юкаваға Нобель сыйлығының берілуі себеп болды.)

	– Мен сізді сиқырлы шам экраны деп білемін, – деді, Моридің әкесі. – Менің санадан тыс сезімдерімнің жарығы сол экранға түспек. Яғни, сіздің экраныңызда мен көрінетін боламын. Сіздің экраныңыз менің қиял болжамымды қосып біртұтас бейне ретінде көрсетпек. Жазушы қиялының күш-қуаты, сөз құдіретін пайдалана білу қасиеті маған осы мүмкіндікке жол ашады деп білемін.

	Осы тұста ойнап жатқан балаларымыз бастарын қалқитып бізге құлақ түре қалды. Бет әлпеттерінде сұрақ.

	Біз оларды дәретханаға алып бардық. Олар унитазды қоршай тұра қалып дәрет сындырды. Аздап еденді де ылғалдады.

	– Түнде тұрып баламның жамбас шүберегін айырбастау және оны дәретханаға апару менің міндетім. Мені баламның ағзасының қозуы таңғалдырады.

	– Мен де соған таңғаламын ылғи. Содан кейін ойға қаламын. Бұған не себеп деп. Сөйтсем бұның екі себебі бар тәрізді.

	Бірінші себебі, менің баламның тесік бас болып туылуынан болар. Ғарыштық дәнекерлер оның тесік басы арқылы жерге ақпарат беретін болар. Біз түнде өлім туралы ойға шомғанда менің баламның қозған ағзасын антенна есебінде пайдаланады деп білемін. Нәтижесінде баламның миында құпия шифрлар түрінде ақпараттар шоғырланады. Күндердің күнінде осынау шифрлар құпиясы шешілгенде біз ақпаратқа кенелетін боламыз. Түн құшағында жатқан Токиода дәнекер телеобьективіне ғарыштан титімдей жарық түседі. Антенна жарығы. Мінеки, біз мұнда ылғалданған жамбас шүберекті айырбастап жүргенде әлемде не болып жатқанын көрдіңіз бе? Ха-ха-ха!!!

	– Басқа себебі?

	– Басқасы дейсіз бе? Оономен жақындасу көрсеткендей мен біртіндеп белден айырыла бастаппын. Осы тұста ұлымның ағзасының қозуы соның орнын толтыру болса керек.

	Сол күні менің екінші қонағым Мори баланың өзі шу көтергені есте. Мен Моридің әкесіне дәретхана еденін ылғалдағаны үшін балаға ұрысудың қажеті жоқ дегенмін. Сол екен баланың үні шығып кетті. «Еденге іш етуге болмайды! Бұлай етуге болмайды!» деп, бала өз-өзіне жекірді.





6




	Менің әйелімнің Моридің әкесіне ашық қабақ танытпауының өз себебі бар. Сол күні менің әйелім мектеп алдында Моридің шешесімен кездескен. Моридің шешесі Ооно жайлы маған айтқанын оған да айтқан. Яғни, өз күйеуінің Оономен байланысып жүргенін жиіркенішпен айтқан. Бұл әңгіме әрине балаларын мектепке әкеліп тұрған менің әйеліме де, өзге әйелдерге де жақпаған. Моридің шешесі күйеуі мен Ооно туралы сүйреңдегені әйелдерге ұнамай оны тоқтатпақшы болғандарды тыңдамаған. Айтарын айтып болып қалшылдап теріс айналып жүре берген. Ал кабареде істейтін жесір әйел жұлып алғандай:

	– Байғыздай бадырақ көзін имек тұмсығына іліп алып жүн басқан аузын шүршиткені несі мына қардың! – депті. Бұны мен әйелімнен естідім. Қара торы Моридің шешесінің аузын төңіректеп шыққан қыл-қыбыр байқалатын. Моридің шешесінің осынау өз қасіретін ортаға салуы мектеп алдына келіп тұрған өзге әйелдер үшін соншалықты зор қасірет болып көрінбеген. Бұ мектеп алдына жиналған ананың қайсысының да өз қасіреттері өздеріне жететін. Сондықтан Моридің шешесін олар соншалықты айыптамаған.

	Бірде менің әйелім балалардың практикалық сабағынан орала салысымен Моридің әкесі туралы қызу әңгіме қозғады.

	– Аса көрнекті тұлға, ғалым, маман! – деген әйелімнің мәлімдемесін баламның өзі жаттап алып бір-екі рет қайталады.

	Балалардың практикалық сабағы дүкенде қалай сауда-саттық жасау жөнінде болыпты. Мұғалім бас болып ата-аналар балалардың соңына еріп дүкенге барған. Ақшасы бар балалар ата-ана көмегінсіз дүкенге кіріп бір нәрсе сатып алуға тиіс болған. Ақшасы жоқ балалар да дүкенге кіріп құрбыларының саудасын көріп тұруға тиіс болған. Дүкен eciгi автоматты түрде ашып-жабылатын супермаркет екен. Есік төменгі сыныптың бір баласының қолын қысып қалады. Бала қолы ауырмаса да есіктен қорыққаннан бақырады. Жайбасар мұғалім мен әбігер мұғалима не істерін білмей сасқалақтап қалғанда іске Моридің әкесі кіріседі. Қалтасынан қайдағы бір құрал-саймандарын шығарып алып есікті ашады. Ток өшіріліп автоматты есікті ұясынан суырып алып баланы қыспақтан алады. Баланы аман алып шығамын деп Моридің әкесі қолын қанатып алады.

	Келесі күні мектепте арнайы жиналыс болып сонда болған оқиғаға орай Моридің әкесіне мектеп басшылығы алғыс айтады. Сол жиналысқа баруға әйелім мені үгіттеп баққан. Бірақ мен мектеп директорымен мектеп ұжымы алдында Моридің әкесі елеуреп айқайлап кететінін біліп бармай қойғам. Мен сезіктенгендей-ақ Моридің әкесі мектеп әкімшілігіне айқайлапты. Сөгіпті. Жиналыс өтіп жатқанда әйелім маған телефон соқты. «Жиналыста дау-дамай болып жатыр, мен отыра тұрайын, бала аш болып қалар келіп алып кет» деген болатын. Әйелімнің дауысы ұстамды шыққанымен ширығып тұрғанын сездім.

	Мектепке келсем балаларын бауырына басқан бір топ ата-ана сынып бұрышында топтасып тұр. Бейне бір босқындардай. Балалар ғана емес, ата-аналардың өзі дау-дамайлы жиналыстан шаршап тұрғаны көрінеді. Моридің әкесі алға тақта алдына шығып алып көстеңдеп тұр. Мектеп ұжымы балалар отыратын сәкіде моп-момақан кейіпте тізіле қалыпты. Мектеп директоры маған бажырая қарады. Бұл көзқарас – майданда шайқас немен тынары белгісіз болып тұрған сәтте күтпеген жерден жау не дос екені белгісіз біреу шыға келгенде соған шошына қарайтын көзқарас. Сынып іші салқын екендігіне қарамастан мектеп директоры қып-қызыл болып, быршып терлеп кеткен. Соған қарағанда Моридің әкесі нысанаға алып төпеп жатқан жан директордың өзі тәрізді. Әншейінде салмақты көрінетін сынып жетекшісі бұ жолы Моридің әкесіне жақтырмай қарап қалыпты. Баланы дүкен есігі қысып қалатын кезде жанында болған мұғалім болса еңсесі түсіп Моридің әкесінің әне-міне аяғын құшып жылап жіберуге шақ отырған күйі бар.

	– ...Біздің балаларымыз мектептің басты назарында болуы керек. Ал мектеп директоры болса біз балалар өз балаларымыз болмағандықтан оларға әміріміз жүрмейді деп бұрыс айтады. Сонда басты назар қайда? Басты назар бөлінбейтін болса онда осынау арнаулы сыныпты ашудың не қажеті болып еді бізге? Супермаркеттің автоматты есігінің қатері жайлы біздің балаларымыз қандай сабақ алды? Олардың алған сабағы – егер супермаркет есігі сені қысып қалатын болса онда ешкімнің қол ұшын бере алмайтынын ұқты. Бұ не деген сұмдық? Балалардың есінде үрей қалатын болды. Осы сыныпта білім алған біздің балаларымыз мектеп бітіргеннен кейін өз бастарын өздері алып жүре ала ма? Меніңше, педагогтар балаларға оқуды бітіргеннен кейін ақиқат өмірдің қандай болатыны туралы түсіндіруі керек. Сіздер өмір сүріп жатқан өмір міне осындай деп түсіндіруі керек! Осыған көңіл бөліңдер деуі керек! Бірақ, осындай білім беру мүмкін бе? Педагогтар осындай білім беруге даяр ма? Біздің балаларымызды осы жерде қара дүрсін тәсілдермен оқытып жатыр деп ойламайсыздар ма?

	Оларды тек дене тәрбиесіне ғана үйретіп жүр деп ойламайсыздар ма? Сонда ертең алда тосып тұрған тағдыр құқайларына біздің балаларымыз қалай төтеп бермек? Әлде, езіліп кез келген қиындықтыңн табанында қалмақ па? Болашақ қоғамда, оқу жүйесі жетілдірілген болашақ қоғамда біздің балаларымыз бұдан да гөрі күрделі нәрселерге үйренетін болады, мысалы, ха-ха, өзін-өзі өлтіру дегендей. Біздің балаларымызға деген шын камқорлық болса онда оларды ертеңгі қоғам елегіне дайындап, керек десең қолға қару алып өзін-өзі қорғауға үйрету керек! Алайда, бүгінгі әлем барған сайын жиіркенішке белшесінен бата түсуде. Біздің балаларымыз тәрізділердің саны барған сайын үдеп арта түсуде. Олар кез келген жерде жұрттың көзіне түсіп, болашақ іріп-шірудің символындай жалпыхалықтық жиіркеніш тудырмақ. Сол тәрізді аз халықтар да, үнемі үрей астында жүретін қаналған таптар да халықтын зығырданын қайнатпақ. Бірақ, жаншылған таптар мен аз халықтар түптің-түбінде көтеріледі. Сол кезде біздің балаларымыз не істемек? Мектеп оларды өзін-өзі қорғауға үйретіп жатыр ма?

	– Бұл айтып отырғаныңыз мектеп тәрбиесінің түп мақсатына қайшы нәрсе. Сіздіңше осынау арнаулы сынып оқушылары мектеп бітіргеннен кейін бір бөлек ауданда тұрып қарулануы керек пе, сонда? Мүмкін атом бомбасымен қарулануы керек шығар? Бұ не деген кері кеткен идеялар! Бұныңыз мектеп тәрбиесін жоққа шығару! Мен көп жылдан мектеп директоры болып келе жатқан адаммын. Мен білім беру дегенді ұлы табиғат үйлесіміне, қоғамдық үйлесімге, рухани және физикалық тұрғыдан үйрету деп білемін.

	– Жарайды, мен біздің балаларымызды өзін-өзі қорғауға үйретуді талап етпей-ақ қояйын. Бұны үйрету, мүмкін, үйде жұрт көзінен тасада үйрету ата-ана парызы болар. Мылтық ұстауды сыныпта біздің балаларымыз үйреніп жатқанда әлдекімнің хабарлауымен сау ете түскен полиция балалармен қоса ұстаздардың өзін тұтқынға алып жатпасын. Өзге сыныптарда оқып жатқан басқа балалар полицияға хабарлауға мәтіби ғой. Ха-ха! Сонымен қорытындылай келе айтарым, біздің балаларымыз мектептің басты назарында болуы керек.

	– Бұны іс жүзіне асырудың жолы қалай? – деді, менің әйелім ойлы қалыппен.

	Моридің әкесі менің әйеліме жақтырмай қарап ернін жалады. Бейне тұз жалағандай кіржиді. Осынысымен өз әйелінің кейбір қылықтарын еске түсірді. Біздің балаларымыздың ата-аналары осылайша бір-біріне ұқсас келеді. Мысалы, әйеліммен жыныстық қатынасқа түскенде менің өзім де қан араластырып жатқанымызды сеземін.

	– Саз арқылы жүзеге асыруға болады. Балаларымыздың бәрінің де сазға деген талғамы бар. Бұлардың бәрін музыкант сазгер жасау керек. Тәлім-тәрбие негізінен сазға бейімделуі керек. Мінеки, менің қолымда бір үнді сазгерінің жазбалары тұр. Осыны оқығанда біздің балаларымызды оқытып жатқан мектеп қандай әлеуметтік жүк атқаратынын түсінесіз. (Осыны айтып болып Моридің әкесі бұл ойлардың кездейсоқ емес, ұзақ толғаныстар жемісі екенін байқатты. Қалтасынан күйтабақ мұқабасын суырып алып оның сыртындағы ағылшынша жарнаманы қызара бөртіп, айқайлап оқуға кірісті.) «Сазды ойнап отырғанда мені ылғи киелі үрей билейді, гуру ұстазыммен саз өнерін өз дәрежесінде ұлықтай алдым ба деген үрей билейді. Біздің саз өнерімізде Үндістанның ұлы байлығы жатқанын сеземін. Тек қана бір рага әуенінде күллі халқымызды рухани байлығы бедерленген, халқымыздың тірлік үшін жанкешті күрес тарихи көрініс тапқан. Бұл әуен қасиетті Бенарес жерін тіліп ағып жатқан Ганг жағалауларындағы храмдарда айтылатын дұғалардан келіп шыққан. Тірлігіміз үнге толы. Үн жоқ емес жер жоқ. Балалық шағымда менің өзім толған әуен үндерден тұратынмын. Біздің саз өнеріміз бізді балалық шағымыздан бастап өлгенге шейін тербетер талбесігіміз...»

	– Гуру деген не? Үндістан деген, рага деген не? Осындай ұғымдарды мына қарны аш шаршап отырған, дүниеде не болып не қойып жатқанынан бейхабар кембағал балаларға түсіндіремін деп отырған сізде ес бар ма? Сіз...

	Осылайша манадан бергі әңгімеге шоши құлақ түріп отырған бір бөшкедей әйел қол сілтеп бажылдады. Қара торы әйел аузын ашқанда қып-қызыл ерні көрініп аузынан от шығып жатқан сияқтанды. Бұл жесір әйелді жұрт «Са-тянның шешесі» дейтін. Осынау бөшке пішіндес әйелдің басына үнемі парик киіп жүретіні, электричкаға отырып алып жұмысына үнемі түнеріп кетіп бара жататыны белгілі болатын.

	Бөшке әйел Моридің әкесіне жаман шүйлікті:

	– Сен өзің кемсітуді жоямын дейсің. Ол үшін біздің балаларымызды арнаулы сыныпқа отырғызып оған арнаулы жағдай туғызу керек дейсің. Ал өзің болсаң бүгін сыныптағы жиналысқа тұңғыш рет бас сұғып отырсың! Саған қалай сенуге болады? Келесі жиналысқа сенің келер-келмесіңді кім біледі? Жалпы, осы айтып тұрғаның не сандырақ? Біздің балаларымыздың бәрін сазгер музыкант жасайық дейсің! Менің құлағы естімейтін Са-тянымның күні не болмақ, сонда? Демек, сен сыныпқа кемсітушілік орнатқың келіп отыр! Тоқтатыңдар кемсітушілікті! Ал сен болсаң өз Гуру-Гуруыңа өзің табын да жөніңді тап! Анау телебикешіңнің бұлтиған құйрығына телміре бер! Сексуалды маньяк!!!

	Мектеп директоры дене шынықтыру мұғалімі емес пе, маймылдай шапшаң қимылдап сыныптан шыға жөнелді. Жиналыс өз-өзінен тоқтады. Сынып жетекшісі дауысын қатайтып бөшке әйелге ескерту жасады:

	– Әлгінде айтқандарыңыз бұл аудиторияда айтатын сөз емес! Са-тянның шешесі, осыны неге сіз ойламағансыз?!

	Сынып жетекшісінің бұл ескертуі жалпы жиналысқа келгендерге ескертудей естілді. Жұртты сабырға шақыру еді. Өз қарсыластарын жеп қоюға әзір Моридің әкесіне де ескерту еді. Сынып жетекшісі бір нәрсені көздегендей; Са-тянның шешесінің аузын жауып, Моридің әкесіне одан әрі мылжыңдауға мүмкіндік бермеуді көздегендей.

	Мен сыныптың артқы жағында шамам келгенше Моридің әкесінің көзіне түспеуге тырысып отырмын.

	Са-тянның шешесі болса тынышталмақ тұрмақ одан бетер долданып кетті. Сынып жетекшісінен оқу жүйесін мүлдем өзгертуді талап етті. Шешесі, керең баласының жағдайына күйінетіні көрінді. Бұ тақырып оның бүгін қозғап келген жыры емес еді. Кешегі бала қыстырылған есік маңында болған ұстаз байғұс Моридің әкесінің аяғын құшып құлауға дайын тұрғандай оған әлдене айтқысы келіп итіне берген. Моридің әкесі онымен сөйлескісі келмейтінін көрінеу байқатып басқа жаққа бұрылды да маған естірте:

	– Бұ мектепті енді Мори екеуміздің желкеміз көрсін... – деді. Мен шамам келгенше тек қана бұл сыныпта емес, жалпы мектеп бойынша өзгеріс жасайын десем... болар емес. Бұ мектепте болашақ жоқ. Бұ жерді енді желкеміздің шұқыры көрсін. Енді біздің балаларымызды ешкім ешқашан таңдаулы балалар демейтін болады.

	Салы суға кетіп сүмірейіп тұрған байғұс ұстаздың жанынан өте беріп Моридің әкесі астын ылғалдап отырған баласына жақындады. Ол баласының астын тазалап жатқанда біз әйеліміз екеуміз баламызды жетелеп сыртқа беттедік.

	– Иә, мына жанжалдан кейін Моридің әкесінің жолы мектепке жабылды. Енді ол баласын қайда апарады? – деді әйелім.

	– Мүмкін гуру тауып баласын сазгер ететін шығар... Оның қалжыңы емес сияқты. Меніңше ол мейлінше шынын айтып тұр.

	– Әрине, шынын айтып тұр, – деп әңгімеге араласты ұлымыз.



	Қыстың бір кешінде жоғарыда суреттелген оқиғадан арада сегіз ай өткеннен кейін тағы бір еске алатын жайт болды. Соңғы поштамен екі хат келді. Оның бірі «Өлімтік Маймылдан» еді. Қолдан жасалған конверт сыртына менің атым жазылған, бірақ «мырза» яғни «сан» деген қосымша жоқ. Конвертке сондай-ақ университетке түсушінің емтиханнан өтпегені туралы үш ұйымнан – бірі, Асакус Несие банктен, екіншісі, «Ридерс дайджес» баспасынан, үшіншісі емтихан тесттерін бағалайтын бір компаниядан келген.

	Екінші хат Моридің әкесінен келген. Ол сол оқиғадан кейін мектептен баласын алып кеткен. Содан көре алмаған едім. Оның хаты Калифорниядағы атом зерттеу зертханасының фирмалық бланкіне жазылыпты. Мен оның хатын «Өлімтік Маймылдың» хатынан кейін тазарғым келіп оқи бастадым.



	«Бүгіннен бастап мен де сізге бітпейтін хаттар легін тоғытатын боламын. Оларды хат деуге де болмас. Кез келген өзім жүргізген зерттеу материалдарымды сізге жіберемін де отырамын. Ішінде өз жазбаларым да болады. Ха-ха! Ол – ол ма ендігі жерде сіздің басыңызды ауыртып телефон шаламын. Бұл ойға мені жетелеген өзіңіз айтқан «Өлімтік Маймылдың» тірлігі болды. Сонымен, тағы бір «Өлімтік Маймылдың» сіздің жұмсақ желкеңізге ауыз салуына рұқсат етіңіз! Әрине, бұл жаңалыққа сіз мәз болады деп ойламайын, бірақ, «Өлімтік Маймылдан» құтылудың қиын екенін сіз менен гөрі жақсы білесіз! Ха-ха!!

	Алайда, мен сіздің тағы бір «Өлімтік Маймылыңыз» болу арқылы мен сізді де өзімнің «Өлімтік Маймылыма» айландырамын. Өйткені сіздің «Өлімтік Маймылыңыз» болғысы келетіндер арасында мен сіз үшін ең оңтайлысымын. Себеп, мен физика факультетін ал сіз болсаңыз әдебиет факультетін бітірдіңіз. Сізге дамылсыз әсер ету арқылы мен сізден шығатын сөзге әсер ететін боламын. Сіз мен жайлы тәулік бойы ойлайтын болғандықтан мен сіздің сана мен ағзаңызға да әсер ететін боламын. Әңгіменің төтесі, менен келіп түсетін ақпараттар сіздің жүрегіңізді ауыртып қана қоймайды. Олар сізді қуантуы да мүмкін. Сөйтіп мен сіздің ой-санаңызға сіңіп алсам, сіз менің көзге түспес жазушым болмағанда – кім боласыз?

	Неге мен сізді өзімнің көзге түспес жазушым етіп алғым келеді? Өйткені менің ой ағымым мен іс-әрекеттерімді хаттап отыратын біреу керек. Бұл біздің Мори екеуміз ойлап тапқан авантюра, егер біз сондай адамды таба алсақ онда мен де, Мори да ауру қиял жемістеріне айналамыз. Біз ойлаған осынау авантюра шын мәніндегі фантастика, егер де «хаттама жазуды» полиция жүзеге асырса онда олар бұның бәрін сандырақ деп бағаламақ.

	Мен осынау авантюра бастамасын үмітпен, шынымды айтар болсам, үреймен тосып жүрмін. Мен сізден жәрдем сұрамаймын, алайда өзіңді түсінетін адаммен сөйлесу арқылы мен оны өзіме пікірлес ете аламын. Менің жан-тәнімде не болатынын сезетін күйге жеткіземін. Көзге түспес жазушы не үшін керек десеңіз мені мен Мори бастаған авантюра сәтсіздікке ұшырап, біз опат болған жағдайда біз жайлы шындықты жазу үшін керек.

	Өлім жайлы әңгіме қозғап едім, Моридің жатар алдында көңіл-күйі бұзыла бастады. Көптен бері мектепке бармай жүргендіктен емес. Бұл жайт сіздің балаңыздың басында жоқ па? Мори де, сіздің балаңыз да – бәрі біздің балаларымыз ғой. Басы ауырып, балтыры сыздаған кез болмаса Моридің көңіл-күйі орнықты болатын қазір бұзыла бастады. Жатар алдында мен оның көңілін көтергім кеп қалжындар айтамын. Осы жерде бір нәрсе еске түседі. Атам өлейін деп жатқан кезде мен оның көңілін көтерейін деп еркелегенім есімде. Атам ашуланып қалды. Атамды өлер алдында еркелетсем, енді, міне, баламды ұйықтар алдында өзім еркелетіп жүрмін. Екеуі де сергу дегенді білмейді. Сонда бұны өлім құшағы мен ұйқы құшағына көз жұмып ену демегенде, не дерсің. Содан болар, шалдар мен балалардың осындай сәттер де тым салмақты бола қалатыны.

	Мори екеуміз қандай авантюраны қолға алды дейсіз ғой? Нәтижесінде екеуміздің де жан-тәніміз мүлдем жаңарып жаңғырады деп ойлаймыз. Осынау қатерлі қадамға Мори де, мен де үлкен үміт артып отырған жайымыз бар.

	Адам пенденің негізгі арман-тілегі не? Жан мен тәнін қайта қалыптастыру, жаңарту дер едім. Егерде адамның жаны мен тәні мәңгі өзгермейтін о дүние туралы армандайтын болсақ, онда тығырыққа тірелуден туатын түңілу сезімі ғайып болар еді. Тек осынау түңілу сезімінен құтылғанда ғана өлімнен кейінгі жоқтық туралы ой қуанышын тұңғыш рет бастан кешер едіңіз. Көңілсіз жатқан Моридің керуеті жанында сіресіп тұрған қалпымда басыма ой келеді; сол бір жоқтық деген ұғымды құшақ жая қарсы алу керек екендігін қалай түсіндіре алармын деген ой келеді.

	Бәлкім, бұл жайлы сіз де жиі бас қатыратын боларсыз. Сіз, біздің балаларымыздың бірінің әкесі ретінде осылай ойлайтын боларсыз. Сіз сондай әкесіз. Сөз жоқ, сондай әкесіз...





II тapay


	Көзге түспес жазушыны жалдап алдық





1




	Кейде мен өзіме де, өзгеге де леди Макбеттің мына сөзін қайталай бергенді жөн көремін.



	Бұндай тірлік туралы ойлан,

	Онсыз жынданып кетесің.



	Көзге түспес жазушы ретінде мен Макбет сөзінің «ба» деген жалғауы түсіп қалғанын көрдім. Моридің әкесінің қатесін түзеп Макбет сөзін былай деп жаздым: «Бұндай тірлік туралы ойланба, ойлансаң жынданасың». Қалайша, Моридің әкесі қателесіп отыр? Енді мен не жазсам да Моридің әкесінің арман еткен тәжірибесінің жемісі болдым емес пе? Бәлкім, мәтіндегі қателік көзге түспес жазушының қытығына тию үшін жасалған болар. Көзге түспес жазушы міндеті өзгенің сөзін пайдалану емес пе? Өзгенің сөзін өз жүрегінен өткізіп барып қағазға түсіру емес пе? Нәтижесінде мен Моридің әкесінің жүрек тереңіне сүңгимін. Оның жан құпияларын бүге-шүгесіне дейін білемін. Белгілі бір уақытқа мен Моридің әкесіне айналамын. Оның нәтижесі Моридің әкесінің менің бүкіл ішкі әлемімді жаулап алуымен аяқталмақ.

	Леди Макбеттің әлгі сөзін тұңғыш рет мен қашан қолданып едім? Ә, газетте төртбұрыш сызық ішінде келтірілген мәтінді оқыған кезімде аузыма түскен екен ғой. Әлгі мәтінге қоса бір бозғыл фотосурет берілген еді, ұшатын аппарат бейнеленген. Аппарат пластмассадан жасалған дөңгелек қуыршақ дерсің, қуыршақ ішінде менің ескі досым Малькольм Мориа отыр. Бұрынғы арық кезінен қалғаны кең маңдайы ғана екен. Қара жақтаулы көзілдірігі мен мұрты күйрек мінезін жасырып тұрғандай. Сурет астында мынадай жазу бар: МАЛЬКОЛЬМ МОРИА (38 ЖАСТА), КАЛИФОРНИЯ УНИВЕРСИТЕТІНІҢ ҰШАТЫН АППАРАТТАР ТЕХНОЛОГИЯСЫ ЖӨНІНДЕГІ ПРОФЕССОР. ӨЗІ ЖАСАҒАН ҰШАТЫН ТАРЕЛКАНЫҢ БАСҚАРУ ПУЛЬТІНДЕ. Сол! Айна қатесіз соның өзі! – деп, айқайлап жібердім. Сөз жоқ сол профессор. Біз Калифорния зертханасында бірге істегенбіз. Енді міне бұрынғы профессор делінген. Диаметрі 2.7 метрлік екі орындық тарелка 8 роторлық мотормен жабдықталған. Әр мотор қуаты 24 ат күшіне тең. Сағатына 270 км қашықтықты ала алады. Бір ай ішінде сынақ ұшулары аяқталып, алдағы жазда тарелканы АҚШ-тың аэронавтика мен ұшатын аппараттар жөніндегі мамандары қабылдауға тиіс делінген. Машина бағасы – 10 мың доллар.

	Мәтінді түзген тілші Малькольмнің одан кейінгі жоспарлары туралы миық тарта жазса керек. Мен өзім де оның жоспарлары жіптіктей бола қояды дегенге шек келтіріп отыр едім. Мен білетін Малькольм Мориа, осынау ұшатын тарелканы бизнес үшін жасамағаны белгілі. Ұшатын тарелкалар ол үшін тауар емес. Сағатына 270 км деген күлкілі, Андромеда тұманына бұндай тасбақа аяңмен сапар шегіп көр! Ондай ұша алмайтын тарелкаларды жасаудың кімге қажеті бар еді? Символ үшін бе?

	Мен айтқалы отырған жайт Калифорния атом зертханасына іссапармен барғанымда орын алған. Түскі ас кезінде Малькольм екеуміз бір үстел басында кездесіп қалдық. Сол-ақ екен, профессор кезекте тұрған студенттер арасына сүңгіп кетіп екі стақан буы бұрқыраған сүт алып келді. Өзі де бұрқырап лепіре келді.

	– Алыңыз, құлағыңыз тек менде болсын! Сіздің елдің таулы ауданының аборигендері орманды шауып тастап тақтайдан алып ағаш ұшақтар жасап қойғаны рас па? Аборигендердің бұлайша ең болмағанда символ үшін-ақ ұшатын аппараттар жасауы біздің мына өркениетті қоғамның үшу идеясына күле қарайтынына кереғар емес пе? Аборигендердің бұнысы барлық тайпалар мен нәсілдерге тән арман – ұжымдық ұшу идеясының тегі Құдайдан екенін көрсетпей ме?

	Мынандайды естіп мен алдымдағы асымның суып қалғанын байқамай есеңгіреп қалыппын. Оның айтқанын нақтылай түсуге мәжбүр болдым. Оның айтып отырғаны Жаңа Гвинея елінде бір тау тайпасы арасында орын алған оқиға екенін айттым.

	– Мен бұл оқиға туралы Тынық мұхит үстінде соғысқан көкемнен естідім. Жапон армиясы жойылған ұшақтардың орнына «дұшпан көз» деп аэродромға қолдан жасалған ағаш ұшақтар қойған.

	– Мен бұл жайлы да естігем. Шынында да осылай болған. Алайда, Жаңа Гвинея тайпалары туралы әңгіме басқаша. Сіздің айтқаныңыз да рас, шайқаста жойылған ұшақтар орнына жауды алдау үшін ағаш ұшақтар қою тек қана жауды алдарқату емес, символдық та мәні бар шара.

	– Онда демек менде бір тілек бар; Калифорния әуежайына құдайлар үшін символ ретінде ұшатын аппараттарды тізіп қою керек. Құдайлар ұшып келетін аппараттарға әлгілерді айырбастау керек. Жұмысым – ғарышпен тікелей байланыстағы мен үшін жар басынан құлап кеткелі тұрған адамзатты иландыру. Осындай символдарды Жер бетінің барлық жерінде қоюға сендіру.

	Кейінірек, Малькольм маған өзінің толып жатқан ұшу аппараттарының көптеген сызу-жобаларын көрсетті. Юнг еңбектерінен дәйектер келтірді. «Ұшатын тарелкалар» біздің өзіміздің аспанға түскен бейнеміз деп ойлап келгеніміз аян. Алайда қазір, біз олардың Жердегі бейнесіне айналған тәріздіміз. Олардың сиқырлы шамының жарығында мен Юнг ретінде бейнеленіп тұрмын. Бірақ, сол аппараттарды басқаратын кім?» Юнгтың бұ сұрағына жауап беру Малькольм үшін дәнеме емес еді. Сиқырлы шам ұшып келген құдайлардың қолында дер еді. Олар Жердің ақырын көру үшін ұшып келгендер еді. Ха-ха! Мен бетінде ұшатын аппарат бейнеленген, М.М. басып шығарған ашықхатты алып сонда керсетілген мекен-жайға мынандай шабытты жеделхат жолдадым:



	Бұл шаруаны ойлану керек,

	Сонда бұл бізді жын қақтырар.



	Өз арманын жүзеге асыру үшін Малькольм Мориа Калифорния университетінің профессоры қызметін тастап, әрқайсысы 24 ат күшіне тең сегіз моторы бар ұшатын аппараттар жасап сатуға кірісті. Бұл әрине заманауи технология тұрғысынан қарағанда мейлінше қарабайыр жаңалық еді. Содан кейін-ақ мен оның бүйректен сирақ шығаратынына таңғалмайтынмын. Ол мен күткен межеден шықты да отырды.

	Алдымен түс туралы. Менің түсіме кірген біздің Мори екеуміз бастаған авантюра бойынша мен бір Патрон делінген шалдың кеңесшісі болып, ол шалды Жапония диктаторы жасаппын. Біз Мори екеуміз осы жеңіс құрметіне шеру ұйымдастырыппыз. 1933 жылдың 30 қаңтарында Гитлер президент Гинденбургпен кездескеннен кейін оған ондаған мың нацист қолдарына от көтеріп қошемет көрсетпеп пе еді. Сонда от көтерген ондаған мың солдаттың шеруінен түнгі қала көшесі от өзен тәрізденбеп пе еді. Біздің де шеруіміз сол тәрізді болған еді. Өзіне қошемет көрсеткен ондаған мың жапондықтарға «Кэйо плаза» қонақ үйінің жиырмасыншы қабатынан қол бұлғаған біздің Патрон мәз болып біресе күліп, біресе жылап тұрды.

	Патрон келбеті сөз жоқ сол баяғы отты шеру ұйымдастырған нацистер көсеміне ұқсас. Сондықтан да күлкілі еді. Түсімдегі біздің Патрон тек ғана Жапония емес, күллі адамзат көсемі еді. Құранда мынандай сүре бар: «Ибраһим! Сен өз түсіңе имандай сендің. Шынында да ол бекер емес, онда анық аян бар». Сол тәрізді біздің Патрон адамзатқа қарап былай деді: «Ей, адам-пенделер! Сіздер өз түстеріңе имандай сеніңдер! Ол түстер де шынында да анық аян бар. Сіздер сол көрген түстерің менің күллі Жер шарын құшағыма сыйғызған зор тұлғамда тоғысады. Ол тұлға тура Блейктің қылқаламынан туған сол бір суреттегідей аспанға парлап ұшып бара жатпақ». Сөйтіп, біз Мори екеуміз Патронды күллі адамзатты билеп-төстейтін тұтқаға айналдыруға тырыстық. Шынында да ғаламат түс емес пе? Ха-ха!!!

	Келесі күні мен Мориға өз түсімнің осынау ғаламат астарын ұзақ тәптіштеп түсіндірдім. Күнұзақ Моримен онсыз да мылжыңдасып үйренгенбіз ғой. Мен ол түсінетін нәрселер туралы да, түсінбейтін нәрселер туралы да айта беретінмін. Ол түсінбейтін нәрселер туралы айтатын себебім, оның сыры бар. Сөз деген сана түкпіріне шөге бермек. Күндердің күнінде сол сөздерден алау тұтануы мүмкін. Айта беретінім содан. Мори де түсінсін түсінбесін тыңдайды, әйтеуір. Өз санасының қоймасын, сөйтіп, сөз қорымен толтырып жатады.

	Осы ретте мен не ойлады дейсіз ғой: ғарыштан түскен үндер Жер бетіне қонған шаңдай Жер бетінде тірлік болмаған қадым дүниеден бері жинала берген. Заманы келгенде сол шаңдарға жан бітті. Біздің арғы атамыз амеба пайда болды. Сол ғарыш шаңында мен бүгінгі атом ғасырына алып келген өркениет ұрығы болды деймін. Адам ағзасының алғашқы кірпіші ДНҚ болды деймін.»



	Дәл осы тұста маған көзге түспес жазушыға бөлінген шекті бұзуға тура келді. Моридің әкесіне қайта бірер сұрақ беруге тура келді. Моридің әкесі, сіз, Жер бетіндегі атомдық өркениет сырттан ғарыш ырқымен болған құбылыс, Жерге ғарыштан түскен нұсқау дей отырып адам пенденің жазмышты өзгертуге еш құдірет күші жоқ дегіңіз келе ме? Мүмкін сіз, Моридің әкесі, сол себептен де қиялға, түске табынып жүрген боларсыз, осының өзі сіздер қолға алған істің бос әуешілік екенінің дәлелі емес пе?



	«Ха-ха! Сіздің мені салған жерден түсіне кеткеніңіздің керегі жоқ. Сіздің қабылдай алмай отырғаныңызды сеземін. Қауіптен құралақан болмасам да, мен сізге тек өз түсімді ғана әңгімелеп бергелі отырмын. Шынтуайтына келгенде, түс туралы айту ғана емес, сол түсті көрудің өзі қатер дер едім.

	Жүсіптің бауырлары тәрізді түс жорығышты қасқыр жеді деп құдыққа тастайтындар аз ба? От көтерген шерушілер туралы түсімді мен Мориге әңгімелей отырып өз жоруымды да айттым. Менің жанымда отырған Мори әңгіменің тереңіне үңілмей оның айтылу мәнеріне ден қойып аракідік бірер сөзді дауыстап қайталап отырды. Мен болсам түс мағынасын оның зейініне құйғым келіп ежіктей түстім. Түс әлеміне кірген сайын мен оның тереңіне сүңгідім, осы сапарда маған жолсерік керек еді, Мори мен үшін сондай жолсерік еді.

	Гитлердің 1933 жылғы 30 қаңтарда билікке келуіне орай өткізілген отты шеруден аумайтын Жапониядағы билікті Патронның басып алуына байланысты өткен салтанат жайлы түс көруіме не себеп?

	– Мори, осы түстегі Патронды біз бас айналатындай билікке қол жеткізген тұлға ретінде суреттеуіміз керек. Түстің өз қисыны бар, содан Патронды Гитлерге ұқсатып отырмыз. Егер осы түсімізді біз Патронның өзіне айтқан болсақ ішек-сілесі қатып күлген болар еді. Патронға деген менде жаулық сезім жоқ, ал Гитлер дегеніңді иттің етінен жек көремін.

	Бірақ түстің аты түс. Түстің өзінің бір қисыны болады. Түс көру кезіндегі сол бір қайшылықтар күрмеуін қалай шешкенімді көрдің ғой, Мори! Соның бәрінде сен менімен бірге болдың емес пе? Ха-ха, ендеше соның бәрі қалай болғанын әңгімелеп көрші! Енді Гитлер жайлы ой толғап көрелік. Түстегі емес, өмірдегі Гитлер туралы ойласақ, бұл бәтшағар ақыры Антихристің өзіне айналмады ма? Бұл не деген сөз? «Соғыс және бейбітшіліктің» алғашқы тарауында Анна Павловна Шерер Наполеон Антихристің өзі дейді ғой. Әңгіме осындай Антихрист туралы. Ғайса көктен түспей тұрып Құдайдың бетін көретін күн туды деп әлемге жар салатын Антихрист туралы. Ол діннен безу туралы, кәпірлер туралы, өлі туар балалар туралы айта келеді. Ол, сондай-ақ, әлемді сайтан биледі, дүниеде өтірік жалған, зинақорлық етек алады дей келеді. Наполеон шынында да Антихрист болды ма? Өзі бастаған соғыс нәтижесінде оның күйреп жеңілгені аян. Ал Ғайсаның өзі болса әлі көктен түсіп, Наполеон тәрізділерді жазалаған жоқ.

	Құдай бетін әлі ешкім көрген жоқ.

	Гитлер де Антихрист болғысы келді. Бірақ қолынан келмеді. Күйреп тынды. Солай емес пе, Мори? Гитлер қасірет дәнін шашты, қасірет қаулап өсті. Бірақ Гитлерді өлтірген Ғайса емес. Оның жанын алған Құдай емес, адам. Бұл не деген сөз, Гитлер Антихрист бола алмады деген сөз. Ха-ха!! Сонымен, Ғайсаның көктен түсуі кейінге қалып, Гитлер атты Антихрист болса жөргегінде тұншықтырылды. Бұдан шығатын уәж адам баласы Антихрист болғысы келгендерді өз қолымен жояды екен, бұл деген сөз Ғайсаның көктен түсуімен пара-пар емес пе? Кім біледі, көктен түсе алмай жатуына Ғaйca назаланып та жатқан шығар. Ха-ха!!. Антихрист өмірге келмей жатып оған қарсы адамзаттың күресі адам пенденің Құдай қолдауынсыз-ақ өмір үшін күресіне айналғандай. Сол күресті жүргізе беру керек, Мори!

	Сонымен, егер менің түсіме қайта айналып соғар болсақ, ол түс қисынын шындық қисынына қалай үйлестіру жолын мен білмеймін. Мен үшін Патрон Гитлердей болды. Антихристқа айналуы мүмкін Гитлердей. Патрон «Кэйо плаза» қонақ үйінің жиырмасыншы қабатында балконда көшеден әскери етіктері дүрсілдеп өтіп бара жатқан отты шеруге қарап екі езуі екі құлағында мәз болып жылап билеп тұрды. Әңгімемнің осы тұсында, Мори балам, менің есіме түстің ұмытып бара жатқан басқа бір тұсы түсті. Фотоаппарат сол бір ұмытылған тұсты суретке түсіріп алып қалғандай бейне есіме түсті. Ол сен екеуміз, шақалақтап күліп мәз болып тұрған екеуіміз едік. Өйткені біз билікті басып алу жолында Патронға болысқанбыз. Қарсылық шерулеріне қатысқанбыз. Бірақ ең соңғы минутте оның өзіне қарсы бас көтергенбіз. Тіптен, Патрон Антихрист деген ойдан бас тартқан күннің өзінде бұл түс бекер түс емес. Солай емес пе, Мори?



	Осыны жаза отырып көзге түспес жазушы қандай қорытындыға келді дейсіз ғой. Түс делініп айтылған әңгімедегі оқиға түс болмаса да түстен аумайды екен. Мори мен оның әкесі көруге лайық түстен аумайды. Сондықтан да мен оны қағазға түсіре отырып Моридің әкесі айтқанындай оны түс ретінде бейнеледім.

	Түстің бір кейіпкері Патрон шынында тірі адам тәрізді, бірақ мен ол жайлы дәнеме білмеймін. Мен әрине Моридің әкесінің түс туралы әңгімеден бұрын да түс пен тіршілікке қатысты айтылмаған сырлары болды деп білемін. Көзге түспес жазушы үшін сөз деген не, Моридің әкесінің шын түстері мен түс делінген қиялдары және оның әңгімені іркіп шегініс жасаулары әңгімені бұру үшін жасалған қулық қана деп білемін. Менің жан-тәніме сіңіп жатқан ол әңгімелердің бәрі де мен үшін құнды. Оған қоса сөз табиғаты өтірік пен шынға мүлдем бейтарап дей алмайсыз. Сол сөз табиғаты мен менің өз табиғатым арасындағы байланыс қалай?





2




	Тіршілік қамытын сүйретіп күндерді өткізесің. Іштей соның бәрі нағыз өмір емес екенін сезесің. Іштей қаңтарылып осындай күйкі тірлік кеше жүріп адам байғұс шынтуайтына келген бұндай өмір өз болмысына жат екенін сезеді. Мен бұны онша бай емес өз тәжірибеме сүйеніп айтып отырмын.

	Бұл жерде, әрине, мақтанарлық нәрсе шамалы. Мен өз әңгімемді лепірген рәуіште бастағаным аян, (қанша айтқанмен бұл әңгіме жазушыға бағышталған ғой), енді, міне кібіртіктеуден арылған тәріздімін, ха-ха, сөйтіп, ақыры әйеліммен арамыздағы, одан қалса атом стансасында істеген жақын достармен аралықтағы кейбір сырлар туралы ашық жаза бастадым. Әрине, қаңтарылудың аты қаңтарылу, қаңтарылып тұрғандардың бәрі бірдей. Ғарышта қаңтарылып тұра ма, әлде ауладағы турникте қаңтарылып тұра ма, бәрі бір. Аула дегенде мен атом электр стансасының ауласын еске алдым. Сол ауладағы цистернадан жерге цезиймен бірге плутоний мен стронций-90 сіңіп кетіп жатыр, жер асты суларға қосылып жатыр дегенді естігенмін. Мұны айтуға болмайды. Мен жұмыстан кеткен он жыл бойы атом стансасы маған ауызбастыртқы төлеп келеді. Сондықтан, бұл жайлы әңгіме қозғалса мен аузымды жұма қоямын.

	Неге екенін, қайдан білейін, атом электр стансасында сәулелік шағылу радиациядан кейін ғана араға он жыл салып мен өз денсаулығым туралы ойлай бастадым. Оған дейін мен туралы әйелім ойлайтын шығар деп дәмеленгенмін. Ол болмағаннан кейін мен өз-өзімді толық аяуға кірістім. Мен сәулелік шағылу ажалды шапшаңдатады деп ойлаған жоқ едім. Сәулелік шағылудан кейін пайда болған күйік іздері жазыла бастады. Бірақ, ажал қаупі күшті еді. Менің мамандығым физик болғандықтан радиациялық медицинадан түк хабарым жоқ еді. Әрине, сәулелік шағылудың не екенін білемін. Сәулелік шағылу көзге көрініп тұрған пышақ та емес, темір шоқпар да емес болғандықтан өле қоярмын демедім.

	Өлім жайлы ойлағанда мен тура балаларша ажал шындық емес, көлденең бір күштің адам өміріне килігуі деп қабылдадым. Ересек басыммен осылай ойладым. Ерте ме, кеш пе өлетініме көзім жеткеннен кейін ажалым атом стансасындағы дәл сол бір келеңсіз оқиғадан емес, көлденең бір күштердің килігуінен болатынына имандай сендім. Ол қандай көлденең күш? Оның да аты белгілі болды. Атың өшкір қатерлі ісік. Енді бір он жылда сол плутоний сәулесінен денемде қатерлі ісік пайда болады. Ғарышта ғарышкерлер мүмкін одан да қатерлі жауға кездесетін шығар. Ал біз байғұста болса ол жау қашан келеді деп күтуден басқа амал жоқ. Сонымен, көлденеңінен килігетін жау аты рак екені белгілі болды. Оны ойлаған сайын зәрем ұшып маңдайымнан бұрқ етіп суық терім шығады. Әйелім бірде мен жатқан палатаға сорғыш-губка алып келді. Сол менің кеселімді жеңілдетеді деп ойласа керек, сорғышпен бет-ауызымды еппен сүрте бастады. Тоқтат, әкет деп айтуға да шамам болмады менің. Тілімді байлаған бұл әлсіздіктен үрейім ұшып жатты. Мен адамзат тағдырына радиациялық ластанудың қаншалықты қауіпті екенін де ойлай-ойлай әлсіреп жаттым. Әйелім байғұс менің азабымды жеңілдете алмай маған мұңая қарап отыр. Ал мен болсам оған жанымды баураған үрейді ұқтыра алмай қор болып жаттым. Плутонийдан пайда болатын болашақ рак жайлы ойлаймын деп мен әйелімді сергелдеңге салып қойдым емес пе?

	Араға екі жыл салып өмірге Мори келді. Сол күннен бастап әйелім өз қайғысымен өзі болып кетті. Мен оған біресе мұңая, біресе ызалана, біресе жай бейтарап назар салатын болдым. Менің ол көзқарастарымды әйелімнің қалай қабылдап жатқанын Құдай білсін. Дүниеге келген Мори болса университет емханасының арнаулы палатасында жатты. Мен балаға деген әйелімнің аналық махаббатын оятқым келмеді. Әйелім томаға тұйық сауыт киіп алғандай халде. Ол маған таныс хал томаға тұйық сауытты менің кигеніме де біраз жылдар болған.



	Көзге түспес жазушы, яғни өзім жазған осы соңғы жолдарға көңілім толмады. Меніңше Моридің әкесі нәрестенің қандай кемшілік, ауытқумен туылғаны жайлы мардымды мәлімет бермеген тәрізді. Маған жазған хаттарында, телефон сұхбаттарында бұ жайлы Моридің әкесі толық ашылмағаннан кейін мен не жазамын? Моридің әкесі баласының кеселі жайлы айтқысы келмейді. Мүмкін менің ұлымның да сондай дертке шалдыққандығын білетін болғандықтан шығар.

	Менің ұлым өмірге кеміс болып туылғанда әйелімнің жан дүниесі қалай болғанын мен де толық білемін деп айта алмаймын ғой. Әйелім нәресте шыр етіп өмірге келгенде оған назары түспеген. Нәрестені қабылдап алған медбикенің шошыған дауысын ғана естіген.

	Сол сәт байғұс ананың жан дүниесіндегі тепе-теңдіктің қаншалықты күйрегенін мен араға бес жыл салып білдім емес пе? Дені сау екінші нәресте өмірге келгенде барып білдім. Әйелім күтуші әйелдердің біріне сыр ашқанын естіп қалдым. Кеміс туылған алғашқы баладан кейін, жүкті болу, тоғыз ай бала көтеру қандай үрей болғанын айтып жатты. Таңғалдым. Әйелімді ұрықтандырып жатып келесі баламыз да кеміс болып туар-ау деген ой басыма келмепті. Әйелім болса ләззат дәмін емес, үрей уын жұтып жатыпты, байғұс.



	Сонымен, әйелім томаға-тұйық киіп алған сауытты қалай бұзамын деп ойладым. Бұрын өзім істеген атом стансасы туралы, тіптен атом бомбасынан зардап шеккен Хиросима, Нагасаки құрбандары туралы әңгімелер айтып бердім. Моридің құрсақта ауруға шалдығуы менің радиацияға шалдығуымнан екенін айтып бақтым. Маған әсер еткен плутоний сәулесі құрсақта жатқан Моридің бас сүйегін зақымдағанын дәлелдедім. Әйелім сенген болды. Одан не шықты дейсіз ғой? Әйелім ешқашан құрсақ көтермеуге шешім қабылдады.

	Осының бәрін әйеліме жырлап отырып мен өтірік айтып отырғанымды білемін. Бірақ, келе-келе мендегі рак клеткалары Мори миында қатерлі ісік болып шықты деген сенім пайда болды. Содан зәрем ұшты. Оған қоса мен әйеліме айтып келген өтірік жырымды жырлауды тоқтатқаным да жоқ. Сол себептен де менің өмірім қаңтарылып тұр еді.

	Әйелім табиғатынан ойшыл адам, бірақ кейде қолапайсыз қорытындылар жасай салады. Мысалы, егер мен әлдеқандай бір әйелдермен байланысар болсам, дүниеге кеміс ұрпақ келіп адамзатқа залалы тиеді деген қорытындыға келеді. Содан ол адамзатты бұл қауіп-қатерден қорғау миссиясын өз мойынына алады. Мені өзге әйелге жолатпау жағын қарастырады. Ха-ха!

	Өзімнің күнде айтатын өтірік жырым мен осы өтірікке негізделген әйелімнің түсінігінің арқасында мен Ооно Сакурао ханымның көзіне белі жоқ еркек болып көріне жаздадым. Сөйтіп болашақ ұрпақ денсаулығын ойлап менің жеңіл жүрістерімді қатаң бақылау астына алған әйелімнің әрекеті әйелдік майда қызғаныштан биіктеп азаматтық қимылға ұласты. Ха-ха!»



	Мектептің спорт алаңында болған сол бір Моридің шешесінің қылығы есіме түсті. Мен енді оның сол кездегі көңіл-күйін түсінгендей болдым. Басқаша бағалай бастадым. Ооно Сакуаро тірлігін айтқанда бейне бір адамзат баласына төнген қауіп ретінде айтқанын енді түсінгендеймін. Мен болсам оның мәлімдемесін қызғаншақ әйелдің тірлігі деп қана қабылдаған болатынмын. Енді Мінеки ол мәлімдеменің үлкен астарын ұққандаймын. Бұл астарды Моридің әкесі де бүгінде түсінген тәрізді. Ол ерлі-зайыптылардың арасы қандай болғанына қарамастан өмірге біздің балаларымыз тәрізді кемтар балалардың келуі ата-аналар көзқарасын тереңдетіп жібергендей. Олардың арасында өмірдегі басты нәрсе туралы ортақ бір түсіністік пайда болғандай.

	«Енді мен сізге қазіргі күндері қаңтарылған өмірім қалай өтіп жатқанын суреттейін. Атом стансасының кәсіподақ ұйымы мен Ооно тобының біріккен майданы оң нәтиже берді. Мен жұмыстан кеттім. Жұмысқа күнде бармай-ақ жалақы алатын болдым. Радиациядан зардап шеккендердің денсаулығын тегін қарату атом стансасының мойнында екені аян. Бірақ атом стансасы маған шарт қойды. Ол шарт бойынша мен атом стансасының құпияларын ашпауым керек еді. Сөйтіп, үйде отырып айлық алатын болдым. Енді қол қусырып үйде отыру қиын болды. Ұйқысыздыққа ұшырадым. Түн ортасында тұрып алып виски ішетін болдым. Ішімдіктің әсерінен ойым сергіп Мориді оятамын.

	– Мори! Мори! Тұр, іш ет! – деп оятып жіберемін.

	Кейде баламның төсегі ылғалданып жатады. Жатарда сұйықты көп ішсе де сөйтеді. Ондайда мен баламды жетектеп дәретханаға апарамын да төсегін ауыстырамын. Полиэтилен төсеніш төсеймін. Бұл жағдай сіздің де басыңызда бар шығар. Моридің жасындағы балаларға төсеніш те кәдімгідей үлкен болуы керек.»

	Көзге түспес жазушы бұл әңгімеге полиэтилен төсеніш дегеннің тауқымет екенін қосып жазбай тұра алмайды. Сегіз жасар балаға анау-мынау көлем түк болмайды емес пе! Дүкеннен бір алғанда молынан алуға тура келеді. Жұрт саған күдікпен қарайды. Алыпсатар ма деп ойлайтын болуы керек. Мен бастан кешкен осындай тауқыметті Моридің әкесі де бастан кешіп жүргені анық. Кеміс балалары бар әкелер осындай қысылып-қымтырылуларды да бастан кешіп жүреді.



	«Бәрінен де ауыры ұйықтап жатқан Мори денесінің дір-дір етуін көру. Ооно оқиғасынан кейін әсіресе мен бұ кезде Мориге қарай алмаймын. Мори үнемі уақыт сиқыры құшағында жүреді. Дәретханаға барғаннан кейін көрпеге кіре беріп, мысалы, сағатқа қарап:

	– Мә, сағат он бірден он екі минут кеткен бе? – деп, қайта ұйықтап кетеді.

	Мен ұйқы шақыру үшін ас үйге барып вискиге сыра араластырып ішуге кірісемін.

	Моридің селкілдеп жатқаны шешесіне қалай әсер етеді екен? Жақында мынандай бір жайт болды. Оянып кетсем Моридің төсегі үстінде тұман тұр. Оу, бұл тұман тұратын таудағы туристік қос емес қой. Біз Мори екеуміз жатқанда төсектерді бөліп тұрған ысырманы жазып ұйықтаймыз. Әйелім болса таңертең мені мазаламас үшін Мориді оятып басқа бөлмеге апарып киіндіретін. Сол күні танертең ол терезені айқара ашып Мори төсегі жанында еңсесі түсіп отырды. Салқын ауадан түршігіп әйеліме айқайлап жібере жаздадым. Мори төсегінде бұ кезде томпайып ұйықтап жатыр екен. Кішкентай аңның баласы тәрізді монтиып жатыр. Шешесі ұйықтап жатқан баласына еңкейіп басы салбырап тағзым етіп отырғандай. Үстінде тізесінен жоғары көтеріліп кеткен түнгі көйлегі. Мен әйеліме біраз назар тоқтаттым. Әйелім солақай болатын. Сол қолында бір нәрсе байқалады. О не десем ұстара. Жартылай ашылған ұстара. Кезінде әкем Германиядан әкелген ұстара.





3




	«Сіз «Албырттар қосыны» жайлы естіген боларсыз. Мен сол әйгілі қосын өмірге келген жер маңында болдым. Менің өмір жолым бір рет те болса «Албырттар қосынымен» қиылысқанына мақтанамын. «Албырттар қосыны» қолдарына қару алып ұлы жорыққа шыққан да оларға тосқауыл қоюға полиция қауқарсыз болған. Мен сол күндері осы жорық басталғанда Кумагава атты тау өзенінде албырт аулап жүргенмін.

	Сол ұлы жорықта тарап кетпегеннен кейін «Албырттар қосынының» бүгінге шейін шебі берік ұйым екендігінде менің күмәнім жоқ. Менің де қанымды қыздырған сол бір аңызға айналған күзгі оқиға туралы «Албырттар қосынының» жасақтары әңгімелеп беруге тиіс деп білемін. Осы оқиға қозғалыстың партизандық қимылының басы деп білемін. Партизандық қозғалыс нақты құрылымы бар «Албырттар қосынының» басшылығымен жүргізілді. Қозғалыстың әрбір мүшесі бір мақсат жолында күресті.»

	Бұл жолдарды мен Моридің әкесі жолдаған соңғы хаттар бойынша жазып шықтым. Кім біледі, ол хаттардың қайсысы қиял қайсысы шындық екенін. Менің отбасыма ұқсас өз отбасының тауқыметтерін жазу арқылы мені шабыттандырайын деді ме кім білсін. Ол суреттеген оқиғалар дені өз қиялының жемісі болуы да мүмкін.



	«Жоғарыда айтып өткенімдей жаз аяғында мен Кумагава өзенінде балық ауладым. Тау өзенінде бір рет балық аулаған адам бүкіл өмір бойы соны аңсайды да тұрады. Тіпті олар тау аралап өзен жағалап жүруге күллі уақытын сарп етуге дайын деп білемін. Кедей шаруа отбасынан шыққан, физика факультетін әрең бітірген мен байғұстың атом стансасына жұмысқа орналасқаннан кейін тау аралап өзен жағалап балық аулап жүруге қайдан қолым тисін.

	Дегенмен сол жаз бір қолайлы жағдай болды. Менің радиацияға ұшырағанымды ескеріп атом стансасы денсаулығымды қалпыма келтіруіме толық жағдай жасап жазғы саяжайға жіберді.

	Бұл саяжайда маған дейін болған инженер балық аулауға керек-жарақтарын маған қалдырып кетті. Радиацияға ұшырамағанмен инженер жүйкесі жұқарған жан екен. Жүйкесі жұқарған себебі ол байғұс атом бомбасын жасағысы келген террористер бұны атом стансасының отынымен қоса ұрлап әкетіп бомба жаса деп қинайтын шығар деп үрейленіпті. Пақыр бұ саяжайда жатқанмен дертінен арылмапты. Бала-шағасын атом реакторы жоқ елге көшуге көндіргеннен кейін алған да асылып өлген.

	Сонымен атом ғасырының құрбаны болған жанның қармағын көтеріп мен Кумагава өзенінің жағасына бардым. Тоғай шетіндегі жолға жақын бір орын таңдадым. Иірімге қармақ салдым. Сізге өтірік маған шын, салған бойдан қармағымды арқан балық қарпыды.

	Жағаға лақтырдым. Мен туған ауылда бұндай арқан балық болмайтын. Мен тулаған арқан балықтың алға шығыңқы иегіне қарап қалыппын. Тау суының гүрілін де естімей тұрдым.

	Содан бастап дәл сол жағада күн сайын бір арқан балық ғана ұстап соған қанағат қылып жүрдім.

	Алайда балық қызығына түскен сайын менің нағыз балықшы болғым келді. Аяғыма резина етік киіп бір күні суға түстім. Ағысқа қарсы жүрдім. Бірде-бір балық қарпымады қармағымды. Өзен бетіне тұман түсті. Мен жоғары қарай өрлей бердім. Кенет, қармақ салып отырған балықшыны көрдім. Ол бірден маған ескерту жасады:

	– Осылай да балық аулай ма екен!! Байқаңыз бұ жерде аю бар!! – деп, ұрысқандай болды ол маған. Мен шошып қалдым.

	Аю дейді бұнысы қызық екен дедім. Мен дәл осы аюлардың арқасында өмірге «Албырттар қосыны» туралы аңыз келгенін еске алдым.

	Бұл Адзума аймағы таулы аймақ, сондықтан да бұнда күз ерте түседі. Алдымен апталап жаңбыр жауады. Өзен суы лайланып тасиды. Арқан балық аулап құныға бастаған мен сол күні жағалауға келсем өзеннің реңі, арнасы өзгеріске ұшырапты. Жағалауды су басып, жол бойы кетіліп көшкінге айналыпты. Мен балық аулаған орынның екі тұсынан су өтіп арасы ұзынша сопақ аралға айналған.

	Бір күні сол аралда балық аулап жүрген екі бозбала қонақ үйге екі өкпесін алып жүгіріп жетті. Аралда қос тігіп жайын аулап жүрсе қонжықтарын ерткен аюды кездестірген. Екі бозбала тәуекелге бел буып асау өзеннен өтіп келіп тұрмыз дейді. Аралда тағы да арасында бір қыз бар бес бозбала қалған. Қонақ үйде сол кезде Синсю аңшылар одағының жиыны өтіп жатқан. Шамасы отыз адамдай. Бәрінде де қару болған. Олар ойланып жатпастан қаруды ала өзенге беттейді. Аралға жеткенде оларды бастап келген екі бозбала олардың мылтықтарын тартып алады. Сөйткенше олардың аралдағы жолдастары жетіп келіп қаруды жинап алады. Оларға резина етіктеріңді шешіп өзенге атыңдар деп бұйрық береді. Етіктерді бозбалалар суға атады. Аңшылар бозбалалармен қақтығысқа барғылары келмейді. Жеті бозбаланың командирі «Албырттар қосыны» атынан қарулары үшін отыз аңшыға алғыс білдіреді. Отыз аңшы аралда қалып жеті бозбала жиналған мылтықтарды алып баллон қайықтармен өзеннен өтіп тайып тұрады. Қарусыз отыз аңшы сырттан жәрдем күтіп аралда қалады. Егер, аралда шынында аю жүрсе олардың халі не болар еді? Ха-xa!

	Кумагава өзені жағасында орын алған осы оқиғадан кейін мен «Албырттар қосыны» туралы жаңалықтарға құлақ түрумен болдым. Жеті бозбала бір қыз баладан құралған «Албырттар қосыны» сөздің емес, істің, әрекеттің тобы болды. Олар қалай кездейсоқ пайда болса, солай кездейсоқ көзден ғайып болатын.





4




	Осындай шектен шыққан оқиға туралы газеттерде хабардың шықпауы мүмкін сізді таңғалдыратын болар. Жастардың қолына соншалықты оқ-дәрі, қарудың түсуі қоғамдық пікірді дүрліктіріп жіберер деген сақтықтан екенін түсіну қиын емес. Баспасөзге «ауыздарыңды жабыңдар» деген бұйрық түсуі де ғажап емес Ондай бұйрықтар біздің елде жаңалық емес қой. Газет бетіне шықпай қалып жатқан оқиғалар қаншама! Мысалы, соның бірі атом стансасындағы өзіме қатысты оқиға емес пе? Стансасында болған апат негізінде радиация алсам да, жұмыстан кеткен бұрынғы қызметкер ретінде атом стансасынан ақша алып отырмын емес пе? Баспасөзге бұл оқиға жайлы хабар бермеуге міндеттеме алдым емес пе? Бұл қаржы маған бұдан әрі де керек, сондықтан да мен болған оқиғаны ашып айтпай отырмын емес пе?

	Және, атом стансасында радиация алып, кәсіподақтан тиын-тебен алып, жұмған аузын ашпай жүрген жалғыз мен емес екенін білемін. Солай, атом стансасы деген қымбат нәрсе. Радиоактивті қалдықтармен, пайдаланылған аса көп көлемдегі сулармен атом стансалары қоршаған ортаны бүлдіріп жатыр. Соған қарамастан атом стансалары қуат көзі, адамзат болашағын белгілейтін қуат көзі ретінде жарнамаланады. Демек, мен тәрізділердің сол стансаларында құрбан болып жатқанын айту деген сөз адамзат болашағына көлеңке түсіру деген сөз болып шығады. Нәтижесінде үнсіздік біздің болмысымызға айналады.

	Тағы да мысал, бұ жайлы бірақ газеттер жазған. Бұл оқиға жақында ғана орын алды. Есіңізде болар Тохоку атом стансасында бір инженер-электрик қан құрамында ақ түйіршіктердің көбеюінен көз жұмды. Инженер сол атом стансасына қызмет көрсететін компания маманы болған. Төрт жыл ұдай атом реакторларын жөндеумен айналысқан. Өткен жылы мамырда ауруханаға түсті де биыл ақпанда көз жұмды. Қанында ақ түйіршіктер көбейген. Компания баспасөздің аузына қақпақ болуға тырысып бақты. Марқұмның отбасы да жұмған аузын ашпады. Тіптен, ауруханада болған мерзім ішінде байғұс инженердің өзі де палаталас көршілерінен кеселін жасырып баққан. Сыртқа сыр шығып кетсе өзінің атом стансасының қамқорлығынан айырылатынын білгендіктен сыр ашпады деп ойлаймын, ол байғұс. Ол байғұс осынау атом қуатын жаппай бейбіт мақсатта пайдалану дәуірінде оған сын көзімен қараған жанның оқшаулану қалпын бастан кешкені көрініп тұр. Жүйке қалай шыдамақ ондай сынға. Атом стансасында радиация алған талай инженердің осы кепті кигеніне шүбәм жоқ.

	Сонымен, бір нәрсе анық – болған жағдайға күле қарауды әдетке айналдыр. Мен болсам радиацияны атом стансасынан тыс жерде алдым дей саламын. Осы құпияны сақтау үшін де атом стансасымен кәсіподақ барын салып отыр емес пе?

	Сол күні біз үш кісі жиырма атом бомбасын жасауға болатын шикізат тиелген автокөлікпен мемлекеттік автодаңғылмен зымырап бара жаттық. Үшеу дегенім мен, жүргізуші және оның көмекшісі. Бір адам күзетсіз зымырап бара жаттық. Тамаша емес пе? Ха-ха-ха!!!

	Бұндайда болуға тиіс оқиға болды. Бізге ядролық шикізат ұрлайтын қарақшылар шабуыл жасады.



	Көзге түспес қаламгер, яғни, мен Моридің әкесі берген мәліметтерге сүйене отырып, әрі оның қалжыңын түсінуге тырыса отырып, болған оқиғаны былай елестеттім. Атом электр стансасында уран-238 изотопы арқауының жәрдемімен уран-238-дің 3 немесе 5 пайызы бу қазанда қыздырылады. Нәтижесінде уран-238-дің кейбір бөлшектері ыдырап, реакторда плутоний пайда болады. Оны алу үшін изотоп арқауын жылына бір рет шығарып химиялық өндеуден өткізу қажет. Бұл изотоп арқауының қаншалықты қатерлі екенін Хиросима мен Нагасакиге тасталған атом бомбаларының бір авторы Ральф Лепптің өзі мойындайды. Соғыстан кейін ядролық қаруға қарсы шыққан ғалым бомбаларды толық жоюға үндемесе де қорғасын контейнерге құлыпталған изотоп радиациясы тым өткір, сондықтан да, оны ұрлаған қарақшылардың өзі өрем қабады деп жазады. Химфабрикада алынған жасыл сұйық азотқышқыл плутоний радиациясы күшті емес. Қарақшылар оны да аулайды дейді ғалым.»



	Көзге түспес қаламгер Моридің әкесі айтып отырған 20 бомба жасауға болады деген қарақшылардың қолына түскен жасыл сұйық осы азотқышқыл плутоний болар дейді. Қарақшылар ол сұйықты қолға түсіргенімен одан бомба жасау үшін аса тәжірибелі мамандар тауып материалды қайтадан өндіріске қойып шаш етектен қаржы жұмсауы керек болар еді. Егер, қарақшылар өз алдарына атом бомбасын жасауды мақсат етіп қойған болса, онда Моридің әкесі суреттеген оқиғаға сенбеске лаж жоқ.



	«Біз ауыр жүк машинасымен А байыту фабрикасынан тиелген ядролық шикізатты атом стансасына қарай алып бара жаттық. Автокөліктің көптігінен көшелерде пайда болған тығындарды әрең артқа тастап ақыры атом стансасына апаратын даңғылға шықтық. Сол сәтте біз қолға түстік. Үстіне брезент жабылған бір жүк машинасы дамылсыз бепілдеп бізді жолдың жиегіне тықсыра берді. Күзет жоқ болғаннан кейін не шара. Мүмкін жол ережесін бұзған болармыз, мүмкін брезентті машинада жол полициясы бар шығар деген ой келді. Ал біздің жүргізуші болса біздің жүгімізге бір нәрсе болып соны арттан байқаған мыналар бізді тоқтатқалы белгі беріп келе жатыр деп ойлапты. Брезентті машина алға өте берді, кабинасынан басын шығарған қолғапты жүргізуші қолын сілкіп шапшаң тоқта дегендей шалт бұйрық берді.

	Біздің машина тоқтағаны сол екен брезентті машинадан бірнеше адам қарғып түсті. Біздің жүргізуші мен көмекшісі шошып:

	– Не болды? Сіздерге не керек?

	– Бұларың не? Не керек сіздерге? – десіп айқай салды.

	Сөйткенше алда тұрған машинаның брезенті серпіліп кетті де, кузовтан тура кинодағыдай 5-6 кісі жерге қарай ыршыды. Үстері толған металл. Сылдыр-сылдыр етеді. Қолдарында кісі бойы шошаңдаған ескі найзалар. Не істейтіні белгісіз жын-сайтандай бізді төңіректеп ыршып-секіреді.

	– Не болды? Не керек?

	– Бұларың не? Не керек сендерге? – деп жатырмыз, байбалам салып.

	Металл адамдар найзаларымен кабинаның есігін сырттан итеріп шабынып тұра қалды. Жүргізуші мен көмекшісі бақырып-шақырып жатыр. Олардың сылдырлаған киімдерінен менің де зәрем ұшты. Бұлар мақсатына жетсе сұмдықтың көкесі сонда болмақ. Металл адамдар капюшоны бар американдық әскери шинель киген. Беттерін қаңылтыр пердемен жапқан. Радиациядан сақтанғысы келгендері шығар. Ыршып-секіріп кузовқа шықты. Неде болса бұлар біздің еліміздегі тұңғыш ядролық шикізат тонаушылар еді.

	Есікті басып тұрған біреуі кабинаны найзамен дүрс-дүрс ұрғылай бастады. Жүргізуші мен көмекшісі:

	– Не болды? Неге ұрғылайсыз? – деп бақырып жатыр.

	– Бұ не? Неге ұрғылайсыз?

	– «Есікті аш» деп тұр ғой! – дедім мен. Металл кісінің аузы орамалмен танылған. Демек, сөйлей алмай тұр.

	Найзамен есігімізді дүңкілдете берді. Жүргізуші есікті ашты. Асфальт иісі, металл кісінің сасық кісі танауға ұрды. Ол ішке қолын созып жіберіп машинаның кілтін суырып алды. Қолын созғанда қарақшының қызара бөрткен терісі көрінді.

	Қолына біздің кілт түскесін қарақшы үсті-басы сылдырлап-гүлдірлеп өз көлігіне қарай жүгірді. Ол өз машинасының кабина баспалдағына аяқ артқаны сол машина артқа берді. Олардың жүргізушісі өңі сұп-сұр спорт жейделі біреу. Металл кісі емес. Мен ең болмаса олардың жүргізушісін танып алайын деп есіктен басымды шығарғаным сол екен металл адам найзасымен мені жасқап кабинама тықты. Бір байқағаным машина кузовында бастауыш мектеп балалары көлігінің белгісі бар. Сол белгі менің ойымды жаңа бір арнаға бұрды. Менің одан кейінгі әркеттеріме осы белгі түрткі болды. Бұған сіз таңғалып отырған боларсыз. Ол кезде біздің балаларымыз болған емес еді ғой. Сондықтан мені бастауыш мектеп мәселесі қызықтырмайтын.

	Дегенмен, бастауыш мектеп белгісін көргенде менің құлағыма спорт алаңының ЛИ... ЛИ... ЛИ... деген айқайы шалынғандай еді. Мен бейсбол ойыншысы пинчраннер бастан кешетін үрей, құштарлык, егес сезімдерін бастан кештім.

	Қанша айтқанмен мен ол кезде сол жүк үшін жауапты атом стансасының қызметкерімін ғой. Менің зәремді ұшырған қарақшылар емес, осы жүктің түптің-түбінде қаншалықты қатерлі қаруға айналатынын сезгендіктен туған үрей еді. Сол қатер менің миымды ЛИ... ЛИ... деп бұрғылап бара жатты.

	Бұл металл адамдар ядролық шикізаттарды мектеп машинасымен тасып жүргеніне қарағанда жазғы каникул кезінде бос тұратын спорт залын плутоний тазалау зертханасына айналдырмақ болғаны-ау. Мектептің бір физика мұғалімі сол өндіріске басшылық ететін болғаны-ау. Тәжірибеден жұрдай ондай маман не шығара алуы мүмкін. Тіптен діттеген мақсатқа қарай қадам басқаның өзінде мектептің спорт залы радиацияға оңбай ұшырайтыны көрініп тұр. Ауаға араласудан тазартылған плутоний қышқылданбақ. Ауа плутоний қышқылымен уланбақ. Ол уды жұтқан балалар ертең түгел өкпе рагімен ауырмай ма?

	Осыны ойлағанда өзімнің ЛИ... ЛИ... деп шыңғыра бастағанымды байқамай қалыппын. Жүргізуші мен көмекшіні баса-көктеп ашық есіктен сыртқа ұмтылыппын. Жүргізуші мен көмекшісі маған айқайлап жатыр:

	– Сізге не көрінді? Не болды? Байланысып керегі не? Өңіңіз құп-қу болып кетіпті ғой! – деп жатыр.

	Мен жүгіріп жеткенде металл адамдар арман еткен контейнерлерін қолға түсіріп машинаға тиеп те үлгерген екен. Кузовтан жерге ағып жатқан жасыл сұйыққа зәрелері ұшып состия қарап қалыпты. Бір контейнер тесілгені көрініп тұр.

	Неде болса кеш еді, қарақшылар мына жасыл сұйық олардың үстіндегі киімдерден өткен, өтпегенін ойлап басы қатып тұрғаны байқалады. Олардың ешқайсының қолында оны өлшейтін Гейгер есепшісі жоқ еді. Мені көріп олардың біреуі маған қарай тұра ұмтылды. Мен ытқып кузовқа шығып алдым да айқайға бастым. Металл киімді бозбалаларды жаман шошыттым:

	– Төңірек түгел уланды! Машина да, жол да түгел уланды. Өздерің де уландыңдар! Егер енді кейін қарай жүреді екенсіңдер, онда бүкіл Токионы улайсыздар! Тайыңдар! Бастарыңды құтқарыңдар!! Жоғалыңдар!! – деп, айқай салып өзім кузовтың түкпіріне барып тығылдым. Металл адамдар ұзын найзалардың ұшымен мені шанша бастады. Мен бақырып жатырмын. Олар болса мені шаншып жатыр. Олар шаншыған сайын мен жарадан бақырып жатырмын.

	– Бәрі, осы жердің бәрі уланған! Сіздер де радиация алдыңдар! Бұ машинамен сіздер Токиоға оралуға тиіс емессіңдер!! Бүкіл қаланы улауға тиіс емессіңдер!! Балаларды улауға тиіс емессіңдер!!! Жоғалыңдар!! Бастарыңды құтқарыңдар!!! Кетіңдер!!!

	Брезент машина әлі орнында тұр. Жынданып алған бозбалалар мені аямай шанышқылап жатыр. Кенет, металл адамдар салдыр-гүлдір етіп тұра қашты. Мен қансырап ЛИ... ЛИ... деп шыңғырып жатырмын. Радиация күйдірген мен әлсіреп кузовтан жерге түсе алар емеспін. Күн күйіп тұрса да мен тұла бойым тоңып қалшылдап барамын. Мінеки, менің радиацияға шалдығу тарихым осылай болған».





III тapay


	Осының бәрі бұрын болған





1




	«Осының бәрі бұрын болған. «Бұрын» деп отырғаным осының бәрі бұрын болып келмеске кеткен. Осының бәрі Мори екеуміздің құбылуымыздан бұрын болған. Қазіргі Моримен мен – құбылудан кейінгі Моримен мен. Өзгеріс деген не? Мен сол өзгерістен кейінгі басыма түскен сергелдең туралы айтып беру үшін өмір сүріп жүргендеймін. Ха-ха!! Ол өзгеріс туралы әңгімеге сені де, өзгені де қыруар халықты сендіру оңай емес. Тым қара дүрсін, жалпылама айтқым келмейді. Сондықтан да мен осы кезге шейін келмеске кеткен күндер туралы ғана айтып келдім. Бұның бәрі дайындық болатын.

	Міне сондықтан да маған сіз, яғни көзге түспес қаламгер керек болған. Осыған дейін сізге сыр шертіп келген мен құбылудан кейінгі мен. Әдеби қабілеттен құлантаза құбылуға ұшыраған мендей пақырға, құбылуға дейінгі тірліктерім туралы нанымды етіп айту да оңай емес. Мори екеуміздің құбылуымыздың не екенін ұғу үшін оған дейін біздің басымызда не болып, не қойғанын білу ләзім.

	Осыған шейін құбылу жайлы ауыз ашпағаным өзіңізге аян. Ол тақырыпты аракідік сипай өтіп, негізінен құбылудан кейінгі өмірімде болған шындық туралы жаздым. Сізді көзге түспес қаламгер ретінде шақыру себебім осынау ақпарат неғұрлым қалың бұқараға жетсін деген тілектен туған еді. Демек, көзге түспес қаламгер рөлі барған сайын өсе түспек. Мен күллі адамзат мүддесі үшін құбылу туралы шындықты барша адамзатқа паш етуді мойныма міндет етіп алдым. Шынында да оңай міндет емес. Ха-ха!!»



	Сонымен, басты кейіпкері Моридің әкесі болып табылатын болған оқиғаны шебер суреттеуге тиіс көзге түспес қаламгер рөлі анықталғаннан кейін, бұл іс мақсаты маған да, оқырманға да айқын деп білемін. Демек, әңгіме айтушы Моридің әкесімен хикаяны оны қағазға түсіруші яғни менімен екі аралықта келіспеушіліктер сирек болады деген сөз. Оған қоса мен құбылу дегенді білуге, Моридің әкесінің өміріне қызыға түстім. Моридің әкесі бас тартпаса оның өмірбаянын жазудан мен бас тартар емеспін.



	«Сонымен, Мори мен менің құбылуымыз неден басталды дейсіз ғой. Сіз есіңізде мынаны берік сақтауға тиіссіз. Бұл оқиға жазғытұры бір қар молынан жауған күні орын алғанын есте сақтауға тиіссіз. Тіптен сол көктемгі мезгілсіз қардың жаууы да бекер емес деп білемін. Қараңғы бөлмеде оянған мен сыртта қар жауғанын бірден сезе қойдым. Үй ішінің салқындауынан сырттан жеткен дыбыстардың өзгерісінен сездім. Ылғи да төсегінен мыж-мыж болып бас көтеретін мен байғұс сол күні таңертең орнымнан таңғаларлықтай сергек тұрдым. Бір ерлік жасауға даяр жандай сергек едім.

	Қардың жаууы Моридің де көңіл күйін көтергендей. Таң атпай сыртқа қараумен жүрді. Оның сүреңсіз бұйығы тірлігі күрт өзгеріп қимылы шапшаңдап, ширап кеткендей. Осының бәрі сол күні түс қайта болатын яғни құбылысқа ұшырауға дейінгі болған оқиға қарсаңында орын алған еді. Мори әрекетінде бір қарағанда тым оқыс қылық жоқ тәрізді көрінгенмен бүгін ойлап отырсам оның сол күнгі әрекеті бекер емес екен.

	Сол күнгі қалыптасқан жағдай менің әйелім үшін қолайсыз болды. Оны алдымен Мори оятты, ылғалданған матаны айырбаста деп. Содан кейін Ооно тобынан біреу телефон шалып менің сыртқа шығуымды сұрады. Мазасы кеткен тауықтай құрқылдап байғұс әйелім далада жауған қарды да қаперіне ілген жоқ. Басыма бір ой келді, жап-жарық көшеден қашқан көлеңкелер менің әйеліме айналған жоқ па деген. Ха-ха!! Мори екеуміз сыртқа бірдей құлақшын, бірдей пальто, бір түрлі мойын орағыш тағынып шықтық. Қар басқан тротуармен бара жатқан ерсілі-қарсылы жүргіншілер бізге бажырайып кеп қарайды. Кім біледі олардың іштерінде:

	«Мына әкелі-балалыға қараңдар! Бастан-аяқ ұқсас киімдер киіп алған әкелі-балалыға емес, бірі – ұзын, бірі – қортық бауырларға ұқсайды!» деп бара жатқандар да болар.

	Сол күні біз Мори екеуміз Хонсюге жолаушы кемесімен келіп түскен атом стансасын салуға қарсы қозғалыс басшысымен кездесуге бара жаттық. Ол мені он жыл ұдай Ооно тобымен байланыста болғанымнан біледі. Ол мен жайлы сөйлегенде «Радиация алғанына он жыл толған адам» деп сөз бастауға тиіс. Осы он жыл бойы мен көрген азапты да сұрайтын болар. Жүрегін мұң сорып уайым қажаған мен сорлы өз қасіретім жайлы не айтамын. Жалпылама бір нәрсе айтатын болармын. Оның үстіне алыс провинциядан келе жатқан бұл өкіл менің аузымнан шыққандарымның бәрін қағазға тізіп өз ұйымы алдында есеп беретіні анық. Алайда кезінде атом стансасының инженері әрі жұмыс тәжірибем бар болғаннан кейін, проблеманың ғылыми табиғатын түсінбей түсіндірушілер туралы айтуға тиіспін. Қозғалыс жетекшісі үшін бұның бәрі маңызды екені сөзсіз.

	Атом электр стансасын салуға қарсы талай-талай жиындарға мен, шынтуайтына келгенде Оономен кездесу үшін баратынмын. Егерде мен ғасыр дерті атом стансасы құрылысына қарсы жиындарға емес одан кем сылтаулармен үйден кетер болсам онда әйелім мені Оонамен кездестірмеудің қыруар амалын тапқан болар еді. Бірақ әйелім атом ғасырының адамы ретінде атом стансасының құрылысына ол да қарсы екені аян. Байғұс ерін сорлатқан атом стансасы екенін жақсы біледі. Ері арқылы ұлын дертке шалдықтырғанын да біледі. Оңып өмірге дені сау ұрпақ әкелуіне тосқауыл қойған атом стансасы екенін біледі. Сондықтан кезінде медицина факультетінде оқыған әйелім Ооно тұрмақ сайтан басқарса да атом стансасына қарсы қозғалысқа қарсы болмақ емес.

	Осындай келеңсіз жағдаятқа душар болған әйелім мүмкін кейде оның жатырына әсер еткен атом стансасының плутонийі дегенге шүбә келтіретін де болар-ау. Бірақ айналып келгенде әйелімнің атом стансасын иттің етінен жек көретіні айдан анық.

	– Синкансэн платформасына баралық! Кезінде әжеңе сен осы платформа арқылы аттанбаушы ма ең?

	– Иә, иә.

	Осылай деп біз Мори екеуміз Токио вокзалынан Синкансэн платформасына шықтық. Осы жерде мен оның қолын босаттым. Перронға шығатын билет алуым керек болды. Касса терезесіне ұмтыла түсіп кезекте тұрған кісілерді көріп кезектің соңына өттім. Жан-жағыма абдырай көз жібердім. Қалың қарда жүруге арналған киімімнен ыстықтап мазам кете бастады. Перрон билетін алып біреуін Мориға соза бердім. Сөйтсем балам орнында жоқ. Арт жақта тұрған. Зым-зия.

	Синкансэн платформасы үстіндегі тобыр оңға лықсып есікке беттеді.

	– Мори! Мори! – деп айқай салдым. Бірақ менің дауысымды нөпір халықтың шуы көміп кетті. Менің өзімді де халық нөпірі есікке қарай тықсырып келе жатты. Есік алдында іркіліп Мориді күтейін дедім. Моридің қолында перрон билеті жоқ, енді не болды? Сөйтіп жан-жаққа алақтап тұрғанымда жолаушылардың жаңа легі мені Кехама, Яматэ және Орталық платформаларына қарай тықсырды. Тыртысып жүріп тобыр арасынан сытылып Синкансэн платформасына шығатын алаңға келдім. Мори жоқ. Біз күткен Хикари экспрессінің келетін мезгілі де болып қалған. Мен не істерімді білмей сасқалақтап бақылаудан өттім де баспалдақпен жүгіріп Хикари экспрессі тоқтайтын орынға жеттім. Онда Ооно тобының жалауын көтеріп екі жігіт тұр екен.

	– Келгеніңіз жақсы болды. Қалың жауған қардан пойыз бір сағатқа кешігеді, – деді олар.

	– Жаңа осы жерде баламды жоғалтып алдым. Іздеп келейін! – дедім.

	– Мори ма жоғалған? Бұл ЦРУ не атом қуаты жөніндегі американдық комиссиясының ісі болмасын!

	– Қайдағыны айтып тұрсыз? – деп бақырдым мен.

	– Неге, олай болуы мүмкін емес?

	Халықаралық қастандық дегенге имандай сенетін, табан астында шерулете жөнелуге бар жас жігіттер маңымыздан өтіп бара жатқан темір жол полициясын тоқтатты. Полиция дереу жоғалған Мори туралы деректерді жазып алды. Моридің жасы сегізде болса да бөтен кісіге ол өз атын өлсе де айтпайтын мінезі бар. Сондықтан радиодан оның атын хабарлағаннан түк шықпайтыны аян. Оның үстіне Мори әкемнен адасып қалдым деп сасқалақтайтын бала емес. Сабырлы кейпіне қарап оны жұрт әкесінен адасқан бала екен деп ойламайды.

	– Жасы сегізде, бірақ... Туылғаннан бас сүйегі кеміс болып туылған... Адасып қалғанын біле тұрса да ол жыламайтын бала.

	– Бас сүйегі кеміс дейсіз бе? Онысы байқала ма?

	– Ісік болған. Оны алып тастады. Онда тұрған не бар?

	Бөлімшеге кіріп қағаз толтыру керек екен. Менің орныма елгезек бір-екі жас барды. Мен Синкансэн платформасына оралып вокзалды аралап Мориді іздедім. Токио вокзалында жоғалған баланы табу оңай ма? Оған қоса осы вокзалдан Жапонияның кез келген тұсына тартып отыруға болады.

	Моридің жоғалғанына бір сағат өткен шамада платформадан құрметті қонақты қарсы алған Ооно тобы түсіп келе жатты. Жанында кіп-кішкентай қонақ, атом стансасын Сикокуда салуға қарсы қозғалыс жетекшісі. Оны қоршап келе жатқан жастар мен жайлы, менің баламның кеміс тууы жайлы, менің атом стансасында радиацияға шалдығуым жайлы әңгімелеп берген тәрізді. Сондықтан қонақ менің жоғалған баламды бірге іздестіруге ойланбастан кірісіп кетті.

	– Көрсеңіз жазбай танисыз. Менің тура ауызымнан түсіп қалғандай. Ақыл-есі кеміс екенін айтпай танисыз! – дедім. Салған жерден төкпелетіп.

	Ол маған аяй қарады.

	Мориді іздеу үстінде мені қинаған бір ой болды. Көп ұзамай біз құбылысқа ұшырағаннан кейін барып қана ол ойдың мәнін түсіндім.

	Мори жоғалған жоқ, ол керексіз нәрсе тәрізді тастандыға айналды деген сұмдық ой еді ол. Сондықтан ол кез келген пойызға отырып бет алған жаққа қаңғып кетуі ықтимал. Сөйтіп жүріп біреудің қолына түсері сөзсіз. Арадан бірнеше апта өткенде ол өзінің әкесін ұмытуы мүмкін. Өзгеріп мені кездестіргенде танымай қалуым да мүмкін. Танысам тек көзқарасы мен қарнындағы тыртықтан ғана тануым мүмкін...

	Мүмкін Мори платформадан шойынжолға құлап түсіп пойыздың астында қалған да шығар. Осыны елестеткенде жаным шығып кете жаздады. Өстіп келе жатып біздің тағдырымызда бір үлкен өзгеріс болғанын да сезіп келемін. Біз Мори екеуміз орын ауыстырғандаймыз. Тастанды бала ол емес, менің өзім болып қалғандаймын. Тастанды екенімді дәлелдегендей шарасыз күй кешіп вокзалды аралап аласұрып жүрмін. Сикокуда атом стансасын салуға қарсы қозғалыс жетекшісі көзі түскен баланың жанына барып «Мори!» «Мори!» дейді. Маған көзі түсіп жаныма келді. Аяп тұр. Егде тартқан жанның мейірімге толы жанары. Менің өзіме бағытталған сол жанарды көрген сайын тастанды мен өзімнің қандай мүшкіл күйге түскенімді одан сайын анық көргендей боламын. Жақында Блейктің романында оқыған мына бір жолдарды күбірлеп айтып келемін. «Көке, мені тастап қайда кеттің?!!» деген. Осы жолдарды күбірлеп айтып келе жатып мен өзімнің нағыз тастанды балаға айналғанымды сезіндім. Әлгі жолдар менің жүрегімді қайта-қайта жарып шыға берді:

	«Көке! Көке! Қайда кеттің? Түу, қайда асықтың?

	Неге, үн қатпайсың, өзіңнің қаршадай балаңа неге үн қатпайсың?

	Әлде мен шынымен адасып қалғаным ба?»

	Мені тастап қашқан көкемді іздеп мен вокзалды шарлап екі өкпемді қолыма алып жүгірдім. Қашқан әкені қалайша қуып жету мүмкін?

	Мори табылды. Оны тапқан жастар болды. Мори «Кодама» экспрессі жүретін алаңда киоскіге сүйеніп тұрған жерінен табылыпты. Үш сағат бойы сол жерде тапжылмай тұра беріпті. Ерсілі-қарсылы тобырдан шеткері осынау тыныш бұрыш оған ұнап қалса керек. Оның әжесіне кезінде сапар шеккенімізде дәл осы «Кодама» экспрессіне мінген болатынбыз. Жастар полиция бөлімшесіне барып баланың табылғанын ескертіп келді. Сөйтсе полиция бөлімшесінде отырған бір қарапайым қызметкер өз жолдастарына қарап:

	– Бәсе, осы баланың «Кодама» экспрессіне мінетін алаңда тұрғанын байқағанмын! – десе керек. Жастар оған дүрсе қоя береді айқай салып. Байқасаңыз неге хабарламадыңыз деп. Бірақ айқай салғаны үшін полиция олардың өзін ұстамай тұрғанда жастар тайып тұрады.





2




	Сол күні мен Сикокуда атом стансасын салуға қарсы қозғалыс жетекшісіне Мориді іздеткенім аздай-ақ, ол қатысып сөз сөйлейтін жиынға қатыспай үйге қайтатынымды мәлімдедім. Ол аз болса жиынға Ооно қатыса ма деп жастардан сұрадым. Жастар шамданып қалды.

	– Ой, ағатай, сіз біздің қозғалысты не үшін төңіректеп жүрсіз? Ооно болмаса тайып тұрайын деп пе едіңіз?

	Мен жастардың мені іштей айыптап тұрғанын түсіндім. Мен әбден ит сілікпем шығып шаршаған едім. Мори екеуміз жентек қарды сылпытып кешіп үйге қайттық. Бүгін көңіл күйі жоқ шешесі Моридің киімін ауыстырғаннан кейін мен оны кабинетке алып бардым да төмпештеуге кірістім. Ол байғұс бетін шынтағымен көлегейлей берді. Бұны қайдан үйренген деймін ішімнен. Кім біледі, адам баласы өзінен зордан қорғануды іштен біліп туатын шығар. Мен болсам оның бетін қорғаған қолын жұлқып тастап бетіне шапалақты жаудырттым.

	Сіздің де осындай балаңыз бар ғой. Ондай балаға қол тигізудің өзі ауыр екенін сіз жақсы білесіз. Онда не үшін дейсіз ғой. Менің жауабымды жазып алыңыз. Менің жауабым жылап тұрып күлгенмен бірдей. Білсін дедім. Сабақ болсын дедім. Қайталамасын дедім. Үш сағат жоғалып кеткені үшін жазаланатыны есінде қалсын дедім. Мен ұра бердім. Бұнымды жан баласы ақтай алмас. Үйрету үшін? Ха-ха!! Мені тастап кету дегеннің жаман екенін санасына жеткізу үшін ұрдым. Ха-ха!! Бұндай тым қатал сабақтың оң нәтижесі бола қояр ма екен?

	Менің қолым алғаш тигенде оның беті, мұрны қызарып кетті. Көзінен бірер тамшы үзілсе де жыламады. Қолым алғаш тигенде жылама деп ақырғам. Содан кейін жыным қозып өзін-өзі қорғай білмейтін байғұс баланы төмпештің астына алдым...

	Бара-бара мен жалпақ алақанмен мені біреудің төмпештеп жатқанын сезіндім. Таяқтың Мориға емес өзіме тиіп жатқанын сезіндім. Бірақ соққы Мориге тиіп жатқаны шындық еді. Содан төбе шашым тік тұрды.

	– Не істеп жатсың? – деп шыңғырған әйелімнің дауысы шықты. Баланың есіне әжесіне баратын платформаны салған өзің емес пе? Бала қайдан білсін, тағы да пойызға отыратын шығармыз деп сонда тұрып сені күткен ғой!!! Бұ неткен қаталдық?

	Әйелімнің дауысы қалтырап шықты.

	– Сен не істегелі жүрсің ұстарамен? Қай жеріңді қырғалы жүрсің? – дедім мен әйеліме тиісіп.

	– Сен вокзалға Мориді тастап кету үшін бардың!!! Сөйту үшін бардың!! Моридің өзі жоғалып кетті деп, және оған атом стансасына қарсы қозғалыс мүшелерін куә ету үшін бардың!!!

	– Сен не деп тұрсың??

	– Мен саған шындықты айтып тұрмын. Мори жоғалып кетті деп сен үйге бірінші телефон шалғаныңда сенің дауысың қуанған адамның дауысындай лепіріп тұрды. Мориден құтылғаныңа қуанып тұрдың сен!!! Мори табылды деп телефон шалғаныңда сенің дауысың әрең шығып тұрды. Осыдан кейін де сен өтірікші болмаған да кім өтірікші!!!

	– Мориді мен үш сағат іздедім. Одан кейін дауысым әрең естілмегенде қайтеді!!!

	– Ана жексұрын қатын келмей қалды деп мүмкін содан сенің көңіл күйің түскен болар. Сені неғылсын о қатын. Ол кезде ол теледидардан сөйлеп жатқан. Сол қатынды көре алмай қалдым деп енді өшіңді баладан алып жатырсың ғой! Оңбаған!

	Әйелім біз үйге келгелі теріс қарап тырсиюмен жүрген. Көңіл күйі жоқ болар деп ойлап қойғам. Бірақ әйелім менің Мори жоғалды деп телефон соғуыммен табылды деп телефон соғуымның арасында өткен үш сағат ұдайы виски ішумен болыпты. Қазір мас. Осыны ойлағанда менің көзім қарауытып одан бетер жындандым. Бұрын әйелімнің алдында ыңғайсыз күйде жүруші едім. Бұ жолы өйтпедім. Әйелім естімесін деп Мориге дыбысыңды шығарма дедім.

	– Сен мені жек көргендіктен ұстараны ұстап жүрсің. Сен мені алдай алмайсың. Сол күні таңертең сенің не істемек болғаныңды білемін. Өзің айт, сен оны піштірмек болғансың! Ал мен ұрып жатырмын. Қайсысы дұрыс?

	Осы сөз ауызымнан шығуы мүң екен қараңғы бөлмеде әйелімнің көзі мысықтың көзіндей жарқ етіп қолындағы ұстараны жарқылдатып оңды, солды сілтей бастады. Құтырып кеткенін түсіндім, бірақ менің мақсатым қалжыңға айналдырып үйіріліп келген ұрыс бұлтын сейілту еді. Құтырып кеткен әйеліме деген осы сәт менде сұрапыл махаббат оянды. Әйелім болса ұстараны енді маған қарай сілтеп тұра ұмтылды.

	– Мен сені өлтіремін! Сен плутониймен улансаң да әйелдермен байланысып жүрсің! Мен өлтіремін сені!

	Мен Мориді еденге жықтым да төбемнен ысқырып өткен ұстараның жүзінен аман қалдым. Мас қатын менің жанымнан өте беріп сүрініп мұрттай ұшты. Шкафқа соғылды.

	– Ой-ой – деп бір жерін қатты ауыртып алғанын сездіріп, бір кезде маған қарай бұрынғыдан да бетер өшпенділікпен ұмтылды.

	Әйелімнің шабуылы адам шошырлық еді. Еденде жатқан Мори ыңырсыды. Моридің бір жері жарақаттанып қалған жоқ па деп ойлауым мұң екен, әйелімнің соққысы құлақ шекемнен келіп тиді. Мен зәрем ұшып әйелімді қатты итеріп жібердім. Ол тағы да шкафтың айна есігіне барып соғылды. Бұ жолы бірақ шыңғырған жоқ. Мұрнын тартты. Шамасы танауынан қан саулап берсе керек. Еденде жатқан Мори біздің шайқасымыздан зәресі ұшып ыңырсиды.

	Мен қараңғы бөлмеде состиып өз-өзімнен күңіреніп тұрмын. Әйелім сілтеген ұстара құлағымның ұшын және ернімді қағып өтіпті. Қан саулап тұр. Ұстара бетке тимепті. Жарақаттан емес жүйкемнің ширыққанынан ыңырсып тұрмын. Өміріне қауіп төнген сәтте қорғанып содан ыңырсыған Моридің кебін мен де киіппін. Әйелім де бізден қалыспай ыңырсып жатыр.

	Ернімнен саулаған қан иегім арқылы башпайыма тамды. Ернімді жалайын деп ауызымды аштым. Сол-ақ екен қан таяқтай сіресіп қалған тілімді бойлап тамағыма қарай құйылсын. Жөтеліп аузымдағы қанды түкірдім. Ұстара бетімді тіліп кеткен емес пе деп ойлап дереу шамды жақтым. Шам жанған да шкаф алдында беті қан-қан болып отырған әйелімнің ұстаралы қолын көрдім. Ұстара ұстаған оның сол қолы (әйелім солақай ғой) оң қолының күре тамырын кесуге ыңғайлана берді. Мен жалма-жан еденде жатқан тышқан ұстайтын қақпанды алып әйелімнің ұстаралы қолына қарай жібердім. Қақпан ұстараға тимеді. Бірақ әйелімнің оң қолын қысып қалды. Әйелім шыңғырып жіберіп қақпанға жармасты. Бұндай әрекет еш тышқанның қолынан келмес еді. Ха-ха!! Бұл қақпан атом стансасына келетін су құбырларын қырқатын егеуқұйрықтарға құрылған қақпан болатын.

	Қақпан қысқан төрт бармағын аузына салып әйелім бөлмеден тысқа шықты. Мен денем түршігіп әлсіреп керуетке сылқ түстім. Атом стансасында істейтін қызметкерлер жиі ұшырайтын стресстерді талдаған бір кітапта стресс кезінде миға қанды көбірек айдау үшін ағзаның өзге тарапындағы қан тамырлары тарылады делінген еді. Менің болса қаным дәл қазір миға емес жерге тамып жатыр.

	Содан болуы керек бейне бір мәйітке айналғандай бүкіл денем құрысып қалған. Екі көзім жерде басының пластмасс бөлігін қос қолдап ұстап өксіп жатқан Мориде. Арамызда осыған дейін болған тату-тәттілік күлпарша болғандай. Есіме Моридің бетіне менің шапалағым алғаш тигенде оның өзі өз бетін бір пергені түсті. Неге өйтті? Соны еске алып жатып мен де өз бетімді өзім бір пердім. Жаралы бетіме тиген жұдырықтан дауысым шығып кетті. Қолында дәрі-дәрмек құтысы бар әйелім осы сәт бөлмеге екпіндей кіре берген еді. Қол-аяғын бауырына алып жатқан Мори қимылсыз. Мен болсам әйелімнің аяныш сезімін оята түсейін деп ыңырсыдым.

	Сумо күресінде палуанның біреуі жарақаттанса итжығыс деп жарияланады. Сол тәрізді әйелім болған ұрыс-жанжалды ұмытып маған алғашқы медициналық жәрдем көрсете бастады. Маған тұрмысқа шыққан кезде университет емханасында практикадан өткен. Содан дәрігер болмақ арманы аяқсыз қалды. Шамасы медициналық факультет бағдарламасын игере алмайтынына көзі жетті ғой деймін. Бұл ойымды әрине мен оның ешақашан көзіне айтқан емеспін. Ол бетімдегі жараға үңіле бастағанда мен қолына пинцетті алып шұқылай бастамаса жарар еді деп шошыдым. Бірақ әйелім жараны мұқият дезинфекция жасаған болды да:

	– Дәкемен таңып тастайын, қан кетпеу үшін... – деді, майда қоңыр үнмен.

	Бұ кезде мен әлгі тіліме жұққан қанның ұйи бастағанын сезіп жатқанмын. Бетімді ұстарамен тілген әйеліме деген ашуым да тарқай бастаған. Керісінше иығымнан бір ауыр жүк түскендей бойым жеңілдеді. Бұл қанның біраз аққанынан болмасын. Орта ғасырларда жаны қиналған әйелдердің тамырын емші қиған кезде сырқат әйел өз бойынан көбірек қан кетіру үшін емшінің қолын өз денесіне батыра түседі екен дегенді оқығаным бар.

	– Тігу керек болар. Дәрігерге барайын... – дедім мен. Әйелім ыршып түсті.

	– Ауруханаға көрінуге болмайды!! – деді. Әйелімнің демінен виски иісі аңқып тұрды. Сосын ол:

	– Мені тұтқындағанмен... бәрібір еш нәрсені мойындамаймын! – деді.

	Жара болса солқылдап ауырып барады. Витамин В жетіспей жатса керек.

	– Жарайды, бүгін ауруханаға бармасам бармай-ақ қояйын!! Сенің мынандай қалпында Мориді үйде қалдыруға болмайды.

	Әйелім басы салбырап сәл-кем отырды да, кенет, жұлып алғандай:

	– Ұстарамды бер менің! Мен сенің қақпаныңды бердім ғой! – деді.

	– Ұстараны енді сен ұмыт! Ұстара керек болса қауіпсіз «Жилетт» дегенді алып беремін. Менің бетімді тіліп тастағаның өз алдына енді Мориді пішіп тастарсың бір күні! – дегенім сол әйелім теуіп кеп жібергені. Абырой болғанда дер кезінде ыршып кетіп үлгердім.

	– Мориге қол тигізген сенсің!!! Сенің осыныңды Мори екеуміз ешқашан кешпейміз!!!

	Әйелім теңселе басып қозғала бергенде тағы да теуіп қала ма деп кейін ыршыдым.

	– Мориді алып әке-шешеме кетемін. Ал сен болсаң... Токио университетінің емханасына бар да Моридің басынан алынған ісікті сұрап ал!! Сол ісік сенікі!! Одан басқа саған беретініміз жоқ!!! Бізден басқа бірдеме алғың келеді екен біз Мори екеуміздің ісіміз ендігі жерде тек сенімен болады!!!

	– Оттама! Менімен аңдап сөйлес, менің азаматтық қозғалыс мүшесі екенімді ұмытпа!! – дедім. Әйелім болса денесімен жерде жатқан Мориді көлегейлеп маған тағы да қызғаныш толы сұғын қадады. Әңгіме Ооноға жақындаса жынданатын әдеті. Оның бүгінгі оқыс қимылы Оонаға көрсеткен қарсылығы болмасына кім кепіл?





3




	Дәкенің үстінен байлайтын дәкені әйелім тастай салғаннан кейін оны өзім таңуға тырыстым. Басқа бөлмеге өтіп ауыз, мұрын, көзге лайықталған тесіктері бар жүннен тоқылған бетперделі бас киім кидім. Жаралы бетке сол ыңғайлы болды. «Мори», «Мори» деп дауыстайын деп едім беттегі жара ауырды. Үнім бұзылып тек:

	– Ей, ей – деп естіледі.

	Қайтадан кабинетіме келдім. Мориға еңкейіп бірдеңе деп жатқан әйелім басын жұлып алып сарнай жөнеді:

	– Мори шешесімен бірге. Мори бұл үйден кетеді. Мори мен мамасы бірге кетеді бұл үйден. Мориді ұратын жындыны осында қалдырамыз. Мори екеуміз кетеміз бұл үйден!

	Мори бұ кезде тұрып алған. Шешесі оның алдында жүрелей отырып құшақтап отыр. Мори маған бұрылды. Көзі ісіп кеткен.

	– Мори естіп тұрсың ба? Мори мамасымен кетеді бұл үйден! Мориді тастап кетпек болған, оны ұрған жынды қалады осында! Кеттік Мори!

	Мен тұла бойым қалшылдап керуетке отыра кеттім. Неге қалшылдағанымды білмеймін ауа райынан ба, әлде қазіргі көңіл-күйден бе, белгісіз. Әліптің артын бақтым. Мори мен екеуміздің арамызда соңғы шешуші сәт орнағандай.

	Әйелім түрегеп Мориді бауырына қысып бөлмеден өзімен бірге әкетуге беттеді. Бірақ Мори қарсылық білдірді. Шешесі болса бейне оны алып қашпақ болған жандай жанталасып сүйреледі. Бірақ Мори тұрған орнынан тапжылмады.

	– Мори, кәне, не болды саған? Кәне, кеттік!!

	– Мори! Мори! – деп осы тұста мен де киліктім. Бірақ ауызымнан есті бір сөз шығар емес. – Мори! Кетпе! Қасымда бол! Мори!

	Осыны айтайын десем ауызым жуыспады. Дыбысым шықпады. Бір уіл шығады. Дәл осы минутта ұлым екеуміздің өмірімізде шешуші тағдырхал сәт туған еді.

	Тұрған жерінен жұлып әкеткісі келген шешесіне табанды карсылық көрсеткен Мори тапжылмады. Мас әрі әлсіз шешесінің оны сүйреп әкетуге шамасы келер емес. Өзі құлап түсе жаздады. Бұ кезде Мори даусым шықпай жатқан менен көз алмай қарап тұрған. Басыма көзі мен мұрны тесік бас киім киіп алып мен оған қарап түсініксіз уілдей беремін.

	– Ей, ей, ей-и-и-е!! – деп күшеніп жастыққа қан түкірдім.

	– Мори! Мори! Әкең жаман!

	– Папам жаман емес.

	– Мори, кеттік! – дейді шешесі.

	– Ей-и-и-е!! – деймін мен.

	– Мамаммен кетпеймін!...

	Шешесі ақыры Мориге жабысқан қолын босатып маған қарай аттады. Аттай түсіп ұшатұғын тырнаша селтиіп тұра қалды да:

	– Әкесі де, баласы да есуас, плутониймен уланған есуастар!! – деп, бақырып жылап бөлмеден атып шықты. Төменгі қабатқа баспалдақты тарсылдатып түсіп бара жатты.

	Қолымды созып шкафтан коньяк пен шұжық алдым. Ұйқы келмеген кезде керек болар деп тығып қойғам. Жарам еске түсіп коньякты орнына қойып шұжықтан аздап кестім.

	– Ей, ей-и-и-е...

	Мори жаныма келіп кесілген шұжықтан аузына салды. Алдымен шұжықтың қабығын асықпай аршыды. Содан кейін ішіндегі бұрыштарды түсірді. Содан кейін дөңгелек шұжықты алақанына салып үңіліп кеп қарады. Дәл осы сәтте баланың тұнған қара козі дөңгелек шұжық тілігінен басқа ештеңе көріп тұрған жоқ еді. Асты аузына салмастан бұрын оған Моридей соншалықты мән бере ықылас аударатын жан жоқ шығар. Мен әрине Моридің менің жанымда дәм татып отырысын арамыздағы шынайы татулықтың қайта қалыпқа түсуі деп қуандым. Шатақ шеше бірінші қабатта бұрқырап жүр. Заттарын жинап жатса керек. Әлдекімге телефон шалды. Менің бөлмемдегі телефон аппараты дыңылдап белгі берді. Мен тұтқаны көтерер болсам оның кіммен сөйлесіп жатқанын естір едім. Бірақ тұтқаны көтермедім. Мори болса қасымда. Сасатын не бар. Телефон тұтқасын көтерер болсам әйелім одан бетер құтырып кетері анық. Плутониймен уланған есуас телефонды неге тыңдайсың деп.

	Мори шұжығын жеп болғаннан кейін оның астына арнайы төсек жаюға шамам келмей дәретханаға алып барып отырғыздым. Содан кейін екеуміз шешінбестен менің кереуетіме қатарласа жаттық. Бет жарам солқылдай бастады. Бала кезімде ұйқы шақырып көзімді жұмсам көз алдымда мың сан шеңбер ойнап шыға келіп жоғалып жатушы еді. Мен сол шеңберлерді пұт дініндегі әлемнің сиқырлы суреті Мандала шығар деуші едім. Болашағың жазылған делінетін сол суреттерді оқуға тырысатынмын. Сол суреттердің сырын енді ашқандаймын. Соны балама айтсам ба екен. Жанымда шалқасынан түсіп көзін жұмып жатқан Моридің денесі тым ыстық көрінді. Балама үндемедім. Одан да тұрып коньякты қолға алғым келді. Қозғала бергенім сол ұйықтап жатқан Моридің саусақтары менің қолымды қыса түсті. Ойпыр-ай, тастап кетеді деп қорыққаны ма, шынымен? Тастанды болудан қорыққаны-ау!!!





4




	Ұйықтап қалыппын. Керемет бір түс көріппін. Бақытсыздыққа ұшырап өле шаршап жүр екенмін. Суреттеп шығу қиын. Радиацияға ұшырап демалысқа шыққаннан кейінгі жерде еңбек етпегендіктен бе түсімде жұмыс істеп жүремін. Көбінесе ұйқыдан діңкем құрып шаршап оянамын. Бұ несі, бұл өлер алдында өткен өмірін түгел көз алдынан өткіземін деп шаршаған жанның кебі емес пе деймін. Бұның бәрі үлкен өзгеріске дейінгі тірліктер ғой. Менің әңгімелерім осы шекараға жеткенде маған көзге түспес қаламгер керек болды. Өзгеріс болатын тұсқа жақындап келемін. Менің әңгімелерімнің селкеу тұсына сондықтан мән бермесеңіз де болады.

	Түсті еске түсіріп көрейін. Үйге қайтып келе жатыр екенмін, бір бұзақы келіп тиісті. Сонда мен көшеге сол бұзақы бір персін деп шыққан болдым ғой. Аузымда беттегі жараның және жасанды тістің әсерінен бір жағымсыз дәм бар еді. Маған протез қойған кезде қалтам жұқалау болды да жасанды тісті тұрақты орната алмадым. Иегімнің қызылеті бекіп қалды да жасанды тістермен қызылет арасында қуыс пайда болды. Содан тіспен протезді үнемі нығыздап басып жүру әдетіме айналды. Сөйтіп түсімде үйге қайтып келе жатып бармағымды ауызға салып қарасам протезді ұстап тұрған екі азу тіс орнында жоқ. Тілімді қалған тістеріме тигізіп көргенім сол ол тістерім де бірінен кейін бірі домино тастарындай құлай бастады. Ауызың толы түсіп қалған тістер болғаны қандай жаман!

	Осы тұста оянып кеттім. Әйелімнің баспалдақты дүрсілдеткен аяқ дүрсілінен оянып кеттім. Бөлмеде мысықтабандап жүрсек те екеуміз дәліздегі баспалдақпен түскенде екпіндете түсетін әдетіміз. Бейне бір бізді өкшелеп Мори миындағы ісік қуып келе жатқандай. Бөлменің шамын жарқ еткізіп жағып жіберіп әйелім бажылдай жөнеді:

	– Екеуіңді де тастап кеттім, міне. Бұрын мен кетсем екеуің буынып өлетін шығар деуші едім... Енді екеуіңді қалдыруға болады деймін. Университетке қайтып ораламын. Сен екеуіңді ойлап кезінде тастап кеткен оқуымды жалғастырамын. Одан кейін тұрмыс құрамын. Дені сау бала табамын. О баста саған күйеуге шықпаған болсам, дені сау бала тапқан болар едім. Мориді құртқан сенсің, плутониймен уланып. Енді плутониймен уланбаған еркек табамын. Баламның да дені сау болады. Ұқтың ба? Сені де, Мориді де тастап кетіп барамын!!!

	– Әй, кетсең күндіз кет!!! Жарым түнде не бар? Ертең кетуге болмай ма?

	Мен әйеліме осы ойды айтпақ болғам. Бірақ аузым-аузыма жуыспай ернімнен «ей, ей-и-ие» деген ыңырсу ғана үн шықты. Әрине менің емеурінімді оқып үйреніп қалған әйелім менің не дегелі отырғанымды түсінді.

	– Не міңгірлеп отырсың?? Режиссер мені әкетейін деп келіп тұр. Мұзға таймасын деп машина доңғалағын шынжырлап та алған. Сен ол кісінің үйіне заңсыз кіргені үшін айыптауыңа болады. Тұр орныннан, чемоданымды алып шығуға көмектес!! Бол!! Кеттім тастап екеуіңді де!!!

	«Режиссер» дегенге әйелім ешқандай түсініктеме бермей айта салғанына жыным құрыстап қалды. Кетсе кете берсін деп ойладым.

	Ашық есіктен сырттан саз әуені жетіп тұр. «Жүздеген шақырым елімнен сыртта жүргенде» әуені.

	Газеттен осы режиссердің өз машинесін музыкалық салонға айналдырып алғаны жайлы оқығаным бар. Әйелім бұл режиссермен бұрыннан қыз күнінен таныс екенін білемін. Ол кезде режиссердің театр тобы ауызға іліне бастаған. Бұл топ жаңа жапон театрының қарлығашы дегендей әңгімелер айтыла бастаған.

	– Не күйбеңдеп жатсың, көтер чемоданды!!! Сені де, Мориді де тастап кетемін!!

	Бөлме іші аткөпір шашылып жатыр. Мен үнемі шетелге шыққанда алып жүретін чемодан маңы ыбырсып жатыр. Әйелім еш нәрсені тастап кеткісі жоқ. Бірақ, чемоданға сияр емес. Оның ішінде бізге үйлену тойымызда берілген бақыраш та жүр. Ол бақырашта әлі күнге шейін бармақтай еттің шыжғырылғанын көрген емеспін. Мен сол бақырашты чемоданға тыққыштай беріп едім, әйелім ұмтылып келіп бақырашты қолымнан жұлып алды. Анадай жерге лақтырып тастады. Бақырашқа жынының неге түскенін білмеймін. Әрине онсыз да тырсиып тұрған чемоданға бақырашты тықпыштаудың қажеті жоқ еді. Менің бетімдегі жара сыздады. Түнде Мори екеуміз бір төсскте қозғала алмай жатқандықтан да буын-буыным сырқырады.

	– Әй, неғып тұрсың? Ұйықтап қалдың ба? Импотент! – деп жекіді әйелім. «Импотент» дегені – белі жоқ еркек дегені.

	Мен буын-буынымның сырқырап ауырғанына қарамастан чемоданды сүйрей жөнелдім. Осы әйел үшін осыдан он жыл бұрын таласқан бақталасым болса осының бәрін естіп тұр. Әйелімнің «импотент» деп айыптауы аздап қаталдау болды әрине. Ха-ха!!!

	Тапалтақ бойлы режиссер бұ кезде өзінің «ситроен» көлігінің жанында тұрған. Көзінде добалдай қара көзілдірік. Түнеріп тұр.

	Қақпа сыртына аттасымен мен чемоданды жерге қойып бір қадам кейін шегіндім. Чемоданды автокөлікке менің салуымды қалап тұрмаған әйелім болса жұлып алғандай, режиссерге:

	– Заттарды тездетіп тие! Әйтпесе мынау қайта ала қашудан тайынбас!!! – деді.

	Түнеріңкі режиссер чемоданға қарай ауыр басып жақындай берді. Жақындай берді де кенет маған қарай жұдырығын ала ұмтылды. Режиссер мен менің әйелімнің әдісі бір екен, екеуі де тұтқиылдан тұра ұмтылады екен. Мен байғұс бұлтқып кетуге үлгере де алмай қалдым. Бірақ, режиссер өзінен-өзі тайып құлап түсті. Машинесіне ғана емес аяғына да шынжыр байлауы керек еді, пақыр. Атып тұрып чемоданды көтерді де кекірейіп көлігіне бұрылды.

	– Оны ұрудың керегі жоқ! Оны тастап бара жатқан мен емес пе?? – деді әйелім режиссерге. – Оны да, Мориді де мен тастап кетіп барамын!!!

	Режиссер рульге отырып машинесін қозғап менің жанымнан ақырын өте беріп әйнектен басын шығарып:

	– Жарымес!!! – деді.

	Мен қаңырап бос қалған үй табалдырығын аттадым. Мені тілдеп кеткен режиссер менен жас та болса кәдімгідей кәрі көрінеді екен. Оңаша қалғаным сол-ақ екен торығып сала бердім. Менің бақталасым кәрі көрінгенде менің де жетісіп тұрғаным шамалы еді. Бір сәтте қаусап қартайып қалдым. Мынаусы несі? Буын-буынымның сырқырауы қайда кеткен? Чемоданды жерге еңкейіп қоя бергенде ауырғаны қайда? Байқасам тұла бойымда бір ширақтық, тосын сергектік бар. Тіптен жасөспірім шағымда да бастан кешпеген сергектік. Осыны сезе тұра бұндай құлпыру мүмкіндігін іштей жоққа шығарып тұрмын. Мүмкін бұл сергектіктің өзі әлгі ауру салдары болар. Есіме менің керуетімде ұйықтап жатқан Мори түспегенде кім біледі осы тұрысыммен жылап жіберуім де мүмкін еді. Ха-ха!!

	Кабинетіме келіп бүрісіп ұйықтап жатқан Моридің қасына келіп отыра беріп оның төсегін тағы да ылғалдап қойғанын байқадым. Баланы оятып, өз төсегіне апарып жатқызып үстін жаптым. Моридің шапалақ тиген беті ісіпті. Миындағы ісік әсері ме бала туғаннан бастап сопақ бас болған. Осы күйінде кіп-кішкентай шалға ұқсап жатыр.

	– Мори, қайырлы түн!! – дегім келген, дыбысым «ей-и-и-е»болып ыңырсып шықты.

	– Мори ұйықтап жатыр! – деді ұлым ұйқылы-ояу.

	Мен болсам Мориге бүкіл мұңымды шаққым келді, шешесінің кеткенін, әлемдегі өзін жақсы көретін екі адамды қиып тастап кеткенін айтқым келді. Мен оны Оонодан да жақсы көруші ем ғой. Өйткені ол менің бүкіл өмірімнің ащы-тұщысын бірге татқан өмірсерігім емес пе еді.

	Иә енді мына ылғал матрасты не істейміз? Әйел болса кетті. Енді қиын сұрақтарға жауап беруден табан астында бас тарттым. Құрғақ одеялды алдым да соған оранып еденге құлай кеттім. Түс көрдім. Жаман түс көрдім. Түс емес қара түнекке оранғандай болдым. Ең жаманы түс көріп жатқанда менің тұла бойым жарылып ашылып жатқандай болды. Ағзам болса оған қарсылық білдірер емес. Денемнен бейне бір дәл сондай өзге дене бөлініп жатқандай еді. Оны тоқтатуға мұршам жоқ еді.

	Таңертең оянсам бетімдегі жара да, плутоний күйдірген тыртықтар да жоқ. Аузымдағы жасанды тістер орнына табиғи тістер өсіп шыққан. Тіліммен соның бәрін сезіп жатырмын. Айнаға қарамай-ақ бүкіл ағзам жиырма жылға жасарғанын, он сегіз жасар бозбалаға айналғанымды ұқтым. Мори болса жиырма жылға қартайып жиырма сегіз жасар жігітке айналған. Орнынан тұрып өзінің сүйікті жапқышын иығына іліп маған үңіле кеп қарады. Таңғала қарады. Сонымен біздің құбылысымыздың формуласы Мынандай: 38 алу 20 тең 18.

	8 қосу 20 тең 28.





IV тapay


	Біз бірден күреске шықтық





1




	Өз басымда болған құбылыстың ең айқын көрінісі денемдегі плутоний күйігінің ізім-қайым жоғалуы еді. Солай. Атом реакторларында Жер бетінде бұрын-соңды болмаған RU бөлініп шығады. Оның жартылай ыдырауының өзіне 24 мың жылдық уақыт керек. Яғни адамзат тарихына жететін мерзім ішінде Жер бетінде жата береді деген сөз. Мен өзімнің 18 жасқа дейінгі өмірімді, плутоний сәулесіне шалдықпаған өмірімді әлі плутонийсыз тарихты бастан кешкен Жер ғаламшарының осыған дейінгі тарихына балағым келеді. Әрине менің бұл пікірімді де, мені 18 жасқа қайта оралтқан өзгерісті де есуас жанның ақылға сыймас сандырағы деушілер болатынына күмәнім жоқ. Мен бәрін жиып қойып сіздерге нәтижесін жариялау үшін өзім мен Мориді шұқылап зерттеуге мүмкіндігім жоқ. Оның есесіне сол өзгерістен кейін басымыздан не кешкенін баяндап берсем де жетеді деп ойлаймын. Оны сіз жазып шықсаңыз болған өзгеріс мәні қалың көпшілікке жетер еді. Құбылудың бірінші нәтижесі – Мори екумізге дербес тірлік кешуге кең жол ашты. Он сегіз жасар бозбала болып қайта туған жанның көңіл күйін көз алдыңызға бір елестетіп көріңізші. Ха-ха!! Бұл керемет нәрсе. Ойлаңызшы, өзінің он сегіз жасар қылшылдаған жас болғаны еске түскенде бір күрсінбейтін жан бар ма? 38 жасқа келіп қайтадан 18-ге оралғаныма көзім жеткенде менің қуанышым қойныма сыймады. Ха-ха!! Әрине, бұл қуанышқа қосылған мұң да бар. Алыста қалған 18-де сезім жалынына оранып махаббат отына өртенетін бұла күндерім еске түсті. Ол от жалынға қайта оранғанша өлгенім артық емес пе. Менің құбылысым сол сұрапыл сезімдерді қайта оята алды ма дейсіз ғой. Ха-ха!! Бір үлкен толқуға түскенім рас. Оны жоққа шығара алмаймын. Оны сізге айтып жатудың қажеті бар ма? Өйткені менің сөзім ендігі жерде сізге 18 жасар бозбала аузынан айтылады емес пе?

	18 жасар қалыпқа қайта оралған менің тәнім ары қарай қай бағытта өседі? 17, 16, 15-ке қарай шегініп 0-ге жетіп жойыламын ба? Жасанды жатырдағы бір сұйыққа айналамын ба? Ха-ха!! Егер менің тәнім осы 18-дегі қалпында өзгермей тұра берсе онда мен мәңгі өмірге ие болмаймын ба? Әрине мәңгілік өмір деген дозақтан құтылу үшін кез келген кезде өзімді өлтіре салуға деген құқық болуға тиіс менде. Сіздің қаламыңыздың арқасында мен бүкіл әлем жұрты қызыға да қызғана да қарайтын даңқты адамға айналамын. Рим папасы менімен кездесуге асық болып мен жайлы арнаулы шешім қабылдайтыны сөзсіз. Ха-ха!! Кім біледі, мені мен Моридің басынан кешкен бұл құбылу өзге біреулердің де басынан кешкен болар. Оны жұрт білмеген болар.

	Демек, бұндай құбылыстар Жер шарының әр жерінде болып жатса бұл деген сөз адамзат дағдарысы басталғанын көрсетпей ме? Рас, баланың сал ауруына қарсы вакцина ойлан тапқан Калифорния зертханасының жетекшісі Солк мырза қытай тілінде дағдарыс сөзі «қатер» және «мүмкіндік» деген екі сөздің бас әріптерінен тұратынын ескерткен. Ішінде Мори екеуміз де бар адамзат арасында болып жатқан тәни құбылулар адамзат дағдарысының айшығы емес пе? Солай дейтін болсақ, Жер бетінде Антихрист пайда болар кез келгені емес пе? Сол кісәпірді жөргегінде тұншықтырудың жолы қайсы? Сол күресті кім бастауға тиіс? Оған жауап дайын. Ол міндетті бізге беріңдер. Құбылысқа ұшыраған адамзат ұрпағына беріңдер.

	...Мінеки осындай ойлар мені баурап алды. Бұл 18 жасар бозбаланы бойындағы бұрқ-сарқ қайнаған бұла күштің атойлап алға айдауы еді.

	Құбылудан кейін мені бір ой өкшелей берді. Аспанда тұрған БҰН яғни Беймәлім Ұшатын Нысанаға ғарыштан келімсектер келіп қонады да, Жердің белгілі бір нүктесіне сәуле түсіреді. Бір сәуле көзі екі стереоэкранға екі жарық түсіреді. Жарық беруші аппараттарды пайдалана отырып А және В нүктелерін бірге нысанаға алады да оларды өзара толықтыра құбылуға ұшыратады. А мен Б мезгіл алшақтығы жиырма жылдық құбылуға ұшырайды.

	Егер де Мори екеуміздің құбылуымыз осылай жүзеге асқан болса онда келімсектердің бір жоспары болған, Мори екеумізге белгілі бір миссия жүктеген. Өйткені құбылудың бізді түгел баурап алғаны сонша оған қарсы тұру пайдасыз еді. Құбылу біздің тұла бойымызда бір дүмпуді бастағандай. Біз енді өзімізге жүктелген сол миссияны іске асыруға жақын қалғандаймыз. Ақиқи мағынасы зор миссияны жүзеге асыруға жақын қалғандаймыз. Біз 18 жасар мен және 28 жасар Мори сол мезгіл таңы ататынына имандай сенеміз. Біз өзімізге жүктелген ол миссияны қандай да болмасын қиындықтарға қарамастан орындап шығатынымызға бек сенеміз. Мен өзімнің осынау болашаққа деген нық сеніміме қарағанда тәнім ғана емес, жаным да 18-де тәрізді. Одан үркетін дәнеме де жоқ. Ха-ха!!!





2




	Құбылысқа ұшыраған Мори қандай адам болды? Ондағы өзгеріс те менің өзгерісіме ұқсас деп білемін. Оның рухы құбылысқа дейінгі қалыбынан шапшаң дамып, соңғы 28 жасына лайықты деңгейге көтеріліп келеді.

	Құбылудан кейін Мори попугай тәрізді менің сөзімді бұрынғыдай қақылдап қайталамайтын болды. Тұйықталып алды. Сондықтан менің ондағы құбылыс нәтижесін тек оның сырт жүріс-тұрысына, әрекетіне қарап топшылаймын. Оның парасатты үнсіздігі 28-дегі жасына жарасады. Үнсіздігі адамды шошытпайтын түсінікті үнсіздік. Бір нәрсе жасар алдында мен онымен ақылдасамын. Мен жаңадан тәжірибе жинай бастадым. 18 жасар бозбала ретінде тәжірибе жинай бастадым. Мори маған үнсіз құлақ асады. Мақұлдап қояды. Бұндай сәттерде ол маған мейірімге толы назарын іркіп қарайды.

	Мен өзімнің бұдан кейінгі әңгімемде осының бәрі іс жүзінде қалай болып жатқанын тәптіштеп суреттейтін боламын. Жер шары біз құбылысқа ұшырағаннан кейін де өз осінен айналып Күнді айналуын тоқтатқан жоқ. Табиғат ырғағы бізді қимылға шақырады. 28 жастағы Мориға қарасам жүрегім езіліп жүре береді. Бұндай Мориді бұрын көрмеген сорлы басым жарық көзі өмірге әкелген нағыз Мори осы деймін көңілім орнына түсіп. Өзгерген осы Моримен біз иығымызға жүктелген ғарыш миссиясын абыроймен орындап ғұмыр кешетінімізге сенімдімін.

	Оған қоса мен сезген тағы бір нәрсе Мори өзінің құбылып 28 жасқа толған қалпын дұрыс пайымдайтын тәрізді. Болмысымызда болған өзгерісті талқылауға біздің әлі мұршамыз жоқ. Мори бұл өзгерісті терең түсініп қабылдамаған болса оның нәтижесі қандай машақат боларын елестетіп көруге болады. 18 жасар мені Мори «әкемнің орнын басқан бұ қай жүгермек» деп айқайды салып қуып шығар еді ғой. Бұлшық еті ойнаған 28 жастағы Мориге 18 жасар әлжуаз бозбала қалай қарсы келер еді! Ха-ха!!

	Сондықтан мен бұл өзгерісті табиғи құбылыс ретінде қабылдап Мориге былай дедім:

	– Мен саған пинчраннер ойыншы туралы талай айтқаным бар, енді есіме жаңа бір нәрсе түсіп отыр. Жаңбыр құйып өткеннен кейінгі Күн жарқ ете қалған сол бір күн есіме түседі. Жасыл алаң ылғал тап-таза. Үй арасында лайытып аққан жаңбыр суы. Күн сәулелі алаңдағы бейсболшылардың есі-дерті допта. Алаң жиегінде отырған мен байғұстың арманы алаңға шығу. Пинчраннерлікке қашан шақырар екен деп. (Пинчраннерлікке мені таңдаса екен деп тілеп отыратынымды, ал атым аталған кездегі бір жағынан үрейленіп, бір жағынан масаттанып кететінімді еш уақытта ұмыта алмақ емеспін.) Алаң жиегінде мен тәрізді қосалқы ойыншының кебін киіп көрмеген балалар болса бұ кезде шуылдап қоя береді.

	– Жә, енді шкафтан өзіңе шақ киімді ал да киін, Мори. Бүгін күн салқын. Мен бір дәм дайындайын.

	Мори шкафтан киімдерін іздей бастады. Арнаулы сыныпта негізінен өздігімен киінуге үйретеді ғой. Мори өздігімен киім киюге төселген еді.

	Өзім болсам 18 жасар бозбалаға тән сергектікпен керуетімнен ыршып тұрдым. Тіп-тік қалпыма бұрынғы киімдерім олпы-солпы жараспай тұрды. Сол бір сәтте өзімнің бұншалықты өзгерісіме таңғалдым. Керек десең денедегі артық майдың өзі жоқ. Күні кеше орта жасқа келген толық еркек міне сыптай бозбала. Ха-ха!! Мен өзім ғана емес, Мори туралы да ойлап мазасыздана бастадым. Сырт көзден өзгерген Мориді жасыруым керек пе? Біздің елде міндетті түрде әскерге бару заңының жоқтығы қандай жақсы болған, бірақ 28-ге келгенше азамат ретінде тіркелмегенің қалай деп муниципалитет Моридің басын қатыратын шығар. Одан құтылудың жолы қайсы? Мориді жасыру керек пе? Дүниеде өз үйіңде жасырынған жаман, ең дұрысы көшеге шығып қалың халықпен араласып кеткен емес пе? Жасырынар жер қалмағанда партизандар қалың халық ішіне кіріп кетпеуші ме еді!

	Телефон шырылдады. Қолымды телефон тұтқасына соза беріп тоқтадым.

	Тоқта! Осынау өзгерістен кейін телефонмен қалай сөйлескенім жөн? Бірақ өзгеріс болғаннан кейін қазіргі мен ақиқат өмірдегі мен емеспін бе? Өзгеріс болғанға дейінгі тірлікті жалғастыра беру керек пе? Бұл сырт көзге күдік тудырмай ма?

	– Әй, не болды? Ұйықтап жатсың ба? Әнеки өмір бойы ұйықтайсың да жатасың! Мен Мори екеуіңді тастап кеттім!

	Телефон үні өшті. Әйелім ішіп алғандықтан болар дауысы жарықшақтанып жер тепкілеп айқайлап тұр. Жә! Жер бетінде адамзат маңдайына әлімсақтан жазылған заң өзгермеген екен. Өзгерген тек біз, Мори екеуміз ғана. Бұ жолы әйеліме, бұрынғы әйеліме, айқайлап бір сыбайын деп телефон тұтқасын көтердім. Бірақ маған бейтаныс бір еркек үнін естідім:

	– Сіздің естуіңіз бар ма? Бүгінгі жиынды өткізетіндер бір құпия террористік ұйым көрінеді. Ең дұрысы сізге соған бармай-ақ қойған!

	Жауап қатып үлгере алмай қалдым. Сол күні кешке атом электр стансасын салушыларға қарсы жиын өтетін еді. Онда Сикакуде атом стансасын салуға қарсы қозғалыс жетекшісі сөз сөйлемек еді. Ооно тобы осы қозғалыспен тізе қосып қимылдап жүрген. Осыны білетіндіктен мен қалған жағын білуге де тырыспағам. Ооно тобының сыртында төңкерісшіл топ тұрғаны белгілі. Онда тұрған не бар? Алайда Ооно тобы тікелей бұйрықты орындап отырған топ емес. Бұл телефон шалушының кім екенін білмесем де олар Ооно екеуміздің баруымызға қарсы болғандықтан да біз жиынға баруымыз керек деген шешімге келдім. Шынында да мен 18 жасар бозбалаға тән шешім қабылдаған едім. Қандай шешім қабылдаса да біздің өз билігіміз өзімізде қалмай ма? Оның үстіне олар күткен дей емес, біз бұл жиынға өзгеріп барғалы отырған жоқпыз ба?

	Баспалдақтан түсе беріп мен Моридің бөлмесіне көз тастадым. Бөлмедегі шашылып жатқан бұрынғы Моридің кіп-кішкентай киімдері көзіме оғаш көрінді. Демек, мен құбылысқа ұшыраған Мориге үйрене бастаған екенмін дедім өз-өзіме.

	– Жалғыз бармассың деп ойлаймын? Жасың 28-де болса да өмір тәжірибең 8 жасар баланыкі екенін ұмытпа! – дедім мен Мориге. Бұны мен қоңыр үнмен сабырлы жеткізейін деген едім, бірақ дауысым бозбаланыкіндей ширығып шықты. Ха-ха!! 18 жастағы мені Мори тастап кетер деген қорқыныш тағы бар мен асығатын түк болмаса да баспалдақтан шапшаң жүгіріп түстім. Мори болса ешқайда асығар емес.

	Бұрын тамақты мен дайындайтын болсам, енді ас үйде күйбеңдеп Мори жүр. Газ плитасының үстінде қайнаған кастрюльге үңіліп қояды. Майды дайындап қойған, пиязды майдалап турап жатыр. Үстінде менің шалбарым, спорт жейдем. Желке, иығы көзге ыстық, таныс. Мәссаған! Бір кездегі менің өз келбетім еске түсті. Көңілім орнына түсіп мен ванна бөлмесіне кірдім. Бет пішінім менің 18 жастағы бет пішінім емес. Сол жаста осылай болса екен деп мен арман еткен бейнеге ие болыппын. Көзімде әр нәрсеге әуес жастық, балалық ұялшақтық табы тұнып тұр.





3




	Түс қайта асымызды ішіп болдық. Сағат төртте үйден шықтық. Жиын болатын жерге беттедік. Біз өз болмысымызды қоршаған орта, кең дүниеге үйретіп үйлестіріп келе жатқандаймыз. Ұшақпен ұзақ сапар шеккеннен кейін болатын уақыт алшақтығына ыңғайласу кезеңін бастан кешіп келе жатқандаймыз.

	Түстен кейінгі Мори екеуміздің көңіл күйіміз көптен көріспеген бауырлардың түнімен ішіп, дүрілдетіп той тойлап, таңертең моп-момақан үнсіз қатар келе жатқан қалпын елестетеді. Түнде сілтеп алғанына ұялатын іні рөлін мен ойнап, кең пейіл ұстамды аға рөлін Мори ойнап келе жатыр. Мен болсам бөлмеде әйелім, кешіріңіз бұрынғы әйелім шашып кеткен заттарды жинауға кірістім. Мори болса залда пластинка қойыл саз тыңдап отыр. Үйді жинап жүрген мен болсам, бұл жұмысты кеше ішіп біразға жерге барған кінәлі жастың айыбын кешірген үлкенге деген алғыс белгісі ретінде атқарып жатқан тәріздімін.

	Саз әуеніне ден қоя отырып Мори үнсіз жымияды. Моридің осы касиеті өзгеріске дейін болған, енді оның өзгерістен кейін де байқалуы мені үмітіме үміт қосты. Ол деген сөз Мори екеумізді жалғап тұрған жіптің бір ұшы құбылыстан кейін де менің қолымда деген сөз. Мори саз тыңдауға ыңғайланған сәтте оның дидарында ылғи да қуаныш, бақыт сәулесі ойнар еді. Содан кейін саз әуеніне үнсіз жымиып ден қояр еді. Бұл жымиыс не тыңдаса соған дайын тұратын жасанды жымиыс емес еді. Мысалы, Глен Гульд орындауындағы Моцарттың «Түрік маршын» алайық, немесе, Горовиц не Гизскингті алыңыз. Осылардың әрқайсысын Мори өзінше қабылдайды. Өзінше жымияды. Оның шырайындағы бақыт сәулесіне қарап, мысалы, мен оның кімнің сазын тыңдап отырғанын ажырататын болдым.

	Сол күні Мори өзімен құбылысқа ұшыраған еңгезердей болмысы арасында шынайы үйлесім орнатқысы келгендей «К-331» әуенін Горовиц орындауында тыңдады. Үйде болған жанжалдан ба ақауға ұшыраған пластинка ақырын айналып еді, Мори жылдамдығын арттырды. Сазды түсінуде ерекше талғамды Мори табақ айналуындағы қылдай кемшіннің өзін қалтқысыз сезе қойды. Осы талғамының жоғалып кетпей өзгерістен кейін де сақталуы мені қатты қуантты. Көптеген балалардың бала кезіндегі дарыны үлкейе келе құмға сіңген судай болатыны белгілі ғой. Оның үстіне Мори бұ жасқа табиғи жолмен емес құдіреттің күшімен жетіп отыр емес пе.

	Тағы да телефон шыр етті. Бұ кезде үйді бірсыпыра тазалап болып қалғанмын. Тұтқадан Ооно үнін естуім сол басқа аппаратқа барайыншы деп елп ете қалдым. Баспалдақпен 18 жасар жеткіншектің екпінінімен ойнақтап түстім. Егер Ооно өзгеріске ұшыраған менің үнімді танымай қалса онда бір нәрсе ойлап табу керек деп келемін іштей. Қалайда өзгерген Мори мені мен Ооно сұхбатын естімегені абзал еді.

	– Моридің әкесі үйде ме екен? Сіз кім боласыз? Моридің әкесімен сөйлесейін деп едім!!!

	– Моридің әкесі үйде жоқ. Ол Моримен алыс сапарға жүріп кетті. Моридің шешесі болса төркініне кетіп қалды. Оған себеп кеше Мори жоғалып табылды. Моридің әкесі үйге келгенде әйелімен арасында үлкен ұрыс-керіс басталды. Кім біледі олар әзірше бөлек тұрғысы келген шығар, кейін қайта қосылу үшін. Мені осы үйге қарай тұр деп жұмысқа алды. Олар үйде жоқ. Бірақ мен үйде жалғыз емеспін. Қасымда бауырым тәрізді біреу бар. Екеуміз осы үйге қарай тұратын болдық. Моридің әкесі бізге телефон шалып тұрамын деген. Оған телефон шалуға бізде мүмкіндік жоқ. Моридің шешесі де бізге телефон соғып тұруы мүмкін. Алайда оның бізбен хабарласқаны мен Моридің әкесінің хабарласқанының арасында енді өзгешелік болмақ. Ха-ха!!

	– Сіз кім боласыз? Кеше Моридің басынан кешкендерін мен де естігенмін. Табылғаны жақсы болған екен. Бірақ маған Моридің әкесінің алыс сапарға аттануы мүлдем түсініксіз. Сонда сіз кім боласыз?

	– Мен бе? Мен Моридің әкесінің жалғыз шәкіртімін. Ал, анау саз тыңдап отырған жан оның ең ескі досы. Мен Моридің әкесімен бірге жұмыс істеп көңіл көтеруге де бірге баратынбыз. Бірақ мен жаспын. Жасым 18-де. Ха-ха!! Бүгіннен бастап мен осы үйге жауаптымын. Кім хабарласты соны жазып отырамын. Мінеки мен сондай адаммын. Ха-ха!!

	– Е, солай ма? Бүгінен бастап сіз телефонға жауап беріп отырамын деңіз. Онда мынаны айтыңызшы! Бүгін сізге бір кісі телефон шалып Моридің әкесі жоспарланған жиынға бармасын деген хабарлама тастаған жағдай болды ма?

	– Болды. Болды. Кім екенін білмеймін. Бүгінге жиынға бармай-ақ қойғаныңыз дұрыс болады деді. Бірақ бұл сөзіне ешқандай түсініктеме берген жоқ. Оның осы жиынды өткізушілерге қарсы жақтың адамы екені белгілі болды.

	– Бүгінгі жиын халық мүддесін қолдаушылар ұйымдастырған жиын. Қоршаған ортаны атом стансасын салып бүлдірушілерге қарсы ұйымдастырылған шара. Рас, жиынға өзге бір топтың жастары да кіріп кеткен. Демек осы жастардың артында тұрған кейбір қаскөй топ жетекшілері осы жиынды өткізуімізге қарсы. Моридің әкесінің сапарға шығып кетуіне де солар емес пе екен ықпал етіп жүрген? Кім біледі Моридің кеше жоғалып кетуі де кездейсоқ емес, Моридің әкесін қорқыту үшін Мориді жасырып жүрген қарсы жақ әрекеті шығар. Өйткені баспасөзде Токиоға Сикоку атом стансасын салуға қарсы қозғалыс жетекшісі келеді деген ақпарат болды. Рас, бұл ақпарат тек Сикокудегі бір газетте жарық көрді. Бізге белгісіз біреу Моридің әкесі мен шешесін қорқытып үйді тастап кетуіне түрткі болған. Түк білмейім деп айт деп сізге мүмкін Моридің әкесі тапсырып қойған болар? Анау сіздің үйдегі сіздің ағаңыз да бұ жайлы ештеме білмей ме? Менің аты жөнім – Ооно Сакурао.

	– Сіздің әйгілі Ооно-сан екеніңізді мен бірден білгем. Ха-ха!! Мен сіздің Моридің әкесімен жақын болғаныңызды білемін. Сізбен кездескеннен кейін Моридің әкесі бұ жайлы маған әңгімелеп берген.

	Белден айырылып импотент болып қалдым ба деп қорыққанын да айтып берген. Сол түні сіз ұйықтап қалыпсыз. Ол болса маған не болды деп қайғырып ұйықтай алмаған. Ооно-сан, менімен болуға қалайсыз? Менің жасым 18-де. Мен ылғи да дайынмын, егер сіз қаласаңыз?

	– Сіз Моридің әкесі емессіз бе? Дауысыңызды өзгертіп мына сұмдықтарды шатып-бұтып сізге не болып тұр?

	...Қолымда желіден ажыратылып үні өшкен тұтқамен сақылдап кеп күлдім. Мынау енді менен жасы үлкен әйелге өз басынан өткен ыңғайсыз әңгімені естірткеніме мәз болдым. Мен 18 жасар бала емеспін бе, маған енді сот жоқ. Бұл әңгімеден кейін ұяттан бетім зәредей де шіміріккен жоқ. Өмірде бастан кешпеген азат еркіндікті сезіндім. Бұдан бұрынғы 18 жасымда бұндай сезім – еркіндік сезімі болмап еді.

	Осындай көңіл күйде бөлмеме айнала қарадым. Өзіме де, өзге дүниеге де наразы күн кешкен өткен өміріммен қоштасқандай болдым. Шкафта тұрған «Атом өндірісі», «Металл материалдары» және атом электр стансаларына бақылау жөніндегі Америка комиссиясының баяндамалары, «Атом өндірісіндегі темірдің тотығуы және оны болдырмау жолдары» тәрізді еңбектеріме жиіркене қарап іштей қоштастым. Өзіңізге аян металл қарақшылар шабуылы салдарынан мен плутоний сәулесін алып науқастанып жұмыстан кеттім. Бірақ тыныш отырмадым. Мақала, зерттеулермен шұғылдандым. Жұмыстан кетсе де атом стансасының ақшасына өмір сүріп жатқан бұрынғы қызметкердің бұл тірлігі атом стансасына ұнай қоймасы анық. Бірақ мен оларға зиян ойлап жүрген жоқпын ғой. АҚШ-тың Иллинойс штатындағы атом стансасының реакторына болған ақау жайлы естіген сәтте мен бұрынғы істеген жерім – атом стансасынан қажетті ақпарат беруді талап еттім. Мен өз өмірімде атом қуатын пайдалануда үш қағиданы төбеме ту қылып көтердім. Ол – тәуелсіздік, демократия, жариялылық. Бұны өзім мақтан етемін. Ха-ха!! Кім біледі, мен металл адамдармен қақтығысып сәулеге ұшыраған өзіме тағдырлас тағы біреуді тапқым келген шығар.

	Қазіргі менің ұққаным мынау шкафта сақталған атом қуатына қатысты материалдар енді түкке де керегі болмай қалғандай. Мори өз жасына лайық, ал мен он сегіздегі өз жасыма лайық киім іздеп тауып киіп көшеге шықтық. Айтпақшы, мына жиыннан кейін Ооно ханымды жырып әкетіп 18 жасар бозбала күшінің қандай екенін көрсетсем қайтеді деген ой сап ете түсті басыма. Осыдан кейін не боларын білген болсам ондай ойдан бірден бас тартар едім-ay...





4




	Сол күні біз «көпір тарту» ойынын ойнап отырғанымызда жер сілкінді. «Көпір тарту» ойыны деген тақтаны тең квадрат сызықтармен бөлу. Қызыл тастар ақ тастарға қарсы ойнады. Тастардан ақ және қара көпір салу керек. Бұл ойынға өзгергенге шейінгі Мориді үйрету маған оңайға түспеді. Бұл да оны тәрбиелеудің бір жолы еді. Қандай тәрбие дейсіз ғой? Жатпен күреске тәрбиелеу еді. Жат жандар қашанда Мори өмірінің табиғи арнада алға жылжуына кедергі болмақ. Сондай кедергілерді жеңіп алға қимылдау үшін не істеу керек? Сені бұрышқа апарып тыққан кезде ол тығырықтан шығудың жолы қалай? Кейде өзгелерді басып озу керек болады. Демек, бұл ойынды өзінше бір өмір оқулығы деуге келеді.

	Шытырман «Көпір тарту» ойынын ақыры Мори үйреніп алды. Оның тастары менің тастарымды жиі шабуылдаумен болды. Ұта бастады. Мен ызалана бастадым. Терлеп те кеттім. Мори берілер емес

	...Дәл осы кезде жер сілкінді. Жоғарылы-төмен сілкіп тұрды. Бейне бір су бетіне орналасқан сал үстінде тұрғандайсың. Әне-міне тұңғиыққа кететіндейсің. Ескі әдетіммен мен Мориге жер сілкінуі жайлы әңгіме қозғадым.

	– Бұл жердің сілкінгені. Жердің жоғарғы қабаты қозғалып тұр. Енді бұл құбылыс қалай орын алды дейтін болсақ...

	Мори бар ынтасымен тыңдап қалған. Бірақ, салқын жанарында тұнған парасат бар. Мен қызарып кеттім. Осы кейіптегі Мори бала былдырына үлкен төзіммен ден қойған дана Сократтай. Менің надандығымды жаңа бір белеске көтергісі келіп отырған данышпанның өзі. Абырой болғанда осы сәтте телефон безілдеп қоя берді. Мен тығырықтан шықтым. Сыпайы үнді жас жігіттің дауысы. Дәу де болса дауысын қоңырлатып әдейі сөйлеп тұрған кәсіподақ шенеунігінің бірі болар.

	Егер дүмпу күші сегіз баллға жетсе Токио телпектей ұшады. Үкімет әскерді аяғынан тік тұрғызады. Осы аласапыранды пайдаланып олар әскери төңкеріс жасамақ. Бұл оқиғаның алдын-алуға Жапонияда ешкімнің құдіреті жетпек емес. Зілзала, әскери төңкеріс нәтижесінде революция басып-жаншылады. Зілзала салдарын тек әскерилер ғана пайдалана алмақ, оны революциялық топтар пайдалана алмайды. Осыдан келіп біз мынадай қорытынды жасауымызға болады. Зілзала салдарынан бас көтерер күштерді ауыздықтау үшін соған пара-пар өзге бір апатты күшті іске қосу ләзім. Ол екінші апатты күшті бақылау біздің қолымызда екенін көрсету керек. Басқа жол жоқ. Жер сілкінісіне тең келердей қуатты күш адам қолында жоқ. Жобаны Токио аймағында ғана іске асырған жоқ. Біздің революциялық топ бақылауындағы бір атом бомбасы халық игілігіне жұмыс істеуі керек. Осынау жер сілкінісіне пара-пар турақсыздық факторы Токионы жер жастандырмақ. Бұл біздің қолымыздағы көзір болмақ. Осындай жоспар контрреволюциялық топтардың басында бар шығар, бірақ, біз бұл сценарийге он жыл бойы дайындалдық емес пе? Біздің топ революциялық болғандықтан да біздің бағытымыз бірден-бір дұрыс бағыт, теория жүзінде де іс жүзінде де. Біз сіз контрреволюциялық қарақшылар қоқан-лоққысынан қорықпай біздің жиынға қатысады деп үміттенеміз. Біз бұ жиынға сіз тәрізді зиялы қауымның маман өкілінің қатысуына зор мән береміз.

	– Маман дейсіз бе? Қайдағы маман болыппын мен? Мен 18 жастағы бозбаламын, – деп жан дауысым шығып кетті менің. Құбылысқа ұшырағалы бері дауысымның табиғи шығуы осы. Дәл осы сәт өзімнің тәнім ғана емес, жанымның да 18-де екенін анық сезіндім.

	– Не дейсіз? – телефондағы үн өзінің жасанды қоңыр қалпын өзгертіп жас жігіттің табиғи үні болып шықты. Абыржып шықты. – 18 жастағы баламын дейсіз бе? Не деп тұрсыз басты қатырып? Сіз атом стансасының бұрынғы инженерісіз ғой!!

	– Сенбесеңіз сол айтқан мамандыққа байланысты бір сұрақ бере қойыңыз!!! Сол білімнен бір нәрсе қалса өзім де оңбай мәз болар едім. 18 жасар бала басында не қалды дейсіз!!!

	– Хм...Қырт...

	Бейтаныс жігіт мен сирек естіген осынау бір балағат сөзбен әңгімені доғарып, телефон тұтқасын тастай салды. Ха-ха!! Сенбегені ғой, мен шындықты айтып тұрсам да сенбеді сабазың!! Енді маған телефон шалған революциялық топ атом стансасы туралы ақпарат бермегенім үшін мені жау санамақ. Оған қарсы жақтың қырына іліккенім аян. Бұл заңдылық. Қайткен күнде де олардың бірі мені қырына алары заңдылық. Бірақ ол байғұстар мені емес, 38 жастағы бұрынғы маманды қырына алмақ. Демек мен толық қауіпсіздік жағдайындамын, ха-ха!!!

	Біз Мори екеуміз жиын өтіп жатқан ғимарат маңына жақындадық. Жиын алдындағы енді ери бастаған үйінді қар үстіне шығып, жасы отыздар шамасындағы бір кісі сөйлеп тұр. Қарларына «антиполиция» деген шүберек байлаған жастар оны қағып жіберіп қар үстіне қалпақтай ұшырды. Пақырдың басы қарға кіріп кетті. Сұр бет бәкене ғана кісі. Еңкіштеу, отырып жұмыс істейтін болуы керек. Ерсілеу етіп мұрт өсірген; сананың екіге бөлінуінің салдары. Ерсілеу мұртына қарап тұрып мен оның өңіне назар аудардым. Кең маңдай, кесек қыр мұрын. Мінезінің тіктігін көрсететін сөйлеу мәнері де ерекше, ашық үнмен қадап-қадап айтады.

	Төңкерісшіл партия өзіне қарсылас партияны құлатуға тырысады. Бұл табиғи нәрсе. Онсыз партия партия бола алмас еді. Алайда темір таяқты қолға алып бас жарып, қол сындырып жатудың қажеті қанша? Оның орнына қарсыластарының штанын түріп қойып дүре соғу керек!! Шамасы келсе осы тірлігін жалғастыра берсін. Осындай дүреден жалыққан саналы студенттеріміз мүмкін біздің қатарымызға өздері келер?? Осындай мүмкіндікті ұмытпаған жөн. Ал енді басы жарылған, аяқ-қолы сынған белсенділерден біздің партияға не қайыр?? Өлгендерден сірә да қайыр жоқ. Осыны сіздер ұғар деп ойлаймын. Сіздердағы саналы студенттерсіз ғой. Осы арада қызық болды. Алғы шепте тұрғандар шешенге қарсы айқай салып тұра ұмтылды. «Біз ешкімнің басын жарып, қолын сындырғанымыз жоқ!! Өлтірген де жоқпыз!!! Қарсыластар партиясы дейсің бе?? Дүре соғу керек дейсің бе?» деп келіп шешенді қағып жіберіп ұшырып түсірді. Шешен омбы қарға құлады. Іле атып тұрып үсті-басының қарын шашқан иттерше дүр сілкінді. Антиполициядан сәл аулақ кетті де ештеме болмағандай сөзін жалғастыра берді. Бірақ қайтадан антиполиция жақындады. – Мен сіздердің топтарды татуластырудың тамаша әдісін таптым. Өзара жауласушы А және Б топтары өз қатарынан бес-бестен кісі шығарып бір-біріне жібереді. Бір топ екінші топтан аманатқа адам алады. Содан кейін жау жағындағы өз жолдастарының жағдайын ойлағандықтан да мәмілеге келгендермен адам тәрізді келіссөз жүргізбек. Егер сіз қарсы жақ елшілерін құшақ жая қарсы алар болсаңыз онда сіз ақылды жанға тән әрекет қылғаныңыз. Мао Цзедун шетел қонақтарын ылғи да жарқын жүзбен қарсы алған. Жау жақпен жауласудан өзгені білмейтіндер ақылсыз жандар. Алайда сіздер мүмкін Мао идеясына да қарсы боларсыздар? Өзге топ елшілері күн өте келе қарсы жақ идеялары дүре соғатындай сорақы емес екендіктеріне көздері жетпек. Нәтижесінде елшілер қарсы жақтарды қосатын күшке айналмақ. Солай емес пе? Келіспейтін болсаңдар айтыңдар! – Сен ұйымдастырушылықтан мақұрым жан екенсің!! Дүниеде не болып жатқанынан бейхабар екенсің!! Революцияшыл топқа қарсы тұрған контрреволюцияшыл қарақшылар ғана бар!! – деп, мына шешеннің сөзі өтіп бара жатқан антиполиция бет бақтырмай тағы да дүрсе қоя берді.

	Шалғы мұрт шешен төртінші-бесінші рет қарға құлап тұрғаннан кейін сүйретіле басып үстіндегі қарды қаққыштап бізге, Мори екеумізге таман жақындады. Байғұс біз екеумізден басқа оның сөзін тыңдап тұрған жан жоқ екенін көрсе керек. Көзілдіріксіз қалған адамның сығырайып шұқшиып қарайтын әдетімен тіл қатты:

	– Революцияшыл топ қалың бұқара халыққа жүгінеді, әсіресе, зиялы қауымды өз қатарына тартуға тырысады, солай емес пе?? Сіздіңше қалай, бәрін де керісінше жасау керек емес пе?? Белгілі бір топ өздерін қоршап тұрған шарбақты сындырмайынша қалайша қанатын кең жая алмақ? Ат төбеліндей зиялы қауымды қатарына тартқаннан шаруасы түгенделмейді. Одан да сол зиялы қауымға кең өріс беріп, еркіндік беріп өз идеяларын насихаттатпай ма?

	Алғашында мұртты шешеннің сөзі тікелей маған арналған екен деп қалдым. Іле қателігімді ұқтым. Ол партия өз қатарына тартуды мақсат еткен ат төбеліндей зиялы қауымның бір өкілі Мориге арнап айтып тұр екен. 28 жастағы Мори мұртты шешенді жымия тыңдап түсіністік танытып қостап тұр. Моридің үнсіз езу күлкісі мұртына танаудан аққан қаны қатқан мұртты шешенге жақсы әсер етсе керек. Оның да өңі жылып қоя берді.

	Сол-ақ екен антиполиция жетіп келіп мұртты шешенге бір нәрсе, бізге бір нәрсе айтты.

	– Жиынға қатысушылар! Залға кіріңіздер! Ал, сен болсаң жиынға қатысушыларға да кедергі жасама!!!

	Антиполиция мұртты шешенді итеріп үлгергенше Мори оның қолын қысып үлгерді. 18 жасар менің тамағым құрғап қалды.





5




	Залға кіре беріс холлда қатарласа екі ұзын үстел қойылған. Екі үстел арасымен өткенде сіздің қолыңызға бір топ парақ береді, ал сіз болсаңыз жиынға қатысқаныңыз үшін жарна төлейсіз. Мендей сараңдарға бұл тірлік онша ұнаған жоқ. Дегенмен Мори екеуміз үшін 200 иен төледім. Кенет, Мори шалбарының қалтасына қолын салды да (кешеге дейін менің шалбарым болған ол) 5000 иенді үстел үстіне қойды. Менің жан дауысым шығып кетті. Ого, ха-ха!! Қабырғада жалғыз-ақ ұран жазулы тұр. Шамасы болашақ сценарист Ооно өзінің жазғыштығын бұ жерде де көрсеткісі келген-ау. ЯДРОЛЫҚ ҚУАТ БИЛІКТЕН ТЫС ЖАННЫҢ ҚОЛЫНА БЕРІЛСІН! Мінеки ұранның көкесі. Бұндай қадамға жер бетінде бара қояр саяси режим табыла қояр ма екен? Тереңдеп ойлансаң найзасы шошаңдаған металл қарақшылар осы ұран талабын орындап жүрген жер бетіндегі жалғыз жұмыр бастылар болып шығады. Ол металл жандарға қарсы тұрған менің өзім емес пе?? Сонда осы ұран бойынша мен қолға найза алып металл тағынып ядролық қаруды өзім-ақ ұрлай салуым керек екен ғой. Енді, неге екені белгісіз, осы жиынды ұйымдастырушылардың сол металл қарақшылар екеніне күмәнім қалмады. 18 жасар қазіргі мен баяғы металл қарақшыларға тойтарыс берген жан екенін қайдан білсін.

	Отырар-отырмастан жүрек тұсым сыздай жөнелсін. Есікке жақын отырғаным дұрыс болар ма. Жанымда отырғандарды мазаламайын деп қолымды көйлек ішіне сұққаным сол саусағым бөртпектерге тиіп жаман ауыртты. Ышқынып ішегімді тарттым. Қалада қар жауып қырықаяқтар қаптап кеткені есіме түсті. Бар пәле жаңа көйлекте еді. Жасыма сай сәнді көрінемін деп мына сәнқойлар киетін көйлекті киіп нем бар еді. Осынау трикотаж көйлекті Калифорния зертханасының дүкенінен алған болатынмын.

	Осы көйлекті бүгін шкафтан ала бергенімде бір жайсыз сезімді бастан кешкем. Бірақ 18 жастағы жанда ми бола ма!! Осы көйлекке қатысты көңілсіз оқиғаны еске алмастан көйлекті жалаң етіме кидім де алдым. Енді міне үсті-басым дуылдай бастағанда осы көйлектің құпиясын еске алдым. Көйлекті Америкадан келген күні кигем.

	Киіп алып бастығымның үйін көшіріскем. Бастығыма ұнайын деп жүгіріп жүріп зат тасыдым. Бақшада өсіп тұрған камелия жапырағынан жағама қырықаяқ түктері түсіп қыши бастаған еді. Көйлегімді шешіп қаққыштап жатуға жұрттың көзінше ұялдым. Сол күн мен үшін сәтсіз күн болды. Америкада практикадан өтіп келгенімді бастығым елеген жоқ. Мені небәрі ядролық шикізаттарды тасуға жауапкер етіп тағайындады. Нәтижесінде мен сәуле алдым. Демек, сол күні көйлекке жабысқан қырықаяқ түктері сақталғаны ғой. Адам өмірінде сондай бір сәтсіз күн болады екен ха-ха!! Төсім мен қарнымды қышытқан бөртпектерді еппен сипаймын. Мори екеуміздің жиынға келіп отырғанымызды ұмыттым. Тұла бойым тура жалынға оранғандай.

	Осы тұста залда бір оқыс өзгеріс болды. Мен залға бір жау топ кіріп кеткен шығар деп қалдым. Менің төңірегімдегілердің бәрінің түсі өзгеріп кетті. Бәрі дегенім – дөңгелек көзілдірікті жалпақ бет кемпір, алдына алжапқыш таққан жігіт, жасы қырықтар шамасындағы теке сақал кісі, одан әрмен белсенді студенттер түгел бір түрлі өзгеріп сала берді. Бір сойқан болатындай мен демімді ішіме тартып ала қойдым. Моридің жанында отырған студент қызға көз салсам, ол да әлденені үрпиіп тосып қалыпты. Бет әлпінде мұрны мен ерні бедерленіп көрінетін қыз бала Мориден көз алмай қарап қалыпты.

	Осы жерде тосын бір оқиға бола қалса мен не істеуім керек, ол жайлы ойланбаппын. Себебі ойлағаным жалғыз ғашығым Ооно болғандықтан жиын сахнасында жарыса жақсы рөлдер ойнап жатқан жұртқа онша мән бермеппін. Бәрінің ұрандары – ЯДРОЛЫҚ ҚУАТ БИЛІКТЕН ТЫС ЖАННЫҢ ҚОЛЫНА БЕРІЛСІН! Сахнаға кеше Сикокудан келген өкіл шықты. Оның бір жапырақ бетінде көзге түсетін нәрсе мұрны мен бадырақ көзі екен. Бадырақ көзін одан бетер бадырайтып алдымен ол залға қарады. Сахнаға оған еріп бес кісі шықты. Ооно да шықты. Болашақ сценарист те дәу көзілдірігінің сыртынан көзін бадырайтып залға шұқшиды. Мен енді түсіндім. Олардың екеуі де бір кісіні іздеп тұр. Кімді дейсіз ғой. Мәссаған мені іздеп тұр. Құбылыстан бұрынғы атом стансасының инженері болған мені іздеп тұр. Залға қарап шұқшиғандары сонша байғұс Ооно орындыққа сүрініп құлап қала жаздады. Маңындағы бозбала қолтығынан сүйеп қалды. Сценарист оған салқын ғана бас изеп қолын тартып алды. 18 жасар мен мәз болып қол шапалақтап жіберіппін. Ол – ол ма, мен шыңғырып айқайлап жіберіппін. Жарайсың қарындас, тамаша!!! Алайда менің бұл сөзімді ит түсінбесе адам түсінбес еді. Залда адам тілін ұғатын ит болмағанына өкіндім.

	Саз әуені залды басына көтерді. Анау-мынау емес Бетховеннің өзі! Мори жыл бойы тыңдаған шекті квартетке арналған соната. Моцартқа жету үшін Мори алдымен осыдан бастаған. Сонатаның алғашқы такттары залды дүр сілкіндірді. Содан кейін жіңішке шектер тақырыпты дамытып әкетті. Ұйымдастырудағы сценарист қолтаңбасы байқалады. Ооно қойған нағыз спектакль. Залдың төбе жағында боран соққандай болды. Қағаз парақтары қалқып ұшып жүр. Бұрынғы ұран өзгеріп кетіпті. Оның орнында ЯДРОЛЫҚ ҚУАТТЫ БИЛІК БАСЫНДАҒЫЛАРДЫҢ ҚОЛЫНА ЕМЕС, БІЗДІҢ ҚОЛҒА ДА ЕМЕС, КОНТРРЕВОЛЮЦИЯЛЫҚ БҰЗАҚЫЛАР ҚОЛЫНА!

	Шекті саздардан кейін қаһарлы екпінді дауылдай такттар. Қарша жауған қағаз парақшалар астында сахнада тұрғандар мына оқыс оқиғадан не істерін білмей сасқалақтап қалды. Әншейінде кербез паң көрінетін Оононың өзі зәресі ұшып шыңғырып жіберді.

	– Антиполиция! Антиполиция!

	Байғұстың дірілдеп кеткен ерніне көзім түскенде жүрегім аяныш пен махаббаттан шым етті.

	Сахнадағы жас жігіттер міз бағар емес, антиполиция болса сасар емес. Тәртіп орнатуға асығар емес. Жалғыз ғана Сикокуден келген өкіл ғана бұ не деген масқара деп дауыстап айқай салды. Кенет Мори орнынан тұра беріп жанындағы студент қызды иықтан кушақтады. Қыз болса Моридің қайратты денесіне жабыса түсті.

	Залдағы жарық сөнді. Бұл да спектакль еді, бұ жолы шабуылшылар қойған спектакль еді. Ток шатырлап қараңғы залда найзағай ойнағандай. Найзағай шатырлап қайта-қайта ойнады.

	Әрбір жарқ еткен сайын залдағы топтың қимылын байқап қаламын. Тас қараңғы болғанда әлгі көргенім көз алдымда қалады. Тура кино көргендей. Қуатты саздан шуыл естілмейді. Сен бейне бір мылқау кино көріп жатқандайсың. Мылқау кинода оқиға өрби түсті. Залдың о жер бұ жерінде төбелес басталды.

	Төбелесіп жүргендер әрине әр түрлі революциялық топқа жататын жастар. Қалған топ бас сауғалап қашып бара жатқандар. Мына дозақ залдан қашып есікке ұмтылып бара жатқандар. Зал ішінде қарулы топтар қақтығысы жүріп жатты. Бұл аласапыран арасында қарапайым жиынға қатысушылар қауіпсіздігіне кепілдік беру қиын еді. Жарық пен қараңғылық шарпысып тұрды. Күткендей-ақ маған да бір жұдырық тиіп кетті. Ашуым келіп айнала беріп мен де алдымда тұрған біреудің тұмсығын жапыра салдым. Жалп етіп қараңғылық түсті. Қайта жарқ етті. Менің де тұмсығыма жұдырық сарт ететін шығар деп қорғана қалсам әлгі мен ұрған жерде жан жоқ. Қараңғы қайта түскенде:

	– Мори! – деп қараңғыға қарап айқай салдым. – Тайдық... таптап кетпей тұрғанда!!

	Жарық қайта жанғанда бұ кезде маған тақау келіп қалуға тиіс Мориді көре алмадым. Іле қараңғылық қайта басты. Көз алдымда ию-қию төбелес қалды. Көзім жыпылықтап тұрып қалыппын. Жарық қайта жарқ еткенде сегізінші қатар шамасында студент қызбен қатар кетіп бара жатқан Мориді көрдім. Олар сырттай мына қырғын төбелес құрбаны болудан қорыққан көпшілікке де, төбелесіп жүрген бұзақыларға да ұқсамайды. Мори алдында тұрғандарды қолымен оп-оңай ысырып кетіп бара жатыр. Өзгерген Моридің қолы қарулы болса керек, жолында тұрғандарды қақ жарып барады. Құлап түскендер Мориге жармасаудан аулақ. Моридің қолының қарулы екенін содан байқауға болады.

	– Мори! – деп Бетховеннен де асыра бақырдым. – Мори! Мори деймін!!! Қайда барасың??

	Шам жарқ етті. Мори болса менің дауысымды естімегендей бұрылмады. Оң қолымен қолтығына кірген джинсилі студент қызды қорғаштап есікке беттеп барады. Шам сөнгенде мен «Мори, Мори!!» деп ию-қию аласапыранның арасынан баламның соңынан ұмтылдым. Бірақ, жұртты жарып өте алмадым. Кімді итерсем ол мені кері итерді. Топ арасынан мойнымды тасбақаша созып «Мори!! Мори!!» деп қақылдаудан басқа дәрмен жоқ еді. Кенет Мори маған бұрылды, бірақ оның көзқарасы әкеден бас тартқан жанның салқын көзқарасы. Қырын қарады. Сақалы қырылмаған иегі көрінді де тобырға сіңіп кетті. Терлеп буынып тұла бойым дуылдап тұрып қалыппын. Моридің бас тартқаны мені қазық қып жерге қағып кеткендей. Осыған дейінгі оның толып жатқан ұсақ-түйек қарсылықтарына мән бермейді екенмін. Енді басқа ұрғандай далмын. Бала күнінен Мориде бір мінез болатын, қырсығып әке ырқына көнгісі келмейтін. Мен болсам ондайда оның бетін қайтарып өз ырқыма көндіре беретінмін...

	– Албырттар қосыны!!! – деген ащы айқай залды басына көтерген Бетховен сазын тіліп түсті. – Албырттар қосыны!!! Албырттар қосыны!!!

	Мори тастап кетіп жаныма салған жараға «Албырттар қосыны» деген айқай тиіп кеткендей. Бұл соққы үстіне соққы болды. Шам қайта жарқ еткенде дүрліккен жұрт ошарыла сахнаға бұрылған екен.

	Сахнада опыр-топыр. Ха-ха!! Сахнадағы тобыр аласапыранды пайдаланып пышақтасып жатпаса нетті. Пышақтаспаса да қырғын төбелес жүріп жатыр. Олардың қайсысы «Албырттар қосыны» екені белгісіз. Ес-түссіз Оононы біреулер төбеге көтеріп тобырдан жоғары ұстап алып келеді. Юбкасының етегі түріліп қыздың жуан сатаны жарқырап келеді.

	– Иттер!! Ұяттан безгендер!!! Тоқтатыңдар!!! – деп айқай салдым. Оны қаперіне ілген жан болмады. Қыздың жарқыраған сатанын көрген 18 жасар мен өзіме де түсініксіз бір ашу-ызаға булығып алға ұмтылдым. Алға ұмтылғанда бұрынғы жасанды тістерім емес, өз тістерім ақсиып айқайлап ұмтылдым.





6




	Алға ұмтылған мен бір кезде ырғып сахнаға шықтым. Сол-ақ екен кеудеден тиген соққыдан еденге мұрттай ұштым. Атып тұрып сахнаға тағы ұмтылдым. Бірақ, қарулы аяқтар бастан, иықтан тиіп шалқамнан түсірді. Қайта ұмтылдым. Бұ жолы сақтық жасап сахнаның кернеуінен ұстап сілтенген аяқтардан басымды қорғап ұмтылдым. «Албырттар қосынының» адамы болуы керек бір қырықтар шамасындағы еркек сахнадан еденге тура басымен түсті. Тура менің алдыма құлады. Сұп-сұр өңіндегі менің көзіме түскені оның тарғыл, бажырайған мысық көзі еді. Менің көзіме көзі түскенде одан бетер бақырайды. Сөйткенше төбесі еденге соғылған сорлы:

	– Ой-и-и!!! – деп жан дауысы шығып кетті. Еденге тағы бір кісі құлап түсті. Оны жабылып тепкілеп жатыр. Сикокуден келген өкіл болмаса нетті таяқ жеп жатқан!! Таяқ жеп жатса да ашулы көзден оты шашырап қарсыласып бағуда. Шынында да тепкі астындағы Сикокуден келген кішкентай денелі өкіл болып шықты. Қолындағы қару тәрізді бір нәрсемен өзін тепкілеген аяқтарды ол да пергіштеп жатыр. Қолындағы не нәрсе деп шұқсисам, мәссаған, тіс протезі болып шықты. Ауызындағы протезін шешіп алып сабазың қаумалаған дұшпанға қарсы ұмтылған. Мен Сикокуден келген өкілді тапқырлығына бас шайқадым.

	– Полиция келді! Арандап қалмаңдар!! – деген менің желке тұсымнан айқай шықты. Динамик сазын көміп кеткен бұл әжептарқы айқай аласапыранды су сепкендей басты. Сойқан тоқтай қалды. Қарақшылар жетекшісі шегінуге бұйрық берді. Динамиктің дымы өшті.

	Шам тағы сөнді. Жұрт шу етті. Қарғап-сілеп, сыбап жатыр. У-шу біразға созылды. Сахнада ойран салған қарақшылар енді ытқып есікке қарай секірді. Төменде тұрғандарды таптап кетуі мүмкін еді. Мен аяқ астында қалмас үшін сахнаның бос қалған тұсына қарай қараңғыда қарманып ұмтылдым. Сөйткенше мұрттай ұштым.

	– Ит! Фашист! Кеще!!! – деген боқтауды естідім. Жындана жекіген бұл кім дейсіз ғой. Ооно еді.

	Мен құлаған жерімде топырлаған аяқ астында қалмас үшін төрттағандап әлгі Ооно дауысы шыққан тұсқа қарай еңбектедім. Кенет майқұйрыққа қадалған нәрседен жаным шырқырап кетті. Бұ қадалған нәрсе Сикокудан келген өкілдің қолында көрген протез-тіс болмаса нетті. Көзді ашып-жұмғанша алға қарай ытқып кетпегенімде әлгі қадалған тіс тәнімнен тән жұлып қалатын еді. Сәтін салғанда өкілден өзге жұрт шайқасты тоқтатқан. Мен әлдекімнің аяғына қақтығыса жүріп алға жылжыдым. Мені теуіп жатқан ешқайсысы жоқ. Саусағымды езіп кетпесін деп түйілген жұдырығыммен жер тіреп еңбектеп келемін. Иығыммен үстелді құлатып кеттім. Ол барып біреуді соқса керек:

	– Ит! Фашист! – деп сыбаған үн шықты.

	Мен оқиға болған орыннан алыстайын деп шапшаң домаланып аулақтадым. Қараңғыда қолым әйел адамның жұмсақ жонына тиді. Таныс Ооно қыздың жотасы.

	– Бұл мен ғой!! Неде болса кетейік бұл арадан!! – дедім. Бұ жолы дауысымды шамам келгенше құбылыстан бұрынғы қалпына жақындатуға тырыстым.

	Қыз үндемеді. Мен оны қыпша белінен құшақтап көтеріп тұрғыздым. Қараңғыда сахнаға қарай жылжыдық. Сахна қауіпсіз еді, төбелесушілер түгел бұ кезде залға түсіп кеткен. Ооно менің қолтығымда маған үнсіз жабысып алып өкшесі тықылдап жүгіре басып келеді. Күрескер қызсың-ау, бірақ қазір халің мүшкіл деп ойлап үлгердім. Өзіме жабысып алған қыздың әсерінен жаныма бал тамғандай болса да, кеуде тұсым дуылдауын қояр емес. Сахна сыртына шығып алғаннан кейін енді бұл арадан қалай шығуды ойлау керек еді. Зал жақ тағы дүрілдеп кетті. Сөйтсек ішке полицейлер тобы басып кірген екен.

	– Оңға қарай ұмтылайық!!

	Қараңғыда жоғары қарай алып шығатын бұрама баспалдаққа соқтықтым. Баспалдақ қырында іштей жарықтанған жазу шалынды. Үңілсем ӨМІРГЕ ҚАУІПТІ, ТОК ТАРАТУ ОРНЫ! делінген. Ооно екеуміз иін тіресе бұрама баспалдақпен жоғары ұмтылдық. Бір кішкентай дүңгіршекке кірдік те есікті іштен жаптық. Астымызда – аяқ дүрсілі. Бейне бір «Макбеттің» бірінші бөлімі басталайын деп жатқандай. Осы дүрбелеңді пайдаланып Ооно қызға артылуды ойладым. Оны зорлап кішкентай төсеніші бар еденге отырғыздым. Содан кейін:

	– Үсті-басы толған металл полицейлер токпен қоршалған біздің дүңгіршекке кіруден қорқады! – дедім.

	Сонда арамызда не болды дейсіз ғой! Біз құшағымыз айқасып ойымызға келгенді істедік. Жартылай шешінген қыз кенет жөтеліп қалған. Мен оның аузын-аузыммен жауып тұншықтырып сүйіп жатырмын. Бұдан бұрын төсекте табысып жүргенде біз сүйіспейтінбіз. Сүйісу деген тазалыққа қайшы нәрсе деген түсініктен аттап өте алмайтынбыз. Енді міне ернімізге-ерніміз жабысып қалған. Іштей үлкен жаңалық ашып жатырмын, адам табиғатын бұрынғыдан да тереңірек түсінгендеймін. Оономен тар жерде табысу өмірге көзімді ашқандай. Осы шынында да қыз тәні ме, қарапайым жер басып жүрген адам тәні ме? – деймін өз-өзіме сұрақ қоямын. Осындай тәнге ие адам баласы неге ғарыштық өлшеммен өмір сүре алмақ емес? Менің жаным Ооно тәніне кіргенде ғана мен тірлік, болмыс мәнін ұққандай болдым. Ғарыштық құдіретке қаратып былай деймін: Енді түсінікті. Мен өмірде ешқашан дәмін татып көрмеген ләззат алдым.

	Біз киініп алып құшақтасып отырмыз. Бұ кезде төменде залды астын-үсті етіп жатқан полицейлер екпіні байқалады. Біз отырған тұсқа біреу көтеріле түсті де қайта шегінді. Ток тарататын орыннан сескенсе керек. Электрик өзінің жұмыс орнына иемденсе керек залда шам жанды. Полицейлер қашып үлгірмеген жиынға қатысушыларды ұстаған. Полицейлердің өзара берген бұйрықтары естіледі. Біз отырған титтей бөлмеге де жарық түсті. Сол жарықты пайдаланып Ооно мені толық көрді. Өзгерген сықпытымды көрді. Қыз қолын созып желкемнен сипады да:

	– О, байғұс!! Саған не болған?? – деді.

	Қыздың үнінен менің 18 жасар бозбалаға айналуыма деген қарсылық сезілмеді. Керісінше бұл өзгерісті мақұлдаған сыңайы бар.

	Мен оның сұрағына жауап беруге деген құлқым болмады, оның орнына қыздың икемшіл нәзік қыпша белінен тағы құшақтадым. Бауырыма басып тұшырқандым. Не болғанын айтудың орнына көзімнен бір түйір жас ыршып кетті. Ол түйір жас қыздың бетіне тигенде ол да жылады. Көз жасы сырғып ерніме тамды. Мен ғашығымның сол ашқылтым көз жасын сүйдім. Дәмін таттым.

	Қыздың көз жасы менің мұрын ұшыма тамды. Осы сәт, о, құдірет менің тұла бойымды сыздатқан дуылдың ізім-қайым болғанын аңғардым. Қыз құшағының құдіреті денемді дызылдатқан қырықаяқ уын жеңгенін аңғардым.





V тapay


	Төңкерісшілер менен сақтанатын сияқты





1




	Ооно құбылысқа ұшыраған тән мен жанға аса мейірімді, демократиялық тұрғыдан қарады.

	– Егер жігіттерді тұтқындаған болса онда оларды дереу құтқару шараларын қарастыру керек, – деп бұйырды ол өз-өзіне. Мен болсам – құтқаратын жігіт мына алдында тұрған өзгерген жан емес пе? Ешбір ұйымға да жүгінбей оны өз қолыңмен құтқара аласың деп айқай салуға әзер қалып іштей тындым. Біз отырған кетекке полиция көтерілген жоқ. Қалай келсе солай сап түзеп есіктен шығып кеткен болар.

	– Полицейлер үстеріндегі темір-терсектерін ток ұрар деп қорқып бұнда көтерілмеді. Сенің айтқаның келді...

	– Ой, олар шынында бүлікшілдерді түгел ұстағысы келсе андай-мұндай қатерден қорықпас еді.

	– Сонда қалай... Сіздің қисыныңыз бойынша олар үстеріндегі темір-терсектерін түгел шешіп тыржалаңаш осында көтерілуі керек пе!!! Жоқ, залды басып алғаннан кейін олар бұрыннан көзге түсіп жүргендерді ғана ұстады да, соған риза болды. Демек, тұтқындалғандарды құтқару керек...

	– Сонда... көзге түсіп жүргендеріміз кім? Олар қай топқа жатады? Сіздің топқа ма, әлде қарақшылар тобына ма?

	– Егер билікпен ауыз жаласқан контрреволюциялық топ тұтқындалған болса оған біздің басымыз неге ауырады?

	– ...Бұндай жағдайда бүгінгі жиынды ұйымдастырған Ооно ханым мында рақаттанып жасырынып жатқанда полиция кімді тұтқындап тынышталуы мүмкін?

	– Саяси топтар арасында мен соншалықты көзге түсетін тұлға емеспін. Менің достарым да, жауларым да, қауіпсіздік қызметі де мені соншалықты маңызды тұлға деп білмейді.

	– Мен бұған сенбеймін. Мен сенің қол астына сенің тобын ғана емес «Албырттар қосынының» да қарайтынына зәредей күмән келтірген емеспін.

	– Мені өйтіп арандатпаңыз!!! Біздің қозғалыстың не екенін біліп алмай жатып ондайды айтудың қажеті жоқ.

	– Олай болса құтқару ісімен өзің айналыс.... Қолға түскен менің емес, сенің жолдастарың... Мен сен басқаратын топ жұмысын көптен сырттан бақылап келемін. Өзімді ешқашан қуыршақ басшы есептеген емеспін. Алайда залда қақтығыс басталып кеткенде мен «Албырттар қосынының» ұрандарын естідім. «Албырттар қосыны» төңкерісшіл әскери құрама екені және оған сіздің де кіретініңіз маған аян. «Албырттар қосынын» мен он жылдан бері білемін.

	– Онымен не айтпақсыз? Тіптен менің тобымның «Албырттар қосынына» қатысы бола қойсын... онда тұрған не бар?? Мазамды алмашы!! Мен кеттім... жігіттерді құтқару керек...

	Мынандай сөз саптасыңмен арамызда болған сондай сәулелі сәттердің шырқын бұзбашы!! Мені құтқармасаң құтқармай-ақ қой...

	Кешігіп те болса қарсы шабуылға шықтым. Неге өйттім? Кім біледі, шыбық тимей шыңқ етпе бозбалаға тән мінез болар...

	– Менің де мазамды алуды доғарыңыз!!! Бұған дейін қатты айтпасам ұялғаным шығар...

	– Жарайды... жарайды... кеттік!! Не десең о де, менің сенімен ойыным келіп тұрған жоқ!!

	Мына екі адам әрең сыяр дүңгіршекті сыртынан электрик құлыптап кеткен болса қандай рақат болар еді деп дәмеленіп есік тұтқасын бұрап қалсам ашылып кетті. Менің арманым Ооно қызбен осы тар дүңгіршекте таң атқанша жату еді. Әттеген-ай, деп 18 жасар бозбала ретінде қиналдым. Дүңгіршектен шықтық.

	– Ток таратқыш маңында меніңше шам болуға – тиіс!! деді Ооно. Айтқаны келді, шынында да ток таратқыш қасында ілулі тұрған шам бар болып шықты. Шамды жаққанымда біз әлгінде ғана біз болған дүңгіршек есігінде бас сүйек пен айқастырылған жіліншік суреттері көрінді, КІРУГЕ БОЛМАЙДЫ. ЖОҒАРЫ ВОЛЬТТІ ТОК деген жазу тұрды. Сонымен не полицей, не электриктің бұл дүңгіршекті тексермеу себебі түсінікті болды. Ал біз болсақ жалаңаштанып алып жоғары вольтті сым темірлер жанында жатыппыз. Кім біледі, сондай ғажайып махаббат болғаны сол жоғары вольттардың арқасы шығар?? Ха-ха!!!

	Есік сыртындағы жазуға көзі түскенде Ооно «Ой!» деп ішегін тартып маған асыла кетті. Мен талай махаббат майдандарының майталманы әйгілі тележұлдызды аялай құшақтап, бұрама баспалдақпен төмен түсе бастадым. Қыз өз-өзіне келгенше қолтығыма қыса түсіп келемін. Өзімді 18 жасқа дәл бүгін толған жас жігіттей сезінемін.

	Осы айтқаныма иланасыз ба? Мен өзімнің тіл шеберлігім жоқ, сөзім нанымды шықпай жатса оның сіз тігісін жатқызып жіберерсіз деп ойлаймын. Бірақ сіз көзге түспес қаламгер атынан «мен өзім бұған сенбеймін» деген ескерту қыстырып қойып жүрмеңіз.

	Сіздің шаруаңыз менің айтқандарымды әдемілеп жазып отыру. Оқырмандар екеуіміздің екпінімізге мойынсұнып соңымыздан елпеңдеп еріп отыратындай болсын. Егер мен ойда жоқта о дүниелік болып кетер болсам осы сіздің қағазға түсірген жазбаларыңыз менің бұл өмірдегі рухымды тірілтер жалғыз ғана дерек болмақ. Жазбаны оқитұғын үшінші адамға мен құбылыс туралы ертегі айтып жатқым келмейді. Мақсатым мен тәрізді жанның өмірде болғанына оқырманның көзін жеткізіп қиялын астан-кестен ету. Көрдіңіз бе мен сіздердің жазғыштардың сөз саптасына түсе бастаппын. Сөйтіп бұл қолжазба оқырманға жеткенде ғана мен ақиқат өмір сүре аламын. Ол үшін сіздің үнсіз іштей күмәндеріңізге қарамастан менің аузымнан шыққан әңгімелердің бәрі қағазға түсуі керек. Сонда үшінші жақ оқырман ынтыға түседі. Сіздің күдіктеріңізді жеңіп мен жағына шығады. Сөйтіп сіздің күдіктеріңіз мен, сіз және оқырманды шыңдайтын сынақ болмақ.

	Мінеки, мен өзімді маман сезінетін саладағы менің алғашқы қадамдарым. Сіздер, жазушылар, сөз құдіретін оқырман қиялын ояту үшін қолданатын тәріздісіздер. Бұрын мен үшін, атом стансасының маманы үшін сөз дегенің түк пайдасы жоқ күл-қоқыс көрінетін. Мысалы, атом реакторының тотығуы туралы сөздер егер мамандар ол тотығуды жеңу жолын ойлап тапса сөз күйінде қалатын.

	Ал сіздерге жазушыларға келетін болсақ, сіздер қағазға түсірген сөз ылғи да қиялды оятып тұратын механизм болуға тиіс. Рас қой. Сірә бұ дүниеде сіздердің жазғандарыңызды күл-қоқысқа айналдыра салар маман жоқ шығар. Сондықтан мен ұсынған механизм пайдалы болуы тиіс. Әңгіме айтып отырған жанның өзі бұрынғы қопарғыш детанатор маман болса жазбамыз оқырман қиялын қопармағанда қайтсін!! Тағы қайталап айтамын, егер сіз менің айтып отырғандарыма сенбесеңіз сенген кісі тәрізденбеңіз.





2




	Біз ғимараттың бүйір есігінен шықтық. Аяқ асты жентек қарға тайып кетпеу үшін бүгежектеп тұйық көше аяғында тұрған үйге қарай келеміз. Ересек адамға айналған Мори осы көше бойында мені күтіп тұр деген сенімдемін. Қасында студент қызы болуы мүмкін.

	Ойым Мори жайлы болса да қолыммен құшақтағаным Ооно, жоғары вольтті ток жанында шешінгенінен шошып әлсіреген қыз. Қыз әлсіресе де әлденені міңгірлеп айтып келеді.

	– ...Бізбен осы кезге дейін бірігіп күресіп келген азаматтық ұйымдар өздерін революциялық кейбір топтардың жоққа шығаратынын түсінбейді. Алайда бізге бүгін революцияға қарсы иттер, фашистер шабуылдамағанда жиналысымыз тәп-тәуір өтетін еді. Қоғамдық пікірге кәдімгідей әсер ететін едік. Бұл өмір шындығы. Дегенмен менің бүгінгі серіктес жігіттерім осыдан жеті-сегіз жыл бұрынғы жастарға ұқсамайды. Үш-төрт жыл бұрынғы жігіттерге де ұқсамайды. Бұлар бүкіл ынта-шынтасымен бүкіл қалаға үнпарақтар таратып шауып жүреді. Кейде тымауратып қалсам төсегімнің қасында таң атқанша кірпік ілмей күзетте тұрады. Менен жасырын өздері бомба дайындап жүрсе оған мен таңғалмаймын. Тіптен, олар немесе бізге келіп қосылып жатқандар арасында атом бомбасын дайындап жатқандар болса да таңғалуға болмайды. Болса ол бомбаны жерге көміп жасырып жүруі де мүмкін...

	– ...«Жерге көміп жасырып жүруі мүмкін» дегеніңізді түсінбедім. Егер олар шынымен атом бомбасын жасамақ болса ауқымы теннис кортындай жер асты қойма казуы керек болады. Ондай жұмысты тек арнаулы техникамен ғана жүзеге асыруға болады. Керемет тілалғыш балалар. Күнделікті тіршілікте де, саяси күресте де олар ешқашан белгілі бір шектен шыққан емес. Бірақ жасырын бастары қосылғанда кім біледі атом бомбасын жасауға ұмтылуы мүмкін. Бұ жағын олар маған айтпайды. Соны сезгендей мен оларға, әй, сіздер мына түрлеріңнен атом бомбасын жасаудан тайынбассыңдар, сөйтіп мені де бір пәлеге киліктірерсіңдер деп айта алмаймын.

	Біз тұйық көше соңындағы ғимаратқа таман келдік. Мори көзге түспейді. Көкірегімде бір қопарылыс болғандай бүліндім. Есіңізде болар осыдан бір күн бұрын біз құбылысқа ұшырар алдында ғана Моридің Токио вокзалында жоғалып кетіп зәремді алғаны. Көкірегімде бір кеуек пайда болып сол кеуекке ыстық сұйық құйып жібергендей. Сол ыстық қызғаныш. Мориді қайда алып кеткені белгісіз студент қыздан мен ұлымды қызғандым. Әкесін тастап жаңа кезіккен біреудің жетегінде кеткенінен қызғандым.

	– Не болды саған? Бір жерің ауырып келе жатқан жоқ па?

	Көше шамының жарығында Ооно қыз менің бетіме шұқшия қарады. Менің жағдайымды түсініп өзінің әлсіреп тұрғанына қарамастан мені жұбатуға кірісті.

	– Мориді айтам-ау, қайда жоғалып кетті? Осы жерде күтуге тиіс еді ғой... Бұл кешегі вокзалда жоғалған Мори емес. Бұл құбылысқа ұшыраған Мори. Мен жасарсам, ол керісінше ересек адамға айналды. Соңғы рет көргенімде ол студент қызды қолтықтап шығар есікке беттеп бара жатқан.

	– Сіздің не айтып тұрғаныңызды түсінбедім. Сен айтқандай Моридің жасы 28-де болса студент қызбен кеткен болса, онда оны полиция әкетті дей бер. Қазір біз біздің жігіттерді құтқаруға кіріссек Мори туралы да бір хабар естірміз.

	– Онда екеуміздің жолымыз екі басқа екен. Мори сен үшін көптің бірі ғана, мен үшін – жалғыз. Оны өзім-ақ іздеймін.

	– Біздің балалардың әрқайсысы да мен үшін жалғыз, – деп мұңайды Ооно. – Ана таксиді тоқтат та жүре бер!! Мори болуы мүмкін жерлерді түгел сүзіп шық. Мен де біздің жігіттерді іздеуге кірістім. Мори туралы бір хабар естісем дереу саған телефон шаламын.

	Таксистке өз үйімнің адресін бердім. Таксист маған тосын сауал қойды.

	– Жас ағызатын газыңыз жоқ па? Бүлікші студенттердің қолында сондай газ жүр. Полициядан қорғанатын. Олардан кейін көлікке отырған жолаушылардың көздері қышып боқтап жатқаны.

	Осының бәрін естіп жату маған ұнамаса да үндемедім. Жас жөнімнен мен шынында да ойына келгенін істей салатын студентке айналдым. Әлгі жиындағы қақтығыстан кейін түрім кісі күлерлік еді. Сондықтан таксистке лайықты жауап бере алмадым. Қолымда темір келтегім болса да жоқ. Лажсыз дымымды шығара алмай отыра бердім.

	– Ауырып отырған жоқсыз ба? Жыныңыздың келмегені мені таңғалдырады!! – деді жүргізуші, маған көрінеу тиісіп. Кім біледі қалжыңы да болуы мүмкін.

	Менің қалжыңдауға шамам жоқ. Күйреуік ойларға беріліп отырмын. Өзгерістен кейін 18 жасқа оралған мені туған ұлым Мори тастап кетті. Қайдағы бір студент қызбен қарасын батырды. Құбылысқа дейінгі қалпыма қайта түскім келді. Құбылу дегеніңіз бір түс екен. Мен болсам өзімнің ересек қалпыма, бетін ұстарамен тіліп әйелі тастап кеткен қалпыма қайта оралғым келді.

	...Мен машинадан шығып есік алдында іркіліп қалтамнан кілтті іздегенше осындай ойлар құшағында болдым. Кілтімді есік құлпына сала бергенім сол құлыптың орнында үңірейген тесікті көрдім.

	– Ого! – деппін шошып кеткен қалпым шегіне беріп.

	Бұл – өздеріне қарсы жаудың үйін тінткен бір революциялық топтың жұмысы екені сөзсіз. Бұндай оқиғаларды газеттерден күн сайын дерлік оқуға болады. Енді осынау мыңғырған түнгі қалада өзімді өкшелеген қатерден қалай құтылуды білмедім. Оған қоса қайда кеткені белгісіз Мориді де табуым керек. Мен есік табалдырығын аттауға батылым жетпей бөгелеңдеп тұрғанымда кенет құлып орнындағы тесіктен дәлізде шам жанғаны байқалды. Есік іштен ашылды. 18 жасар мен байғұстың қорыққаннан зәрем зәр түбіне кетті. Есік ашылып қарсы алдымда Мори тұрды, әбден шаршаған Мори. Иегіне шанжаулап сақал шыққан. Өзгергеннен кейін шыққан сақал, мәссаған! Мен 18 жасар бозбала қалыпқа бейімделе бастаған болсам, Мори де 28 жасар сақа жігіт кейіпіне үйрене бастаған.

	Алдымда тұрған ересек ақылы толысқан Мориге дәнеме деместен ішке ендім де есікті жаптым. Құлпы бұзылған есікті енді қалай жабудың ретін таппай абыржыдым. Сол-ақ екен менің абыржыған түріме қарай қалған Моридің ар жағынан студент қыз шыға келді де есікті жабуға ыңғайланды. Қолында жіп, шапашот. Жіпті есіктің тесігінен өткізіп алып бір жағын шапашотқа байлап тартып жапты. Мен шынында да 18-ге енді толған бозбаладай епті қолы жыпылдаған қыз қимылына таңғалып қарап қалыппын. Үйде жоқ мына жіпті қайдан алды? Әлде өзімен бірге алып келді ме? Іркіліп бөгелеңдеп барып жағдайды түсінгендей болдым.

	Есікті шапашотпен қиратып жүрген неткен қарақшылар? Үйге басып кіріп қарсы келгенді байлап тастау қарақшы топ әдісі болды ғой!! Мына бикеш сол топтан болды ғой!! Демек менің үйімді жақсы дайындықтан өткен кәсіби белсенді басып алған болды ғой...

	– Үйге кіре алмағаннан кейін есікті лажсыз бұзып кірдік... Кілт сізде емес пе...

	Мориде үн жоқ. Студент қыз уәжін үнсіз қоштағандай. Ересек Мориде үнемі кемтар бас сүйегін қорғаштап жүретін бала Мори қылықтары байқалмайды. Моридің шешесі түнеріңкі тұйық жан болды. Оның бауыры ірі кісі еді. Тұқымындағы сол екі ерекшелік қазір Мори тұрқында көзге ұрып тұр.



	– Үйге кірсем мына құрметті бикеш қарсы болмас, Мори? Үй иесі кім екенін білетін болар... – дедім мен өзімді барынша маңызды көрсетуге тырысып. Алайда қанша салмақты болайын дегеніммен дауысымда бір қатқыл сарын сезілді.

	Мори маған сабыр сақтап күлімсірей қарады. Оның арғы жағында тұрып қыз маған тік қарады. Сұрықсыз күрек тістері ақсиып былай деп мәлімдеді:

	– Немене сіз ұсақ буржуйдай менің үйім, менің үйім дей бересіз!!! Одан да ішке кіріп тынышталып дәм татыңыз!!! Мен балалардың әкемен тең құқылы болғанына қарсы емеспін, дегенмен...

	Мәссаған мынау не деп кетті? Сонда мына қыз мені – бала, Мориді әке деп тұрғаны ма? Ал керек болса! Өзгерістен кейін біз сонда орын ауыстырған болып шықтық па!!! Әке мен бала орын ауыстырған болды ма? Қой... бұл қисынға сыймайды... – деп мен айқай салғым келді. Бірақ құбылыс дегенің қыз миына кірер ме? Мен сондықтан ол тақырыпты қозғаудан тартынып қалдым. Еңкейіп аяқ киімімді шешіп Мориге еріп залға өттім. Маған шабуылдаған қыз бала бірінші жеңіске тояттамай дұшпанын одан әрмен төмпештегісі келіп тұратындардан емес екен. Ас үйге бұрылып күйбеңдеп кетті. Қыз жиындағы қақтығыс кезінде Моридің қолтығына жабысқан қыз екеніне анық көзім жетті. Қазір үстінде манағы ұзын етек джинсі көйлегі жоқ. Үстінде испан белдемшесі тәрізді тоқыма ұзын свитер. Маған сырт беріп бұрылған кезде мен ұялғаннан назарымды бұрып әкеттім. Өйткені қыздың мүлдем жалаңбұт тұрғанын көріп қалдым. Менің юбка деп тұрғаным алдына байлаған алжапқышы екен. Әрі бұрылып еңкейіп шкафтан ыдыс-аяқтарды суырған кезде жалаңаш томпақ құйрығының төменгі тұсы қақ айырылып түгел көрінді. Жүрегім дүрсіл қағып енді қайтып ас үй жаққа қарауға дәтім шыдамады. Мори болса, өзінің бала кезінде саз тыңдап отыратын үйреншікті жерінде отыр. Жоғалған әкелік құқымды қайтып алуға ниет етіп мен енді ұлыма бұрылдым. Мына жын-ойнағың не балам-ау дегенді көзқарасыммен ұқтырдым. Бірақ Мори менің көзқарасымды дәл бұрынғы елгезек Моридің сезімталдығымен қабылдамады. Тәуелсіз ересек жанның мызғымас кейпін танытты. Құбылуға дейінгі Мори сөзбен айтып жеткізе алмайтын емеурінді дауыстан ұғатын.

	– Мына бір шошқа етін түнде шығарып қоймағаныма өкінемін, – деп ақталған қыз үстелге шошқа еті қосылған бұршақты кеспені әкеліп қойды. Мори болса өзінің өмірінде бұндай дәмді шошқа етін жеп көрмегенін мәлімдеді.

	Мәссаған, өзгеріске дейінгі Мориден бұндай жылы сөз шықпайтын еді ғой. Мына шошқаның еті сонда мен оған Жаңа жыл қарсаңында алып берген шошқа қуырдағынан дәмді болғаны ма? Осы сауалды оған қоюым керек еді, бірақ алдыма қойылған дәм бәрін ұмыттырып жіберді.

	– Мені бұдан былай құрметті қыз бала деп атамаңызшы! Ер адамның астамшылығын ұнатпаймын. Менің атым Саеко-сан. Жарай ма? Жә, не ішесіз? Су ма, әлде сыра ма? Мұздатқыштағы сыра түгел сіздікі, қысылмаңыз! Осымен сізді қатты толғандыратын меншік мәселесі де шешілді, – деді қыз.

	– Жарайды, Саеко-сан, сыра ішемін.

	Саеко менің өтінішімді орындамақ боп түрегеле берді де белін буған сүлгінің арт жағын қымтап ұстады. Мәссаған о жеріне менің көзімнің түскенін қайдан байқап қалған. Ха-ха!!

	Қуырдақты кеспе. Дәмі керемет. Бірақ тамақ ішіп отырған сабазыңның 18 жастағы ашқарын бозбала екенін де ескеру керек. Жастарға тән қылықпен мен алдымен түгел етті қарпыдым. Әйел құқын қорғаушы қыз осы тұста үлкен мейірімділік танытты. Ас үйге зып берді де қалған қуырдақты түгел алып келді. Сыраны сіміргеннен кейін 18 жасар жасөспірімге тән қылықпен аузыма келгенді соғып жібердім:

	– Саеко-сан, сіз жолдастарыңызбен бірге Мао Цзедун идеяларын ғана емес, шошқа етін қуыру жағын да жақсы игерген екенсіз!! – дедім.

	Бөлме ішіндегі шам жарығы түгел ашулы жанарында жарқ еткендей қыз маған жалт қарады. Ойын жинақтап алғанша аузын ашпады. Ерні құрғап іште бұлықсыған ызасын маған шашып жіберуге әзер қалып іркілді. Неге іркілді? Өзінен де кіші бозбаланы иттің етінен де жек көріп тұрғаны анық еді.

	– Сіздің орныңызда болсам мен шошқа етін қуыру майталмандарын бүйтіп қорламас едім. Мао Цзедун идеяларын қытай дәміне телудің қаншалықты келеңсіз екенін айтып жатудың өзі артық! Сіз өзіңіз Мао Цзедун идеяларының ең болмаса бірін атай аласыз ба?

	– һм-мм... Мен білетін нәрсе – Мао Цзедуннің ғылыми идеялары. Соған сүйене отырып қытай халқы атом бомбасын жасаған. Ядролық сынақ туралы мен олардың деректі фильмін мұқият зерттедім. Зерттей отырып бомбаны жасаушылардың радиоактивті сәулелерден қорғану жолдарын мүлдем ойламағандықтарын ұқтым.

	– Сіз ерегесіміздің басты тақырыбынан ауытқып кеттіңіз! Жарайды Қытайда өткен ядролық сынақ туралы деректі фильмге келелік. Сіз фильмде көргендеріңізді медициналық деректермен салыстырып көрдіңіз бе? Меніңше сіз сол фильмнің өзін үстірт көргенсіз. Көрсеңіз де көп мән бермегенсіз. Сіз әрине Қытай өткізген сынақпен америкалықтар Невадада өткізген сынақты салыстырып көрген жоқсыз. Қытай тек өз күшіне сенеді. Олар бұ мәселеде алға кеткені соншалық өз сынақтарын өзге сынақтармен салыстырып жатудың қажеті жоқ деп біледі. Сіз өзіңіз радиоактивті сәулеге бір қытай ұшырады дегенді естідіңіз бе?

	– Саеко-сан, Қытайда сөз бостандығы жоқ... баспасөз оны жазбаса сіз оны қайдан естисіз?

	– Оның себебі Қытай түстіктен болсын, теріскейден болсын, өзіне қарсы контрреволюция қаупін жоққа шығармайды. Ақпарат құралдарын бақылаудың ядролық сынақтан зардап шеккендер бар ма жоқ па оған қандай қатысы бар?

	– һм...хм... Сіздер Мао Цзедун бағытын ұстанушыларға ұқсайды екенсіздер... Ендеше мен, біздің халық, сіздер атом бомбасын жасай қалған күнде, содан зардап шекпегей деп тілеймін...

	– Ал сол сынақтың қажеті бар ма? Егер де төңкерісшіл топтың қолына атом қаруы түсер болса, соның өзі жетеді. Токиода революциялық жағдай қалыптастыруға соның өзі жеткілікті... Революциялық топтар мақсаты осы болғандықтан да контрреволюциялық қарақшы топтар біздің атом бомбасын бірінші болып жасауымызға өл-тіріл қарсы шығып жатқан жоқ па?? Сондықтан да өз алған бағытына адал революцияшыл топтар атом бомбасын үкіметтен бұрын жасап үлгеруге жан салып жатыр.

	– Егер әңгіме қалайда атом бомбасын жасау төңірегінде болса, сөз жоқ, құрамына ғалымдар мен мамандарды тарта білген үлкен ұйым ол қаруды жасап шығуы әбден ықтимал. Ал, атом бомбасын тасымалдау тәсілін қалай шешпексіз?

	– Тасымалдаудың қажеті жоқ. Токионың бір шетіне бомба немесе атомдық құрал орналастырсаңыз жетеді.

	– Соны жарамын деп күллі Токионы дүрліктірмекшісіздер ғой? Токио халқы аяқтарыңа жығылып төңкерісшіл топ алып шаһарды оқ шығармай басып алмақ. Бұл тәсіл сөзсіз төңкерісшілдер үшін тиімді тәсіл. Өйткені әскер тек атом бомбасына күзет қоюдан басқа әрекетке бармайды. һм...һм...

	– Неге «һммм» дедіңіз? Шошып кеттіңіз бе? «Аш пәледен қаш пәле» деп бізден аулақ болғалы тұрсыз ба? Бұдан өткен жиіркенішті нәрсе жоқ...

	– Маған бәрібір екен деп ойламаңыз! Менің айтайын дегенім төңкерісті ядролық қару арқылы жасаудың болашағы жоқ деген ой. Кезінде Рузвельттің жесірі ВВС радиосына берген сұхбаты есімде. Американы қызыл ел жасағанша американдықтардың көбі бүкіл әлемді жойып жіберген абзал деп біледі деп мәлімдегенде жесірдің бұ пікірі әлемде қаншалықты шу тудырғаны есте. Меніңше, атом бомбасы Токионы шынында да аласапыран ететін нәрсе. Соның нәтижесінде үй шаруасымен айналысатын әйелдер бірігіп революциядан гөрі атом бомбасынан қырылғанымыз артық демесіне кім кепіл? Бұндай жағдайда сіздің атом бомбаңыз өз мағынасынан айырылады. Халық көтерілсе, оны атом бомбасымен де баса алмайсыз, соны ұмытпаңыз!

	– Үй шаруасындағы әйелдерде неңіз бар? Сіз еркектік шовинизм шырмауынан шыға алмай тұрсыз! Сарыауыз балапан жастардың бәрінің айтатыны осы!

	Сонымен бұл әңгімеден не шықты дейсіз ғой? Менің ой қисыным студент қызды иландырғандай. Оономен шайқасымды еске алсам одан жеңіліп, мына қызды жеңіп тұрмын. Есеп 1:1. Мори болса тайталастың қай жағын қолдап тұрғаны белгісіз. Әлі жымиып тұр.

	Оған да тиісуді жөн көрдім.

	– Ал Мори қалайсың? Саекомен біраз жырғадыңдар-ау деймін. Көңілің тоқ, мені баласынып тұрғаның байқалады. Сенің шешеңмен бірге тұрып жатқан кезімізде, біз бастан кешкен өзгерістерге дейін, мен сенің шешеңе ескерткенім бар – Мориге кәмелетке толу дегеннің не екенін түсіндір деп ескерткенім бар. Сонда сенің шешең маған мынаның есі дұрыс па дегендей бажырайып қараған еді. Енді мінеки, өзгерістен кейін сен кәмелетке толып жыныстық проблемалар өз-өзінен туындағанда мәселе сәтті шешілгенін көріп тұрмын.

	– Неғылған жексұрынсың!!! Есі дұрыс емес шығар мына баланың, – деді қыз, оның бұл сөзі менің намысыма шық ете түсті. Қыз одан әрі кестендеді.

	– Мори мына бала мас қой деймін... Неге жатып дем алмайды? Аштан-аш біз оны сарылып күтіп жүрсек, қарашы удай мас болып келгенін.

	Залдағы қақтығыс кезінде Моридің маған шаншыла қарағаны өңменімнен өтіп кеткен еді, содан қазір де оған тиіссем де көзіне тура қара алмай қызарып кеткен алақаныма үңілдім. Өз алақанымда Моридің маған арнаған ойын оқығандай болдым. Ол ой мынандай еді.

	«Егер осы қазір ішкенді қойып төсегіңе барып жатпасаң, онда сен өзгергендегі өзіңе жүктелген миссияны атқара алмайсың!»

	Осы ой мені маңдайдан соққандай атып тұрдым, бірақ теңселіп кетіп басымды қабырғаға соғып алдым. Мори мен студент қыз сол мелшиген қалыпта. Өзімнің 18-ге толған күнімде жарты стақан да сыра іше алмағанымды еске алдым. Керуетіме жете бере құладым. Төсек жапқышқа бетім тиген жерде қатып қалған қан жатыр. Мен өзгергенге дейінгі ұстара тіліп бетімнен аққан өз қаным. Төмен жағымда әлі кеуіп үлгермеген ылғалды сездім. Құбылуға шейінгі бала Моридің астына жіберіп қойған ылғалы. Ұйқылы-ояу жатып басыма бір ой келді. Мына үй қабырғасынан сыртқы дүние жаппай өзара тығыз байланыста екен, тек біз ғана өзгерген Мори екеуміздің арамызда ғана еш байланыс жоқ екен.





3




	Өзіңіз байқап отырғандай осыған шейін мен еш нәрсені бүге-шүгесіне шейін қалдырмай әңгімелеп келдім. Алайда, осы менің әңгімемнің әсері қандай, ол жағы беймәлім. Бұны айтып отырған себебім менің Мори құбылғаннан кейінгі ол жайлы әңгімем әсерсіз екенін сеземін. Осы әңгімені айта отырып ауыр мұңға батамын, кейде жылағым келеді. Құбылуға шейінгі Мори туралы айтқанда мен ондай сезімді бастан кешпеп едім. Ә дегеннен менің балам тәрізді кеміс балалар тек аяу үшін жаралған деген сенімде болдым. Менің кәрі шешем Сукунахикона-но-Микото құдайы алдында мінәжат етіп осы кеміс немересінің болашағын білгісі келгенде ол айтқан болжалдар үмітімізге үміт жалғап еді.

	Егерде ересеккс айналған Мори жайлы менің әңгімем нанымды шықпаса онда бұл оқиғаға назар аударған оқырман опық жемей ме? Менің әңгімемдегі суреттеулер қалайша құбылған Моридің мінез-құлқын бере алмады?! Ал мен өзім жайлы тәжірибесіз 18 жасар бозбалаға айналған өзім жайлы тәптіштеп айтып отырмын. Шынында да көптеген өзгерістер өрімжасқа айналған менің миыма сыяр емес. Сондықтан да мен ересекке айналған Моридің жағымды жағын көре алмасам керек. Ересек жанның жанына үңіле алмасам керек.

	Дегенмен мен өз әңгімемді тоқтатпақ емеспін. Өйткені менің әңгімемнің бас қаһармандары ақиқат өмірде тірлік кешіп жатқаны айғақ. Соны суреттеу маған парыз. Ертесіне таңертең Моридің ылғалынан мүңкіген төсекте оянсам сергіп қалыппын. Аяқ астында тепкі көргеніме қарамай, Оономен тар дүңгіршекте айқасқаныма қарамай ұйқым қанып тыңайып қалыппын. Аздап бұлшық еттерімнің ауырғаны сезіледі, бірақ ол дәнеңе емес. Бір көзімді сығырайтып жатып жер бетіндегі 18 жастағылар арасында менің денем ең жасы екенін ойлап мақтандым.

	Ағзамның қайта туғандығының дәлелі тұла бойым қуат-күшке толып құтырынып тұрғаны еді. Қуығым жарылардай. Оған қоса айғырлық қуатымның да түртіп тұрғаны. Бұндай жастықтың машақаты аз емес екені белгілі. Қазір дәретханаға беттеп бара жатқанымда қарсы алдымнан студент қыз шыға келсе не істеймін? Кеше кешкісін ішіп алған мен оны Моримен жатып тұрғаны үшін шағып-шағып алдым емес пе? Сонда ол қыз не ойлады екен? Балаңмен жүретін қызға сонда сенің де қырындағаның ба, қақбас? деді ме екен, әлде, жексұрын бала, әкесінің ғашығына қырындағаны несі, деді ме екен. Қой қуығым жарылып кетер, дәретханаға жүгірмесем болмас. Керуеттен жылжып түсіп бөлмені айналып зыр жүгірдім. Көзіме еденде жатқан құрбақа бейнелі фарфор саптаяқ түсе кетті. Соны толтыра салдым. Ха-ха!!

	Бойым жеңілдеп сала берді. Ойыма өзгерген ересек Мориді қолда ұстап тұрардай рухани күш қалды ма өзі менде деген ой келді. Ересек кезімде менде бар тәжірибе мен рухани қуат желге ұшқандай. Осындай ой мазалап мен төсегіме келіп бүк түстім. Егер де өзгерістен кейін мен Мориге әке ретінде ықпал ете алмасам онда маған бұл құбылыстан не пайда? Әрине, өзгеріс деген ақылға қонбайтын нәрсе, ол сондығымен де өмірде адамдар арасында болатын қиын түйіндерді шешудің кілті болуға тиіс емес пе?

	...Жұрттың бәрі маған теріс қарағандай... Жалпақ әлемде жалғыз қалғандаймын. Кенет бір тосын ой сап ете түсті. Жарайды, өзгерген мен ешкімге керегі жоқ бола қояйын. Бірақ, Моридің ересекке айналуының мәні зор емес пе? Оған ерекше бір міндет миссия жүктеліп отыр емес пе? Осыны кеше өз ойымен түсіндірді емес пе Мори? Ал, менің өзгеруім болса сол жер бетіндегі ерекше Мори миссиясына куәгер болу үшін керек емес пе? Жер бетіндегі адам біткеннің тәні мен жаны жоғарыдағы Белгісіз Ұшатын Объектінің жер бетіндегі тек жаңғырған сәулесі емес пе? Жер бетіндегі миллиардтар арасынан сол НЛО сәулесі Мориді ғана таңдады емес пе? Ендеше мен сол Мориге жүктелген ұлы миссияға куә болуым керек. Жалқауланбай балама жүктелген ұлы миссия куәгері болуым керек.

	Осы жайлы ойлай отырып кенет жылап кеп бердім. Дауысым естілмеуі үшін аузымды кең ашып ауа жұтып жыладым. Сонымен 18 жасар тәжірибеден жұрдай байғұс бала көз жасының көмегімен өз басына түскен хикмет құдіретін пайымдағысы келді. Көз жасым төгіле отырып мен төменгі бөлмеге түсіп Мориді құшақтап отырып дауыс еткім келді. Мори! Мори! (Өзгерістен кейін папа Мори!) Ендігі Жер бетіндегі сенің миссияң не? Соны ашып неге айтпайсың? Не үшін өзгеріске ұшырадың? Қайтейін, егер маған ол сырыңды ашқың келмесе зорлық жоқ. Менің кеудемде шыбын жаным барда саған қызмет етуге бармын. Мори, Мори, әкетайым менің! Сен мені естіп тұрсың ба?

	Көңілшек фанатизм толқынын баса алмай мен бөлме ішінде сандалдым. Өз-өзімді қайда қоярымды білмей толқыған мен осы сәт Мори отқа түс десе түсе салуға дайын едім. Осының бәрі 18 жасар бозбаланың алдағы өмір сынақтарына дайындығы еді.

	Құбылысқа дейінгі әдетіме салып мен төменгі қабатқа баспалдақпен жүгіріп түстім. Мори мен студент қыз еденге газетті жайып салып шұқшиып бір нәрсе оқып отыр. Қабақтары шытулы.

	– Таңғы жаңалықтарды оқып жатырсыздар ма? Меніңше олар қанша айтқанмен кешегі соңғы жаңалықтарды беріп үлгерген жоқ, – дедім мен білгішсініп.

	– Таңғы жаңалықтар емес. Кешкі жаңалықтар, деп күңк етті қыз.

	Мори қырыныпты. Бұнысы өзіне жарасып тұр. Сабырмен қолындағы газетті маған ұсынды. «Қайсы!» деп мен жандарына ұмтылып жетіп бардым.





4




	Мен төрт газетті қарап шықтым. Түс қайтқан шама болса да әлі кешегі жаналықтарды оқуға болады. Демек газетті үйге хат тасушы әкелгенше шыдамай мына екеуі дүңгіршектен барып сатып алған болды. Мори мен Саеко кеше кешкісін болған оқиғаны бүкіл газеттер дүрілдетіп жазған болар деп күткені көрініп тұр. Ха-ха!! Қалай күлмессің!!

	Менің берсе бір жапырақ хабар берілген болар деп күткенімдей болды. Мыналардың сол әр газеттегі титтей хабарларға үлкен мән беріп талдап жатқанына күлкім келсе де ойымды сыртқа шығармадым. Хабарлар үш түрлі екен. Бірақ бадырайтып берген. Мысал үшін мына біреуінің тақырыбын алып қарайық. АТОМ ЭЛЕКТР СТАНСАСЫНЫҢ ҚҰРЫЛЫСЫНА ҚАРСЫ ӨТКЕН ЖИЫНДА ЖАНЖАЛ ОРЫН АЛЫП, ОҒАН ПОЛИЦИЯ АРАЛАСТЫ. Тек газеттің екінші хабары ғана арнаулы мәтін ретінде қоршалып берілген. ЖАУЛАСУШЫ ТОПТАРДЫҢ ӨЗАРА КҮРЕСІ: ҚАРСЫ ЖАҚТАРДЫҢ ЖЕТЕКШІЛЕРІ ЖҰМҒАН АУЗЫН АШПАЙ ОТЫР. ТҰТҚЫНҒА ТҮСКЕНДЕРДІ БОСАТУ. Сонымен жаулық неден шықты? Қақтығысқа 300-дей кісі қатысса да опат болғандар жоқ. Бұндай сектааралық қақтығыстар кезінде өлім-жітімсіз болмайтын. Жеңіл жарақаттанғандар болған бірақ оған кінәлі полиция көрінеді. Бұ жайлы газет тілшісіне Ооно Сакурао мәлімдеген. Тұтқынға түскендерді босатумен айналысып жүрген Оононы газет тілшісі мысқыл еткен. Демек Ооно тұтқынға түскендерді құтқару шараларын қолға алғаны ғой. Ойпыр-ай дем алмастан кірісіп кеткені ме сонда!! – деп ғашық бозбала үнімен айқайлағым келді.

	Қақтығысқа қатысқан 35 кісі ұсталыпты. Алайда сөйлеуден бас тартқан осынау тұтқындалғандар арасында полиция тізімінде бар белсенділердің біреуі де болмаған. Бұрын бұндай жау топтар қақтығысып қалған кезде екі жақтың жетекшілері ашық мәлімдемелер жасау әдетке айналған. Бұ жолы жетекшілер аузын буған өгіздей үнсіз қалған. Сонда бұл өзі шынымен де жауласушы төңкерісшіл топтардың қақтығысы болды ма екен?! Олай болса осы қақтығыс үстінде екі жақтың бір-біріне қарсы келтек темір қолданбағаны несі? Әлде бұл қақтығыс осы екі топты біріктіру жолындағы қақтығыс па? Ал әйгілі «Албырттар қосыны» туралы газеттер жұмған аузын ашпаған. Құтқару тобының атынан тек екі кісі тілшілерге мәлімет берген. Оның бірі Ооно. Ол салған жерден тәртіп сақшылары полицияны сынаудан бастаған. Біз, дейді ол ешқандай төңкерісшіл топ ықпалына жатпайтын азаматтық бас қосу өткізіп жаттық. Бас қосу мақсаты – билік қолындағы ядролық қуатты алып халық қолына беру ғана. Азаматтық бас қосудың келіп шырқын бұзғандар фашистер немесе бұзақылар ғана емес, олар ядролық қуатты қолға алып отырған биліктің құйыршығы деп түйген Ооно. Екінші сұхбат берген адам өзін ерікті төрелік айтушы деп таныстырыпты. Ерікті төрелік айтушы! Құлаққа тосын естіледі. Хабарда ерікті төрелік айтушының не істегені толық берілген. Сыртта тұрған аталмыш ерікті іште қақтығыс басталарда ішке кіруге ұмтылған. Алайда оны полиция ығыстырып кейін серпіп тастаған. Ерікті төреші сөйтіп көшеде тұрып оқиға өрбуін сырттай қадағалаған. Полиция іштен кісілерді тұтқындап алып шыға бастағанда ерікті төреші полицияға абайлап қарсылық білдірген. Полиция қызметіне кедергі жасады деген желеумен өзін де ұстап алып кетер деп қауіптенген. Ұсталғандарды машинаға тиеп полиция әкеткен тұста ерікті тілшіге мәлімдеме жасаған. Ерікті төреші сонда былай деген: «Әлгіндегі қуып таратылған жиында, жиын өткізушілер мен ішке кіріп кетіп қақтығысты бастағандар арасында әлемде ядролық қарудың дамуына қарсы жас крестшілер болды. Бірақ та, топтардың бірін-бірі құртуға деген ниеттері ортақ іске өз залалын тигізеді. Олардың айтысына мен өз тарапымнан төрелік еткім келеді».

	– Жас крестасушылар! Тарихи қисынға сүйенсек ол топтар бірін-бірі жойып жіберуге тиіс. Солай емес пе?

	Мен Мориді үйретуге даяр тұратын ескі әдетіме бастым.

	– Сондай қалай, жас крестшілерді біз толық жоққа шығарған боламыз ба?! Крестшілер ертеңгі күннің қарлығаштары емес пе?! Мен, әрине, төңкерісшіл топтармен контрреволюциялық қарақшы топтарды қатар қоюға қарсымын. Төңкерісшіл топтарды сынау керек, бұ жерде Ерікті төрешінің берген бағасын дұрыс деп білемін.

	– Мынау төрешің, Мори, сен қолын қысқан әнебір кісі болды ғой?? Басын қарға тығып қойса да аузын жаппаған анабір әпенді болды ғой.

	– Ерікті төреші ешқандай да әпенді емес – деді студент қыз. – Оның тұжырымдарының бәрімен келісу шарт емес, бірақ, біздің қызметіміз туралы оның кейбір сындарын қабылдаймын. Ерікті төрешіні мен он рет тыңдаған шығармын. Мен осы топтың белсенді мүшесі болғаныма жыл толды. Ал Ерікті төрешінің сөздерін тыңдай бастағаным одан көп бұрын басталған.

	– Мынауыңда қисын жоқ қой!! Егер сен оның тұжырымдарына қарсы болсаң, сіздердің топтар туралы айтқан сынын қалай қабылдауға болады?? Меніңше Ерікті төрешінің көзқарасы мынандай: Сіздердің екі тобыңыздың да ойнап жүргені крестасушылар рөлі. Осыны ұқсаңыздар сіздер өзара қырқысты доғарар уақыт жетті. Мүмкін сені осы топқа алып келген де басыңдағы былық болар? Ха-ха!

	– Менің тобым туралы, ол туралы түк білмей тұрып қалай-қалай сөйлейсің. Сенің Ерікті төрешінің дауысын естігенің күні кеше ғана емес пе?! Мори болса оның қолын қысқаны да кеше ғана. Сіз өзіңізді де сын көзбен қарайтын уақыт болды. «Тексеріп алмай тұрып тергемеңіз!!» деген.

	– Мао Цзэдун ба?

	– Оны екінің бірі біледі. Солай емес пе, Мори? Біздің жұмыстарымыз туралы Ерікті төрешінің кейбір сындарымен келісем дегенде мен тәжірибеге сүйенемін. Мао Цзэдун теорияларының бәрі бірдей маған түсінікті болмаса да олар мені революцияшыл топқа алып келді.

	– Жас крестшілер!! Сен солардың бірі екенсің ғой!!

	– ...Егер адам бел шешкен болса, ендеше оны еш нәрсе тоқтата алмайды. Өйткені адам деген жабық жүйе.

	– Мынауыңыз структурализм... дәлірек айтсақ жалған структурализм! – дедім мен.

	– ...Меніңше Ерікті төрешінің қате тұжырымы сол, ол қарсылас топтардың өзара күресін мағынасыз күрес деп біледі. Алайда нағыз төңкерісшіл топтарда жұмыс жасап жүргендер тұрғысынан қарасақ оларға өздерінің алған бағыты жөн болып тұрады. Өйткені адам дегеніміз жабық жүйе. Кез келген жан қоғамда қалыптасқан жағдайды ұғып алғанша, қиындыққа ұшырайды, ол ә дегеннен еш нәрсеге белсеніп кірісе алмай мүдіреді. Ерікті төреші өзара алауыздық кезінде контрревлюцияға қарсы күрес тәсілін дұрыс дәріптеп жүрген жоқ, алайда ол көзқарас қайшылығын артқа тастаңдар, қайшылық негізінде адасу жатыр дейді. Өз сөздерінде Ерікті төреші үнемі классикадан, «Керек десеңіз Хонэннің2 өзі қателескен» деген аталы сөзді жиі келтіреді.

	– Синран3 ғой.

	– ...Мори, мына бала неге жыбырши береді? Ерікті төрешіге келсек оның мынадай да айтқаны бар: «Егер сен сенбей тұрып үстіне су бүркіп уағыз тыңдар болсаң, онда сен иман келтірген жан емес, ақымақтың нағыз өзісің».

	– Бұныңыз Паскаль ғой!

	– Мына баланың тынышталатын түрі жоқ! Мори! Сонда бұ бала не айтқысы келеді? Ерікті төреші бұл мысалды біздің болашаққа беттеген әрекетіміздің мән-маңызын ашу үшін айтты емес пе? Бұл мысалдар ақиқатқа алып барар болса онда көсемге құлдық ұруға болмай ма? Қызыл сарбаздар көп нәрсені терең түсінбеуі мүмкін, бірақ Маоның соңына ерді ғой. Демек, ешкім де қателеспегені! Тарих үшін бейсаяси тірлік кешкенше, бір үлкен идеяға сеніп алға ұмтылу маңызды.

	– Бұныңыз диалектикалық Паскаль болып шықты!

	– Бос сөз! – деп өзін-өзі ұстай алмаған студент қыз айқай салды. Содан кейін қайтадан ұяң қыз қалпына түсті.

	– Мори! Тыңдашы! – деді, – сен құбылуға сенесің. Мен де сенемін. Сен о бастан: «Егер ғарыштық құдірет болмаса, онда біз бұндай құбылысқа ұшырар ма едік?» деп келдің.

	Қыз дауысы бұлтсыз күнгі найзағайдай болды. Қыз аузымен айтылған Мори лебізі 18 жасар қиқар бозбаланың жан-тәнін осып өтті. Ол лебіз кезінде Ооно айтқан айтулы пікірдің дәл өзі. «Беу, неткен аянышты! Неге бұлай болды!! Неткен аянышты!! Неге бұлай болды!»

	Мори екеуміздің басымызға түскен өзгерістен кейін мен қандай қияметке ұшырадық деп еңсемді ой басып көз жасым көл болып жүрсе, Моридің еш нәрседе жұмысы жоқ қыз қуып қызық қуып, кеткені ме десем олай емес екен. Қыз құшағында жатып та Мори біз бастан кешкен құбылысты ойлап жатқаны-ау. Қызға ол жайлы сыр ашқаны-ау. Бұған дейін ол ойы шолақ бала болса енді ақыл-есі толысқан ересек ретінде ойланған, ойланған сайын түбі қарауытқан тұңғиық иірімге тереңдеген.

	28 жастағы өзгерген ересек Мори ой тұңғиығына сүңгіп жаны сырқырап келген қорытынды ойы Оононың аянышқа толы жүрекжарды лебіздерімен үйлеседі екен. Солардың екеуінің де жүрекжарды үндерін өз құлағыммен естіген мен дәл қазір осы дәл қазір, ғарыштық құдіреттен аян алып тұрған жоқпын ба?!

	«Егер ғарыштық құдірет жоқ болса онда біз неге, не үшін құбылысқа ұшырадық? Бұ неткен аянышты!! Неге бұлай болды? Бұ неткен аянышты!! Неге бұлай болды?»

	– Жә, бос айтысты доғарып іске көшелік!! Алдымен бірақ дәм таталық! Мори сен былай деген болатынсың. «Егер құбылыс сені шабуылшы пинчраннер етіп жаратты екен, онда сен ой-шайға қарамай нашар ойыншыларды соңына ертіп алға ұмтыл!» деген болатынсың. Ендеше не тұрыс? Алға ұмтылайық! Мен саған атқосшы болуға әзірмін, қолға түскендерді қазірден бастап құтқаруға кіріселік! Кеше қолдан келмегенді бүгін жасайық!

	Балалық күннің ЛИ... ЛИ... ЛИ... деген ұраны құлағымда дабылдап тұрып алды. Бұл айқай жан тәнімді баурап «жүгір!», «жүгір!» деп дедектетіп алға итеріп барады. Үрей мен қайсарлық тұла бойымда шарпысып жарыс майданына мені айдап барады. Құбылуға дейін мен бала Мориге пинчраннер бейсболшының басына түсетін ауыр сынақтар туралы талай жырлағанмын. Кім біледі менің сол жырларым бала санасының іргетасы болып қаланған шығар. Кім біледі, сол әңгімелер әсері енді құбылуға ұшыраған ересек Мори көкірегінде күмбірлеп тұрған да шығар.

	Студент қыз ас үйге ұмтылды. Біз Мори екеуміз үнсіз асты күттік. Жан тәнімізде балалық шақтың жігер ұраны шыңғырып тұрды:

	ЛИ... ЛИ... ЛИ... ЛИ... ЛИ...





5




	Ақша проблемасы туындады. Мори екеуміз құбылудан кейінгі өмірімізді дұрыс жолға бағыттағандаймыз. Бірақ сол құбылмалы өміріміздің бір ерекшелігі аяқ басқан сайын ақша проблемасын тудыра бастады. Қандай оқыс болмасын құбылу біздің өміріміздің ақиқаты еді. Қу тамақ құбылған жанға да керек екен. Енді ақшаны қайдан аламыз деген сауал туындады.

	Менің әңгімемнің басты тақырыбы, сонымен, ақша болғалы отыр. Бұл проблемамен мен алғаш америкалық әскер киімді кісімен кездескенде жүздестім. Мори мен Саеко тұтқынға түскен достарын құтқаруға кетті. Мен үйде жалғыз қалдым.

	Үйде жалғыз қалған мен есіктің сынған құлпын жөндейін деп ойладым. Өйтпеген жағдайда Саеконың төңкерісшіл тобынан әлдекімдер үйге баса-көктеп кіріп келуі мүмкін ғой. Атом стансасында істеп жүргенде менің қолым шебер болатын. Кітап шкафынан бірнеше бос тақтай алып содан есіктің құлпының үңірейген орнын бітейтін төртбұрыш кесіп алдым. Сөйтіп тұқшыңдап жатқанымда желке тұсымнан:

	– Әй! – деген үн шықты. Мен қолымда шапашот, арқамды сыртқа беріп тізерлеп отырғанмын. Бұндай жағдайда қалай қорғанарсың? «Әй!» дегені несі?! Қолымда шапашот, мен орнымнан тұрдым. Есік алдында ұзын бойлы шашын қысқа қырыққан әскери формалы кісі қызылкөзденіп тұр. Менің өңмеңімнен өтердей өткір сұғы тура менің бұрынғы әйелімнің көзқарасы... Кім біледі соның бір туысы ма! Осы ойдан зәрем ұшты. Арқам мұздап қоя берді.

	– Сен кім боласың? – деді бейтаныс та сәл қобалжып, е, бәсе мен құбылған екенмін ғой.

	– Мен сол кісінің... плутонийға уланған сол есуастың інісі боламын, – дедім.

	– ...E-е... ағаң үйде ме?

	– Ол кісінің шынында да есі дұрыс емес... Әйелі бетін тіліп жіберіп... үйден қашып бір жерде жасырынып жүр... Мен үйге қарау үшін келгенмін...

	– Енді не істейміз? Ол қашан болуы мүмкін үйде? Сонда... aypy баласын да өзімен алып кеткені ме?

	– Бірінші сұрағыңызға білмеймін деймін. Екінші сұрағыңызға «иә» деймін.

	– Енді не істедім? Не істедім? – деп ойлана қалды әскери формалы ұзынтұра. Тұйық келбетінде мұңға қоса бір қаталдық табы сезіледі. Бұндаймен жекпе-жек жолықтырмасын деңіз. Өз болмысына жараспайтын ұялысты раймен жалынышты үн қатты.

	– Сен ағайыңның қолтаңбасын тауып берші! Маған бұны әпкем тапсырған. Ағайың үйде болғанда өз қолымен берер еді. Әпкем үйден кетерде шек кітапшасын алыпты да қолтаңбаны ұмытып кетіпті. Мүмкін іздеп көрерсің?!

	– Демек, сіз бұл үйге плутонийға шалдығып ауырған есалаңның қолынан чек кітапшасын тартып алу үшін әскери формаңызды киіп келген екенсіз ғой!!!

	– Әй, не деп тұрсың?? – деп, балдызым, кешіріңіз бұрынғы балдызым бұрқ ете қалды. Алайда ол ашуын тез ауыздықтады. Әпкесінің тапсырмасын қалайда орындауға бел буып келгені көрініп тұр. Жарнама агенттігінде жұмыс істейтін ұзынтұра әйелімді алып кеткен анау режиссермен әмпей болатын. Олар ақылдаса келе қолтаңбаны алуға бұны таңдаған болып шықты.

	– Мен сенімен ұрысқалы тұрған жоқпын... – деп, дауысын өзгертті ұзынтұра. – Үйді қарауды саған тапсырған екен сен ағаң мен жеңгеңнің ажырасып кеткенінен хабардар болуың керек. Ағайын енді жеңгең талап еткен нәрселерді тауып беруге міндетті. Заң солай.

	– Ағайымыздың беті тілінген. Ендігі жерде ол өз ұлын өзі асырамақ. Некені бұзу жөніндегі сот шешімін күту керек. Оның үстіне жеңгеміз қара көзілдірікті режиссермен өз еркімен үйден кеткен. Сіз де оны білуге тиіссіз. Ағамыздың бір бетін тіліп жіберген женгеміз болса екінші бетін бұзған қара көзілдірікті режиссер. Мүмкін ол қарсылық көрсетпеу философиясынан хабарсыз христиан болар?

	– Немене? Қызық екен мынауың? Жә, айтысты доғаралық қолтаңбаны іздейік!! Аға-жеңгеңнің дауын қайтеміз олар өздері түсінісе жатар. Қолтаңбаны менің алып кеткенім ағаңа да ыңғайлы болар, ол үшін жеңгеңіз келер болса о жағы ағаңызға тиімсіз болар...

	– Әрине, екінші бетін тілмей тұрғанда қолтаңбаны беріп құтылған дұрыс. Бірақ, шек кітапшасы мен қолтаңбаны мен сізге беріп жіберсем ол байғұс ауру ұлы екеуі қайтіп күн көрмек?? Атом стансасы тѳлсп тұратын жәрдемақыны банктен қалай алмақ?

	– Мәссаған, сен бұның бәрін қайдан білесің? Демек, сен қолтаңбаның қайдан жатқанын білетін баласың!! Кәнеки, балақай, әкеле ғой!! Онсыз жеңгең қалай өмір сүреді?? Оны неге ойламайсың?

	– Оны білмейтін мен бала емеспін! – деп күлдім мен.

	– Мені жіберген кісі де бала емес!! Егер мен бұл оқиғаны ағаңның жолдастары мен тілшілерге хабарлар болсам, ағаң қолтаңбадан құтылғанша асығар еді. Кешегі оқиға туралы газеттер шулап жазып жатқанынан хабардар боларсың. Құдіретті А. мырзаға сілтеме жасалынып телеарналардан да хабарлар беріліп жатыр. Осы аз ба саған?

	– Оу!! – деп мен сәтке де болса сасқалақтап қалдым.

	Шегіншектей беріп үйге кіріп кеттім де қайта шықтым. Қолтаңбаны алып шықтым. Бұрынғы әйелімнің төңірегіндегілердің тарпа бас салатын әдетін еске алып сақтанып тұрмын.

	– Ағайға сіз бұны менен тартып алып кетті деймін.

	– Не десең, о де. Әй, бала! Үлкен кісіні келеке етуді қой! Бұл қайдан шыққан әдет!!!

	...Арадан жиырма минуттей мезгіл өткенде телефон безілдеп қоя берді. Телефон тұтқасын көтергенім сол Ооно дүрсе қоя берді.

	– Тұтқындарды құтқару орталығына құпия хабар келіп түсті. Сіз Құдіретті А. мырзаға ядролық материалдарға қатысты ақпарат беріпсіз ғой. Кеше киіміңізді өзгертіп алып залға кіріпсіз, қақтығыс содан туыпты. Кешегі бізге шабуыл жасаған контрреволюциялық бұзақылардың Құдіретті А. мырзадан ақша алғаны белгілі болды Сізді сол Құдіретті А. мырзаға ақпарат берген кісі десек соған келісесіз бе?

	– Дәл қазір бұрынғы әйелімнің бауырымен кездестім. Менің қолтаңбамды алып кету үшін келіпті. Одан да сіз айтқан айыптауларды естідім.

	– Сіз демек Құдіретті А. мырзамен байланысым жоқ деп отырсыз ғой. Мүмкін байланысыңыз бар шығар? Үш сағаттан кейін мен сол қонақ үйде боламын. Алдымен осы нәрсені екеуміз бір жеке бас қосып талқылап алайық! Үйде қол қусырып отыру сізге дәл қазір қолайлы емес.

	Мен оның ұсынысын ә дегеннен қабылдадым. «Сол қонақ үй» деп тұрғаны баяғы екеуміздің алғаш төсекте қосылатын қонақ үй еді. Бұрынғы қайын ағамның қоқан-лоққысымен мен ойша Оонодан естіген ақпараттарымды салыстырдым. Салыстыра отырып есіктің құлпын жөндеумен айналыстым. Жан-жағынан тек қауіп-қатер торыған мен, яғни, он сегіз жасар балақай, ересек Мориден де қайыр күтпей теңселе басып көшеге шықтым. Өзімді мергендер қоршап нысанаға алған аңдай сезінемін.





VI таpay


	Құдіретті А. мырзамен кездесуім туралы





1




	Тұманды дымқыл ауа, сіркіреген жаңбыр астында жан-жағыма алақтап үркіп электричкаға отырдым. Антиполиция мен «Албырттар қосындары» мені кез келген бұрышта торуылдап тұрғандай. Тіптен электричка кондукторына дейін темір жол саласындағы төңкерісшіл ұйым мүшесі болып көрінді. Кондуктор менің балаша киініп алған сол кісі екенімді танып қалғандай. Мен ұсынған билетті бейне бір менің терімді тесіп жатқандай аямай қырш еткізіп тесті. Қолдарында темір шыбықтары бар жастардың қолына түсер болсам бас жарылып, қол сынбай құтылмасым хақ. Болары болғаннан кейін ақталғанымнан не пайда? Мен тәрізді құбылуға ұшыраған айрықша адам пенденің өзінде де басы артық бассүйек жоқ болып тұр ғой. Кешегі қақтығыс қайталанар болса және ол қақтығыстың табанында тапталып қалар болсам онда мен құбылуға ұшыраған мен байғұс сол арқылы ғарыштың маған жүктеген миссиясын қалай атқара алмақпын?? Кездейсоқ көз жұмар болсам ол миссия салмағы байғұс Моридің, өмірді білмейтін Моридің иығына түседі-ау...

	Қонақ үй алдында Ооно қызбен кездескенім сол екен қыздан сөз естіп қалдым. Қыз менің жанарымда жарқ еткен нәпсікеш сезімді байқаса керек. Мұңлы өңіне жиіркеніш табы ойнап шыға келді. Қонақ үйге кіре берген мені кейін ысырып шығарды. Сонда Ооно қыздың он сегіз жасар балақайдың жігерін құм қылып айтқан сөзі.

	– Мен саған біздің жігіттер бастап жатқан тергеу жұмыстарын тоқтатып сытылып әрең шығып тұрсам, сен маған ет көрген мысықтай мөлиесің!!

	Ооно қолшатырын жаза бергені сол шатыр бізі құйрығымды шым еткізгені.

	– Ойии! – деппін.

	– Не болды? – деді қыз одан бетер шытынып. – Жүр, тез кеттік. Саған қатысты пайда болған күдік мәселесімен өзім тікелей айналысатын болдым.

	– Қайда барамыз?

	– Қайдасы несі? Әңгімелесуге ыңғайлы бір жер табамыз.

	– Қонақ үй ең оңтайлы орын емес пе?

	– ...Анау бізге керегі! Анау неон жарықты шамдарға қара! «Сауна – бөлмелердің бәрі жеке».

	– Сауна?? – деп қалыппын мен. Жауапты тоспастан басы қақшиып жол бастаған қыз соңынан ере бердім. Саунасы бар отельге кіргеніміз сол Ооно қыз жеке бөлме табалдырығын аттасымен бірден киімді лақтырды. Бөксесін сүлгімен орап саунаның жоғарғы текшесіне барып керіскідей керіліп жатып алды. Жатып алып маған ашулы сұғын қадады. Қыздың жалаңаш денесінде кешегі қақтығыс іздері қызарып көрінеді. Менің де жалаңаш денемнің сау-тамтығы жоқ. Көгерген, іскен, қанталаған.

	Сонымен саунадағы сұхбат дәлірек айтқанда Ооно қыздың мені тергеуі басталды. 80 градус қызған ауаны қақала-шашала жұтып отырып болған сұхбат сиқы төмендегідей:

	Сұрақ: Қолда бар деректер бойынша сіз соңғы бірнеше жыл ұдайы Құдіретті А. мырзаға қолыңызда бар ядролық деректерді беріп тұрған көрінесіз. Ол үшін сіз сізге атом стансасы төлеп тұрған ақшадан бірнеше есе артық ақша алып тұрғансыз. Бұ жайлы бізге келіп түскен домалақ хат, қажет болса деректі құжат бар делінеді. Сіз осы хатты жазған адам сіздің жеке басыңызға деген жаулығы бар адам деп білесіз бе?

	Жауап: Сөз жоқ, солай. Сізге бұл хатты жазған адам кеше менің үйімде болған менің бұрынғы әйелімнің бауыры.

	Сұрақ: Бұл хатта қалайда сіздің атыңызға күйе жағу мақсаты болған да шығар, алайда, хатта келтірілген негізгі деректі сіз жоққа шығара аласыз ба? Сіздің жылдар бойы Құдіретті А. мырзаға ядролық ақпарат беріп тұрғаныңыз рас па? Ол үшін ақша алып тұрғаныңыз рас па?

	Жауап: Бұны ақпарат деуге келмейді. Мен Құдіретті А. мырзаға ядролық зерттеулер, ядролық қару тақырыбына қатысты Америка, Еуропа мерзімді баспасөзінде шығып жатқан мақалалардың тобықтай түйінін ай сайын жазып беріп тұрдым. Бары сол.

	Сұрақ: Домалақ хатта келтірілген деректер бойынша сіз сол «тобықтай түйіндерді» Құдіретті А. мырзаға берген сайын онымен сағаттап сөйлесіпсіз.

	Соған қарағанда сіз Құдіретті А. мырзаға «тобықтай түйіндерден де басқа мәлімет бермегеніңізді жоққа шығара алмайсыз. Домалақ хатқа сүйенсек Құдіретті А. мырзаны сіз де «Патрон» атайды екенсіз. Бұл деген сөз онымен тығыз іскер байланыста болуыңыздың көрсеткіші.

	Жауап: Патрон – жасы үлкен басшы, әке орнына әке дегендей. Бұл сөзді қамқоршы деп те, қорғаушы деп те түсінуге болады. Сондықтан мен ол кісіні Патрон атадым, жапонның «ояката» деген сөзінің орнына. Бұл атау жалғыз мен ойлап тапқан нәрсе емес. Бұны мен марқұм бір жолдасымның айтқанынан алдым. Университетте бірге оқыған ол жолдасым дипломат болуды армандайтын, ұзақ уақыт бойы Принстонда оқыды. Сонда практикада жүрген бір француз қызына ғашық болып, Парижге барып сол қызға үйленді. Одан кейін ол өзінің оқуын Парижде жалғастырды. Күн көруі қиын болды да жапон газеттеріне материалдар беріп және аудармашылықпен айналысты. АҚШ-тағы университетті жарты жолдан тастап кеткені үшін Жапонияға келгеннен кейін өз университетіне өзі орналаса алмай қалды. Токиода жұмыс таба алмай қиналды. Сөйтіп жүргенде Патронмен кездесті. Патрон оған Шығыс Еуропа және Таяу Шығыс туралы ақпарат беріп тұруды табыстады. Әрине, француз баспасөзінен саяси және экономикалық материалдар аударып қысқаша мазмұнын беріп тұруды талап етті. Таяу Шығыстағы ядролық жағдаят туралы материалдарды аударғанда ол менен ақыл-кеңес сұрайтын. Өйткені ол кезде мен Калифорнияда арнаулы зерттеу жүргізіп жатқан кезім. Одан әрмен Патрон маған тікелей шығып, менің зерттеу нысаныма қатысты ақпараттардың қысқаша мазмұнын беріп тұруымды сұрады. Содан мен оны Патрон атап кеттім.

	Сұрақ: Домалақ хатта сіздің жолдасыңызды ақпарат беруді мерзімінде орындамағаны үшін Құдіретті А. мырза жазалайтын болған. Осы рас па?

	Жауап: Жазалау деу дені дұрыс ақпарат емес. Куба дағдарысы кезінде әлемнің ақпарат орталығындай Париж дүниежүзілік ядролық соғыс басталып кете ме деп шошып бұл оқиғаны қатаң бақылауға алды. Менің жолдасым Парижде сол оқиғаның қалың ортасында болды. Дағдарыс дауылы дүркіреп өткеннен кейін ол асылып өлді. Рено компаниясында істейтін әйелі үйге келсе, үйде асылулы тұрған күйеуін көреді.

	Сұрақ: Өлетін күнінен бір күн бұрын ол Құдіретті А. мырзамен кездескенін, Патронның оған ауыр сөгіс бергенін сіз қалайша білмейсіз? Білсеңіз бұ жайтты неге жасырасыз? – деп мені Ооно қыз сөзбен шымшыды. Быршып терлеген қыз кенет әлдекімге телефон шалуға төменге түсті. Ылғал сүлгімен бөксесін орап жабық ағаш есікке беттеген қыз бейнесінде күрескерлік рухы атойлап тұрды. Пружиналы есікті қос қолдап итеріп шығып кетті. Біраздан кейін қолында шөміші, легені бар, қайтып келді. Есік ашылғанда лап қойған таза ауадан көкірек кере тыныс алдым. Сөйткенше Ооно қыз бір шөміш суды қызған пешке шашып кеп жіберді. Сауна іші толған ыстық бу мені оңдырмай қарыды.

	Ыстыққа шыдамай мен қызды сыртқа алып шықтым. Ваннаға сүйей отырғыздым. Басы салбырап ентігіп дем ала бастады. Шлангіні қолға алып ғашығымның қызарып кеткен иық, мойнына салқын су құйдым. Қозғала алмай әлсіреп отырған қалпы ғашығымнын «ой» деуге ғана шамасы келді. Ыстық бу әсерінен айыққан сол ғашығым өзінің жауап алу жұмысын одан әрмен жалғастырды.

	– Қашанғы құя бересің салқын суды? Бұнда массаж сауна бар емес пе?

	– Өте дұрыс айттыңыз! – деп салқын суды өз денеме қарай бағыттадым. Сол екен Ооно маған жалт бұрылып, мені құшағына тартты. Ха-ха...





2




	Сұрақ: Демек сіз Құдіретті А. мырзаға шетел баспасөзінен алынған материалдардың қысқаша мазмұнын беріп тұрдыңыз??

	Жауап: Бұрын айтқанымдай олар ядролық қару жайлы немесе ядролық қуатты бейбіт мақсатта пайдалану жайлы АҚШ-пен Еуропа журналдарында жарияланған мақалалар болатын. Көбінесе ядролық мәселеде артта қалған елдердің бұ саладағы ізденістері туралы материалдар болатын. Жуырда бұндай журналдар біздің елде де шыға бастады. Оларды парақтай отырып мен атом стансаларындағы апаттар туралы, қоршаған ортаны бүлдірулер туралы, ядролық материалдардың қолды болулары туралы мақалаларға назар аудардым. Бұндай мақалалардың бәрі маған таныс тақырыптар еді.

	Сұрақ: Сіз жүргізген зерттеулерді бағыттап отырған Құдіретті A. мырза болды ғой? Әлде сіз нені іріктейтініңізді өзіңіз білдіңіз бе?

	Жауап: Соңғысы.

	Сұрақ: Сіз өзіңіз жасаған қысқа мәтінді Құдіретті А. мырзаға тапсырған кезде онымен сіздің араңыздағы сұхбаттар не жайлы болды? Нақты жауап берсеңіз!

	Жауап: Соңғы жылдары мен ақылға сыймайтын оқиғаларды жинақтай бастағанмын. Біздің әңгімеміздің тақырыбы сол жайттар болды. Мен әңгіме соққанда Патрон өзгеше бір ынтамен тыңдайтын. Миығынан жымиятын. Мен айтқан әңгімелер ақылға сыймас болса да Патрон оларды нақты болмыспен байланыстыруға тырысатын. Бір мысал: 1966 жылдың жазында, бортында 4 сутегі бомбасы бар америкалық Б-52 бомбалаушы аспанда жанармай құйып тұрып жерге құлап түсті. Бомбалары шашылып қалып Жерорта теңізіндегі Паломарес қалашығының дүкеншісі сол бомбаның егінжайға түскен біреуін барып бір тепкен. Патрон дәл сол адамның денсаулығын білу керек екен деді. Алайда осы оқиғаға арналған басылымдарда әлгі дүкеншінің сутегі бомбасын барып бір тепкені теріске шығарылды.

	Сұрақ: Егер сіз бұл тәрізді таңғаларлық оқиғаларды жинастырып жүрген болсаңыз тек шетел басылымдарымен шектелмей өзіңіз істеген атом стансасы туралы да айтқан болуыңыз керек? Сіз бұ сұраққа әлі жауап берген жоқсыз!

	Мен біраз ойландым. Себебі кейбір нәрселерді еске түсірейін дедім. Бірақ Ооно блокнотын суырып алып әлденені сүйкеп жаза бастады. Омырау, бөксесін дәу сүлгімен орап алған Ооно қос жастықты шынтақтап аяғын созып жатыр. Мен сұрақ-жауап бітпесе екен деп тілеп сүлгіге оранып жанына келіп отырдым.

	Ооно блокнотына манадан бері болған әңгімені толық көшіре бастаған тәрізді. Бұдан мен ыңғайсыз халге түстім. Мен Патронға өзім істеген атом стансасында болған апаттарды айтқаным есіме түсті. Атом стансасын салуға қарсы қозғалыстарға қарсы болып жатқан қызық жайттар туралы айтқанымды еске түсірдім. Осындай өмірде болған оқиғаларға негізделген талай қызықты оқиғаларды айтып бергенім еске түсті. Металл адамдардың өзіме жасаған шабуылдары туралы айтқаным Патронға керемет әсер етіп күлгені еске түсті. «Албырттар қосыны» туралы айтып бергенмін.

	– Сіздің аузыңыздан андамай шығып кеткен ақпаратты Құдіретті А. мырза өзге біреулер арқылы тексертуі әбден мүмкін ғой... Мысалы, сіз бір құпия мәліметті аңдамай айтып қалдыңыз. Ол оны қағып алады да оны өзге ақпараттармен салыстыра келе егер одан да молырақ мәлімет бермесең бұл қылығыңды атом стансасы басшылығына айтамын деп сізді қорқытады. Содан сіз Құдіретті А. мырзаға кіріптар болып қаласыз. Жаңа ақпарат беріп тұруға лажсыз көнесіз.

	– Сен енді бүйтіп қиялдай берсең... қиялдың шегі жоқ! – деп іштей үркіп қалған мен енді Оононың өзіне бас салдым. – Жарайды. Мен атом стансасы туралы ақпарат берген болайын-ақ. Бірақ, мен атом стансасы құрылысын бастаушыларға қарсы мәлімет беріп жыным бар ма? Атом стансасын салуға қарсы азаматтық қозғалыстар құпия қозғалыстармен байланысты. Олар туралы күллі ақпаратты Патрон тікелей осы қозғалыстардың басшыларынан алып тұрады. Ол сіздің революциялық қозғалыс па, әлде, оған қарсы қозғалыс па, о жағын білмеймін. Алайда, осы екі қозғалыстың екеуі де Патроннан ақша алып тұратынын білемін. Ха-ха!!!

	– Ақылға сыймайтын нәрсе!

	– Сыйғанда қандай. Қозғалыстың қаржыгерлеріне ол ақша береді, аналар болса ақпарат береді.

	– Бұл сенің қиялыңның жемісі.

	– Қиял да болса, нақты деректерге сүйенетін қиял.

	– Жала бұл. Сенің өзің емес пе едің, кейде өз жігіттеріміздің өзі өзімізге жат көрінеді деген. Ал жоғары органның жат болуы, тіпті күшті болуы мүмкін. Сенің ақыл-ой орталығың сенің ақылыңа сыймайтын нәрселермен айналысып жүруі әбден мүмкін.

	Ооно Сакурао маған шұқшия қарады. Осы сәтте оның дөңгелек бет-әлпеті сопақтанып кеткендей еді. Орын алған ыңғайсыздықты қалжыңмен сейілтуге тырыстым. Бірақ, оның сәті түспеді.

	– Телефон соғып тексеремін, – деді Ооно. Мен керуетке бекітілген жарық жаққыш тетігін бастым. Бөлме самаладай жарықтанды. Астымыздағы керует қозғала бастады. Ооно шыптаға құлап түсті. Бұ жолы ол мені кешегідей фашист деп тілдеген жоқ. Ызалы сұғын ғана қадады. Телефон желісінің екінші ұшындағы біреумен Ооно айқайласып қалды. Ол сөйлескен революциялық қозғалыстың бір басшысы коммутатор атын атамаған адаммен жөндеп сөйлескісі келмесе керек. Өз атын коммутаторға айтуға саунада жігітпен оңаша отырған елге әйгілі тележұлдыз ұялса керек. Ақыры Ооноға өз аты-жөнін айтуға тура келді. Телефон арқылы бірер нәрсені айтты да Ооно маған бұрылды. Әлгі айқайласқан кездегі ашуы ізім-қайым. Абдырап қалған баладай.

	– Бұ жігіттер мені адам есептегілері келмейді. Демек, олардың маған жоғарыдан қарауына бір негіз бар деген сөз.

	– Телефонисткалар әдетте жұрт әңгімесін тыңдайды. Коммутатор арқылы маңызды нәрселерді айтуға болмайды.

	– Контрреволюциялық қарақшылар тобы Құдіретті А. мырзаға қастандық жасапты. Бірақ онысы сәтсіз аяқталса керек. Оны өлтірмек болған.

	Екеуміз жатқан мына арнаулы керуеттен ыршып түрегеле бергенім сол құяңым ұстады да қалды. Құбылуға ұшыраған жан болмағанымда мен ешқашан белімді жаза алмас едім. Жаңалықтарды беріп болған теледидарды өшірдім.

	– Қастандық жарты сағат бұрын болыпты. Оны телевидение беріп үлгермейді. Ең дұрысы оқиға болған жерге барып жаңалыққа қану.

	Холлға шығып едік қонақ үй қызметшілері түгел бізге бұрылып қарады. Ооно қаймыққан жоқ. Басы қақшиып есікке беттей берді.

	– Көңілдесі жап-жас бала ғой! – деген күңкілді құлақ шалды.

	– Бізді кінәлағанша өз тірліктеріңнен ұялсаңдаршы!! – деп тық-тық басып бара жатқан қалпы Ооно да оларға тиісті жауабын беріп үлгерді.





3




	Азаматтық қозғалыстардан қол үзіп жалғыз қалған мен Патронға қастандық жасалғаннан кейін, онымен байланысым болғаны үшін маған да қастандық жасалуы мүмкін екенін білдім, бірақ қорықпадым. Өйткені Құдіретті А. мырзаға қастандық жасап көңілдерін бірлегеннен кейін антиполиция немесе «Албырттар қосыны» мен тәрізді елеусіз біреуге уақыт шығындап қайтсін деп түсіндім. Тек мені бір қинаған нәрсе түнде жарақат алған Патрон өліп кетсе мен қайтіп күн көремін деген ой болды. Ай сайын енді маған ондай ақшаны кім беріп тұрады? Атом стансасынан алып тұратын жәрдемақымды болса түгелімен бұрынғы әйелім иемденді. Мен соқа бас емеспін ғой. Мориді кім асырайды? Мори мен студент қыздың үйге кешігіп жатуы да ақшадан. Екеуі такси ұстауды қымбатсынып жаяу салпақтап келе жатқан болар.

	Теледидардан беріп жатқан жаңалықтар бойынша Құдіретті А. мырзаға қастандық түскі үзіліс кезінде оның көмекші-хатшысы тамақтануға шығып кеткен кезде орын алған. Хатшысы келсе Құдіретті А. мырза қанға бөгіп еденде жатады. Басы жарылған. Жанында мұз жаратын шапашот табылған. Сондай-ақ зардап шеккеннің қаны емес, өзге де қан іздері табылады.

	Шапашот? Менің иманым тас төбемнен шықты. Кезінде мен жарымжан Мориді алып осы Құдіретті А. мырзаның үйінде болғаным бар еді. Сонда да онымен Моридің көзінше тікелей телефонмен байланысқаным бар еді. Қой дедім, Мори мен студент қыздың ондай қастандық жасауы мүмкін емес дедім.

	Егер де Мори мен менің ғарыш құдіреті арқылы құбылуым белгілі бір миссияны жүзеге асыру болса онда сол жолда Мори Менсіз де кейбір қадамдарға баруы мүмкін екен-ау! Кім біледі маған тек Моридің жанында болу миссиясы жазылған шығар. Солай шығар. Сонау бір көрген түс есіме түсті. Патрон елдегі билікті қолға алған тұста, жұрттың бәрі оны дуылдап алаңда құттықтап жатқан тұста Мори екеуміз оны өлтіріп, билікті өз қолымызға алғанымыз есіме түсті. Ғарыш тапсырмасын орындап жүріп Моридің қателікке ұрынуы мүмкін бе? Онда Мори аяқтай алмай қалған істі мен неге аяқтамаймын? Мен әрине Патронды жау санамаймын. Сондықтан ғарыш оны не үшін өлтіру керек екенін білдірсе деймін. Біз ғарыш бізге жүктеген миссияны қалайда орындауымыз керек еді. Моридің үйге кешеуілдеп жатуынан мен шоши бастадым. Мен өзім құрметтеп алдында бәйпектейтін Патронды не үшін өлтіруіміз керек?

	Ішкі дүниемнен Патронды өлтіруге қарсы дауыс осылайша бас көтерді. Мен өз-өзімді ұғудан қалдым. Рас, көптен бері мен оған ақпарат беріп тұрдым, тек сол ғана, бірақ, мен өзімнің оның алдында құрдай жорғалап құрметтейтінімді білмейді екенмін. Жан дүниемнің түкпірінде туындаған дауыс соның айғағы. Әрине, мен айтқандарымды жазып отырған сіз бұған таңғалып отырсыз. Сондықтан Патронның кім екендігі жайлы тоқталайын.

	Ойлап отырсам Патрон өзімен кездескен жанды баурап әкетердей кейбір қасиеттерге ие екен. Оның кісіні баурап әкетер қасиеті зор қуатты қоңыр үнінде, сөйлеу тәсілінде екен. Есіңізде ме кейбір ұстаздар кейбір шетел сөздерін аудиторияға түсінікті болуы үшін ақырын анық айтатыны. Шалда да сондай қасиет болды. Студенттер оны Патрон деп мойындады. Алайда, оның студенттерге сабақ беруі ұзаққа созылмады. Ол кезде ол Шанхайда қытай студенттеріне Жапонияның соғыста жеңілер алдында сабақ берді. Сабақ бере жүріп ақпарат жинаумен айналысты. Ол кезде жас Патрон жапон әскерінің арнаулы бөлімінде қызмет атқарған. Зиялы қауыммен жұмыс істеу міндеті болған. Студенттер о жағын білсе де соншалықты мән бермеген. Сөйтіп жапон ұстазы мен студент қытайлар арасында ерекше қарым-қатынас орнаған. Патрон шәкірттерінің ойларын сыртқа шығармаған. Әгерки, қытай студенттерінің бірі алда-жалда өзінің коммунист екенін, немесе Гоминдаң партиясына жататынын жариялаған болса, ол студенттің басы пәлеге қалар еді. Патрон ашқан жекеменшік мектепке қатынайтын қытай зиялы қауым өкілдері Патронның ақпарат жинайтынын біле тұра баратын. Бұ мектепте олар өзге дүниеде не болып жатқаны туралы да өздері қызықтырған ақпараттар алатын. Патрон мақсаты жау жақтың зиялы қауымын шідерлеп ұстау ғана емес, Жапония жеңіліске ұшыраған жағдайда осы зиялы қауым таңдар бағытты белгілеу болды. Дәл осы бағытта Патрон табысқа жете білді. Сондықтан да соғыстан кейін ол Құдіретті А. мырзаға айнала білді. Бүгінгі таңдағы мақсаты өзара қырқысқан революциялық ұйымдарды қаржыландыру болса оның сол бұрынғы миссиясының заңды жалғасына айналды.

	Енді Патронның сыртқы пішініне келер болсақ ең көзге түсер ерекшелігі шалдың басы дәу еді. Суреттерде шалдың басты қасиеті – адамды үйіріп әкетер қасиеті байқалмайды. Бір жанжалды оқиғаға байланысты газеттерде шалдың суреті басылды. Сонда мен оның бет пішінінен жиіркенгенмін. Ол кезде мен оны білмейтінмін. Суреттерде түсі тым ызғарлы еді. Басына етегі жоқ қалпақ кигені де бір түрлі. Сөйтсе ол жиексіз қалпақты террористік шабуыл кезінде басына түскен жара ізін жасыру үшін киеді екен. Қауесет бойынша террористер оны неге атты десек, Құдіретті А. мырза Тайвань мен Солтүстік Кореяда сауда жасау құқын А. тобына жататын компаниялар қолынан алып В. тобына жататын компаниялардың қолына ұстатқан. А. тобымен әмпей террористер сол үшін одан өш алған.

	Өмірде кездескенде Патронның бет әлпеті қанша үлкен болғанмен өзінің алып дене пішініне үйлесімді. Сондықтан суреттегідей жаман әсер қалдырмайды. Сол көзі қалың қас-қабағының астында, апанда жасырынған жыртқыштай көп көріне бермейді. Оның есесіне қалғуды білмейтін сақшыдай секемшіл оң көзі, ызғарлы отты да өткір.

	Осындай ерекше тұлғамен сұхбаттасып отырып мен байғұс үрей мен оған деген ілтипатқа қалай бөленбейін?

	Түн ортасы болып қалды. Мори мен студент қызды күтіп отырып бұқтырылған ет пен күрішті асып жедім. Есіме сап етті. Осы бұқтырманың өзі мен тәрізді мәлімет берушілерге берген Патронның асы екені есіме сап ете қалды. Көрдіңіз бе, менің өмірімнің Патронмен қаншалықты қоян-қолтық екенін. Анау Патронға шабуыл болатын сәтте түскі үзіліске шығып кететін хатшы бізді осы бұқтырмамен жабдықтап тұрған. Ха-ха!!

	Кім біледі Патрон менің, құбылуға ұшыраған менің жан дүниеме де терең әсер еткен болар. Оны мен байқамаймын. Осыны ойлап отырғанда кенет менің көз алдыма Парижде өз үйінде асылып өлген жолдасымның кейпі келіп тұра қалды. Халықаралық мәселелерден түк хабарсыз деп марқұм Патронды кекетіп отыратын. Сөйте тұра Патронның арқасында күн көріп жүргеннен кейін оның алдында құрдай жорғалайтын. Патронның не ойлағаны бар екенін білмейтін. Патрон талап еткен ақпаратты жүгіріп жүріп жинайтын. Сол тірлігі шығар мүмкін оның түбіне жеткен. Оның түбіне жеткен не ойлағаны бар екені белгісіз Патрон деп білемін. Марқұм байғұс тек Куба дағдарысы басталғанда ғана Патронның не ойлағаны бар екенін болжаған тәрізді. Қандай жоспары барын білді білем. Қандай қатерлі жанға қызмет етіп жүргенін, өзінің қандай тұңғиыққа кеткенін ұқты білем. Бұ жайлы байғұс бір төсекте жатқан француз әйеліне де тіс жарып сыр ашудан сескеніпті. Оның алдында Патроннан құтылудың жалғыз жолы ғана қалса керек. Ақпарат жинап Патронға қызмет етуден бас тартып қана қоймай байбалам салуға беттейді. Патрон дереу Парижге жетеді. Екеуі жүзбе-жүз кездеседі. Бұ кездесу Патронның қатал шешімге келуімен аяқталса керек. Соры қайнаған жолдасым ауыр тығырыққа тірелген. Асылып өлуден басқа жолы қалмаған деймін.

	Түнгі сағат екіде телефон шылдырлады. Моридің жанындағы студент қыздың дауысы. Менің телефонымның тыңдалатынын білетін қыздың сақтықпен жеткізген хабары мынау:

	– Алло! Папамыз бен оның тобын сырттан торуыл күшті. Тіптен гаражға жақындау мүмкін емес. Сондықтан жақын арада кездесу мүмкін емес. Біз екеуміз істеген нәрсе сізді шошытқан жоқ па? Әрине шошыған боларсыз. Не болды дейсіз ғой. Ескерту жасадық. Ал басты шаруаны сіз бен біз бірігіп тындыруымыз керек. Тағдыр солай жазса лаж жоқ. Қолдан келер не шара. Мамам келе жатыр. Сау болыңыз. Сізге сәлем айтып жатыр.

	Мәссаған, Патронға қастандық жасағандар Мори мен жаңағы студент қыз болып шықты!!! Телефонмен жеткен хабарды тыңдай отырып олардың не үшін бұндай қадамға барғанын ұға алмадым. Алайда Саеко қыздың үніндегі парасаттан кейін түсіне қойдым.

	Бұл қадамды қыз ескерту деп отыр ғой. Ең басты шаруаны сіз бен біз бірігіп жасаймыз деп отыр ғой. Жазмыш солай деді ғой. Демек, Мори мен студент қыз Патронға тек ескерту үшін барған болды. Ал бізге жүктелген миссияны біз құбылуға ұшыраған Мори екеуміз бірігіп жүзеге асыруымыз керек екен. Сонымен құдіретті ғарыш неге Патронға бізді қарсы салып отыр?

	Әлгі студенттің ескертуі бойынша полиция біздін үйді торуылдап жүр. Қыз телефон тұтқасын қойғаны сол мен жүгіріп барып зал шамын өшірейін деп ұмтылдым да райымнан қайттым. Терезе пердесінен сыртқа сығалай жаздап барып тоқтадым. Себебі мен полицияға әлгі телефон шылдыры арқылы өздері жайлы ақпарат алғанымды білдірмеуім керек.

	Әрине, Мори мен студент қыз күдік тудырушы деп танылса онда полиция оларды тұтқындау үшін үйге баса-көктеп кіріп келер еді. Полицияға әзірше менің үстімнен ғана шағым түскені белгілі. Полиция ол шағымды тексермек мақсатымен мені сырттай бақылауға алған сиқы болар. Полицияның бұл ниетін үйге жақындамай тайып тұрған Мори мен студент қыз дәл болжаған.

	Сонда менің үстімнен шағымданған кім болды? Әрине сол бұрынғы әйелім. Теледидардан Патронға қастандық жасалды дегенді естіп оны мен жасады деп шешкен. Мені қуантқаны полиция пиғылын дәл болжап үйге кірместен Мори мен студент қыздың ізін суытқаны. Тіптен, Патронға жасаған Мори мен студент қыз қастандығы ашылып қалған күннің өзінде бұл тығырықтан шығар жол бар. Ол менің Парижде асылып өлген жолдасым таңдаған жол. Көз алдыма еденде қанға бөгіп жатқан Патрон елестеді. Осыған дейін үрейге қоса ілтипатпен еске алатын Патроным қанға бөгіп көзі бозарып өліп жатыр. Көрдіңіз бе он сегіз жасар бозбаланың қиялы қалай шалқиды. Ха-ха!!

	Тағы да бір жиырма минут өткізіп барып мен залдың шамын өшірдім. Өзімнің емес, Моридің керуетіне шалқамнан түсіп жата кеттім де аяғымды керуеттің басына тіредім. Таң атқанша бірнеше сіз рет шошып ояндым. Терезе алдында сыртта біреу жүрген тәрізді болды. Шынында да полиция үй сыртын торуылдап жүр. Ооно тобы кіретін ұйым мені шпион, жансыз деп біледі. Оның қарсыластары болса жау жақтың адамы дейді. Бұрынғы әйелім болса мені иттің етінен жек көріп ендігі арманы оңдырмай өш алу болып жүргені аян. Сондықтан маған қастандық болса ұйықтап жатқан кезімде болары анық. Өмір деген мың қырлы. Егер сіздер жазушылар алды-артын бірдей көретін кесіртке көз болмасаңдар өмірді тұтас қамту қиын.





4




	Адам құқын қатты қадірлейтін полиция, әрине, құбылған он сегіз жасар бозбаланың ұйқысын бұзған жоқ. Ояна салысымен мен билік озбырлығына тойтарыс беруге әзірлендім. Ғарыш миссиясын Мори орындауға кіріскен екен, оның қандыкөйлек жолдасы мен неғып тек жатуым керек, күреске шықпай?! Шапшаң үйді жинастырдым. Терезені айқара ашқанымда көше тұста тұрған машинаны көрдім. Бұ тұс машина тұруға тыйым салынған жер болатын. Есік қоңыруы шырылдады. Мен кіре беріске шықтым. Есік алдында екі полицей тұрды. Екеуінде де үн жоқ. Соған қарамастан бірінің түрі «озбырмын», екіншісінің түрі «сабаға түсірушімін» деп тұрды. «Озбыр» менің атымды атап ол кісі үйде жоқ па деп сұрады. Оның бұл сұрағы құбылған маған күш бергендей болды.

	– Ағамыз бен тәтеміз кешеден бері үйде жоқ. Ағамыз баласымен кеткен. Бүрсігүні күні мына үйге ұры түсті. Ағам мені осында күзетке қалдырды. Не болды? Жеңгеміздің бауырлары ағамызды пышақтап кеткен жоқ па?

	– Сіз немере ағайынысыз ба? Үйді күзетіп тұрсыз ғой. Неге сіз ағаңызды біреу пышақтап кетті деп ойлайсыз?

	– Сіз қитұрқы сұрақтармен жауапқа тарта бастадыңыз...

	– Өйткені сіз соған мәжбүр етіп тұрсыз. Сіздің ағаңыз кеше үйге келмеді. Бүгін де жоқ. Ол телефон шалды ма?

	– Жоқ. Телефон шалған жоқ. Енді не болғанын айтсаңдаршы!! Мен білуім керек қой!

	– Сіз... немене... телевизор көрмейсіз бе? – деді «сабаға түсіруші» менің қолыма мәселенің кілтін ұстатқандай қарап. – Біз мұнда кейбір мәселелерді анықтау үшін ғана келіп тұрмыз. Егер ағаңды біреу пышақтап жатса хабарла!

	– Ха-ха!! Бұны сіз қитұрқы сұрақтар арқылы жауапқа тарту деп білмейсіз, ә? Инабатты да адал жанмен ынтымақтастық орнатқыңыз келіп тұр, ә?!

	Осы сәт тура кинокомедиядағыдай полицей мен менің арамызға қапталдан шыға келген Ерікті төреші қыстырыла кетті.

	Жақыннан қарағанда Ерікті төрешінің кеспірі сұп-сұр еді. «Тірі екенсіз ғой!» деген сауал ауызымнан шығып кете жаздады. Ерікті төрешінің көзіне көзім түсті. Кең маңдай, құс мұрын, қиық мұрт. Құс мұрынға ілініп тұрған добалдай көзілдірік. Көзілдірік астындағы бадырақ көзі одан бетер маған бадырая қарады. Ішім жылып қоя берді. Түсінгенім – менімен байланыс орнату үшін Ерікті төреші Мори мен студент қызды ертіп келіп тұр. Мори оған қалай құбылысқа ұшырағанымызды айтса керек. Ерікті төрешінің бадырақ көздері тас төбесінен шығып тұруы сөзсіз содан.

	– Үйіңіздің төңірегінде азали өсіп кеткен екен. Арасында мысық балалапты.

	Полицейлер мына кісі жұмбақтап басқа ақпарат беріп тұр деп күдіктенгендей. «Озбыр» бір аттап «Ерікті төрешіге» жақындады. «Ерікті төреші» жұмбақтап ақпарат беруін тоқтатты. «Сабаға түсіруші» әккілік танытып үй сыртындағы азали арасын тінтіді. «Фыр» еткен сеске ілесе бұта арасынан мысықтың теңбіл шеңгелі селтең етті. Полицей ыршып түсті.

	– Мысықты бекер үркіттіңіз. Үрейден балаларын шайнап тастайды ол. Қазірдің өзінде біреуі қалыпты. Қалғанын шайнап тастаған ғой. Сіздер түнімен осы жерде жүріп пақырды түнімен шошыттыңыздар.

	– Түу, шошып кеттім ғой.

	«Сабаға түсіруші» осылай деп қабақ шытты. Мен екі оттың ортасында қалғандаймын. Әңгіме арқауы үзілді. Полицейлер де әңгіме арқауын қолдан сыптырып алған. Осыны аңғарған «Ерікті төреші» полицейлер ауыз ашып үлгергенше олармен қоштасуды бастады.

	– Рахмет сіздерге, кешіріңіздер, біраз мазалағаным үшін! Көмектеріңіз үшін рахмет!

	Полицейлер абыржып қалып лажсыз қоштасты да есікке беттеді. Бұта арасынан мысық айбат шекті. Әлде бұл ызалы «Озбырдың» үні болды ма екен?! Ха-ха!!

	– Кіруге бола ма? – деді Ерікті төреші. Кіргізбеудің реті жоқ. Залға кіріп диванға жайғасып отырғаннан кейін қонақ маған шұқшия қарады. Күлімсіреген көзінде сәби таңғалыс.

	– Мәссаған! Қандай таңғаларлық өзгеріс!!

	Он сегіз жасар мен ұрлық үстінде ұсталғандай бет ұшыма қаным тепті.

	– ...Мори бәрін айтып берген. Сіздің өзгерісіңіз шыннан да адам таңғаларлық!!

	– Өзгеріс емес құбылыс...

	– Иә, иә құбылыс... құбылу. Оңайға түспеген болар бұл сізге?! Кеше мен еш нәрсе байқамаппын. Бұл құбылысқа дейін мен сізді талай рет жиындарда көріп жүрсем де кешегі жиында танымай қалдым. Керемет! Адам таңғаларлық құбылыс болған.

	– Мори қазір сіздікінде ме? Жараланып қалғаны рас па? – деп мен, желпініп алған оның сөзін бөліп сабасына түсіргім келді.

	– Иә, Мори бізде. Біздің «Айығу» залында. Аздап жараланған. Дәнеме емес. Студент қыз дін аман. Біздің клуб мүшелерінің қалың ортасында, пікірталас отына май құйып отыр. Мори болса тып-тыныш солардың айтысын тыңдаумен отыр. Сіздердің құбылыстарыңды естіп есім шығып әңгімелесуге ынтығып сізге келіп отырмын. Құбылысқа дейін нендей зерттеу жасағандарыңды білгім келеді. Мен өзім де молекулярлық биологиямен айналысқам. Бірақ тастап кеттім. Айналып келгенде ғалым да, басқа да шықпады менен.

	Осыны айтқанда Ерікті төрешінің егде жүзіндегі әжім мұңға толып тереңдей қалды. Сол екі әжім менің де жанымды тіліп өтті. Мен де өз зерттеулерімді жарты жолда тастап кеттім емес пе? Екеуіміз тағдырлас болып шықтық.

	– Біздің құбылуымыз туралы.... Мори сізге қалай айтты? Сіз соған сендіңіз бе? Қазір де сеніп отырсыз ба?

	– Әрине!! Сізді көріп екі есе сеніп отырмын!!!

	Ерікті төреші шалқалай беріп кенет рақаттана күлді. Бірақ, іле күрсінді.

	– Сенбеу мүмкін емес... Мүмкін емес... Ха-ха-ха!!! Мүмкін емес!!

	Мен әбден күліп болып көзден аққан жасын сүртіп отырған Ерікті төрешіге таңырқап қараумен отырмын.

	– Мори қай жерінен зақымданды?

	– Басынан.

	– Басынан??

	– Oy... айтпақшы ол бұ жайлы сізге айтпа деген екен-ау... Қап, аузымнан шығып кеткенін қарашы!!!

	– Айтпа деген болса... жарасы жеңіл болмағаны ғой...

	– Жоқ. Түк емес. Тек басы жараланғанына қиналып отыр. Айтпа деп еді сізге. Мен бүлдірдім.

	– Жара желкеде емес пе?

	– Мен әрине дәрігер емеспін. Бірақ дәкемен таңып тастадым. Рас, сіз болжағандай жара желкесінде. Мен көргенде жараның қаны қатып қалған екен. Және басындағы ескі жараның аузы ашылған ба деп қалдым. Мори де содан күдіктенген тәрізді. Бірақ ол соншалықты сасып-салбыраған жоқ. Басына мұзшапқыш тиді дегенде зәрем ұшып кеткен.

	– Мұзшапқышпен дейсіз бе? Оу, мұзшапқыш Моридің өз қолында болып еді ғой!!

	– Дұрыс айтасыз. Алдымен Мори сол мұзшапқышпен Құдіретті А. мырзаны ұрған. Студент қыз осыдан кейін екеуміз шегінуге тиіспіз деп ойлаған. Бірақ, сөйткенше Мори мұзшапқышты бет ауызын қан жуып кеткен Құдіретті А. мырзаның қолына береді. Анау түк көрмей тұрса да қолға тиген қаруды ойланбастан қарсы алдында «ұрсаң ұр» деп тұрған Мориге сілтеген. Сілтей беріп өзі құлап түскен. Мұзшапқыш Моридің бас терісін жырып кеткен. Неткен керемет жан Мори! Тағдыр мені осындай жанға жолықтырған екен, енді мен бұдан айырылмаймын. Иман шыныммен оған адал қызмет етемін. Мендегі сапыгерлер жаттығатын «Айығу» атты зал бұрын өзара қырқысып келген дұшпандарды татуластыратын орын еді. Мориге бас иіп қалған себебім ол да кісі өлтірген жоқ. Бекісу үшін шекісті. Моридің қадамы татулыққа жол ашты.

	– Сіз сонда Мори өзі діттеген мақсатқа жетті деп ойлайсыз ба? Әлде бұл келесі қадамым бұдан да қатал болады дегенді ескерту ме? Студент қыз осы екінші уәжді растап отыр. Мені осы жағы қатты алаңдатады.

	– Бұлай деуге сіздің қандай әддіңіз бар? Моридің пиғылы тек қастандық жасаумен шектеледі деп ойлауға сіздің қандай әддіңіз бар? Оның алдағы жоспарларынан сіз неге шошисыз? Шошиды екенсіз кедергі болмай жөніңізге отырыңыз! Немене, сіздің мақсатыңыз Мориді қорлау ма?

	– Немене? Сіз не айтып тұрсыз? Мен неге Мориді қорлауға тиіспін?

	Біз бір-бірін түтіп жеуге ұмтылған әтештерше орындарымыздан атып-атып тұрдық. Мен сабама бірден түсіп орныма қайта отырдым. Ерікті төреші де қайта отырды.

	– Мен енді бір нәрсенің ақиқатына жеткендеймін. Мори кембағал болып туылғаннан бергі менің жағдайымды жақсы білетін Құдіретті А. мырза Мориді өлтіріп мені өмір бойы құлдықта ұстамақ болған. Моридің алғашқы қадамы кек алу болды деп білемін. Екінші жағынан мен енді Құдіретті А. мырзаның құрығынан құтылған тәріздімін. Екінші жағынан Моридің оны ұруы да әділетсіз болды. Сондықтан да Мори оның қолына қару ұстатқан. Құдіретті А. мырза Мори дүниеге кембағал болып келген күннен бастап өзінің зұлымдық ниетін жүзеге асыруға кіріскен... Сіз қалайша мені Мориді жек көреді деп ойлайсыз? Құбылудан кейінгі мен небәрі өмір тәжірибесіз, аңғал бозбала емеспін бе?

	– Жо-жоқ о не дегеніңіз! – Ерікті төреші өңіне қызыл шауып қысылып-қымтырылып қалды. Бірақ іле сөйлеп кетті.

	– Біз кейде сыйласатын жанды да табан астынан жек көріп қателіктер жасап жатамыз ғой, солай емес пе? Тіптен бір емес екі өмір сүрсек те бұндай қателіктен ада боламыз деп ойламаймын. Ондай қателіктен тіпті құбылып жаңғырған сіздің де құлан-таза болуыңыз екіталай дер едім.





VII тapay


	Патронды жан-жақты зерттеу





1




	Мори бас сүйегінде оймақтай ойық болып туылған күні мен оны университет емханасына жеткіздім. Қабылдау бөлмесінде дәрігерлердің шешімін күтіп он сағаттай отырдым дедім Ерікті төрешіге. Сонда мен дәрігерлерден не күттім дейсіз ғой. «Сіз өмірге әкелген құбыжық жан тапсырды» деген бір ауыз сөзді күттім. Қабылдау бөлмесінде отырып сасқан мен байғұс не әйеліме емес, не достарыма емес, Патронға телефон соқтым. Болған жайды хабарладым. Патрон бұ хабарға өте-мөте шұқшиды. Патрон нәрестенің кеміс тууы менің плутоний сәулесін алуымның салдары деп қорытынды жасады. Менің жан дүнием төңкеріліп түсті. Баламның кеміс тууына өзім себепкер болған екенмін ғой деген ой мені найзағайдай іреп түсті. Енді мына жарық дүниеге басқа көзбен қарадым. Дәрігерлердің менімен менің әйеліме қойған диагнозы өтірік болып шықты. Ядролық ғасырдың көп өтірігінің бірі. Емхана дәрігері болса баланың былай кеміс тууы физиологиялық ауытқуларға байланысты деген еді. Бұны менен естіген Патрон баланы дереу күн өткізбей арнайы емханаға тапсыр, ол жерде қолдан келгеннің бәрін жасайды деп бір телефон берді. Мен қатты толқыдым. Бірақ қарсы болмадым. Жан тереңімде өз балаңды өзге біреулердің жұлмалауына, Патронның нұсқауымен беріп қою қалай деген жанайқай шықты. Бұның салдары менің жаным, тәнім Патронның «ашса – алақанында, жұмса – жұдырығында» болады деген сөз емес пе? Осындай мазасыз ойлар мені бүйідей шаққанына қарамастан, екінші жақтан Мені құдіретті кісі қамқорлығына алып жатса, оның несі жаман деген әзәзіл ой тағы келді. Сол күні осындай ойлардың шырмауында аласұрып, ақыры Патрон белгілеген мезгілдің жартысы өткенде такси ұстап түрік моншасына тарттым. Ауыр ой шырмауына түскенде менің замандастарымның түрік моншасына баратын әдеті. Массаж сәкісінде етпеттеп жатырмын. Жанымдағы сәкіде отырған массажист қыздың тұманданған жанары менің жон арқамды қыдыра бастады. Қыз орнынан тұрып бөксесін бұлтыңдатып олай-бұлай жүрді де туфлиін шешіп тастады. Оң аяғын көтеріп менің басым жатқан сәкі шетін басты да сол тізе бүкті. Менің көзімнің қиығы қыздың ең қызықты жерлеріне түсті. Қыпша бел, бұтын түгел көрдім... Осы тұста мен көршілес моншашы әйелдің бамбук керме арасынан сығалап тұрғанын ұмытып кеттім. Содан кейін...қыз жанымда керіліп түсіп жатты.

	Содан кейін емханаға оралдым. Патрон нұсқауын орындау мезгілі өтіп кеткен еді. Медбикелер сәбидің сүт еміп жатқанын айтты. Бас нейрохирургтен балаға операция жасауды өтіндім. Бұндай батылдыққа қалай бардыңыз деп ол сұраса мен былай деген болар едім:

	«Мен ХХ ғасыр Америкасы негізгі бұлағы болып табылатын плутоний сәулесін алған жанмын. Оның үстіне Америкада жұқтырған мерез деген дертім тағы бар. Менің өмірден түйген бір философиям – қарап отырма, қимылда. Патрон мені нәрестені өлтір деп үгіттеді. Мен болсам кеміс нәрестемді өлтірмей бауырыма қысып өтуге бел байладым. Бұл бұрын-соңды менің басымнан кешпеген сезімім.

	Моридің денсаулығына байланысты мені мен Патрон арасында болған кикілжіңдерді білетін Мори тумай жатып оны өлтіргісі келген Патроннан енді есейгеннен кейін өш алуын түсінуге болады. Мен осыны айтып болғаннан кейін «Ерікті төреші» былай деп уәж айтты.

	– Өзінің Патронға шабуылы жайлы айтқанда Мори тіптен күнделікті күйкі тірлік қисынына сыймайтын бір дәйек айтты. Сондықтан да ол қолындағы қаруын қан-қан болған Патронның қолына ұстатқан. Өз басына тиер соққыны күтіп қасқайып қарап тұрған. Оның бұл қылығы таңғаларлық ерлік, мәрттік дер едім. Бас сүйегі кеміс туған Моридің мәрттігі дер едім. Сіздің әңгімеңізден кейін мен бұл сапарға сізді неге жанына ертпей кеткенін түсіндім.





2




	– Сіз неге құбылған Мориді төбеге көтере құрметтейсіз? Оның да, менің де құбылысқа ұшырағанымызға қалайша имандай сенесіз? – деп мен Ерікті төрешіге деген өз ілтипатымды аңғартқым келді.

	– Мориге қалай сенбейін? Оның құбылысқа ұшырағанына сіз де сендіңіз ғой! Меніңше сіздердің бастарыңнан кешкен бұндай құбылыс әлемде басқа адамдардың басында да болады деп білемін. Менің бақытым сондай адамдарды өз көзіммен көріп тұрғаным.

	Алайда мен оның келтірген дәйектеріне онша сеніңкіремедім. Ол пақыр өмірде осындай ақылға сыймайтын құбылыстардың болатынын барынша дәлелдеп бақты.

	Ерікті төрешінің айтуы бойынша бүгінгі Жер бетіндегі өркениет өзінің ғарыштық жасын жасап болып қалды. Соған орай Жер бетіне бағытталған ғарыштық қуат желісі бұзылып осындай ақылға сыймайтын, қиял-ғажайып ертектерінде ғана кездесетін құбылыстарды тудырып жатады.

	– Жер ана тарихы, оның соңғы жыл санауындағы адамзат тарихы іс жүзінде ұлы ғарыштық құдіреттің таңғажайып бағдарламасының орындалу сатыларынан өзге түк те емес. Бұндай қиял-ғажайып құбылыс әрине жоқтың қасы. (Оның бір керемет өкілі – Курт Воннегут) Меніңше кез келген адам қиялы тегін емес. Ол қиял негізінде жалпы адамзаттық сана жатыр. Сондықтан да Фантаст жазушылардың қиял самғауында мән бар. Менің пайымымша адамзат тағдыры алдын-ала кесіп-пішіліп қойылған тағдыр. Ха-ха-ха!! Меніңше Жер шары ұлан-ғайыр ғарыштық құрылымның ішіндегі бір титімдей бөлшек қана. Оны мұрнынан жетектеп жүрген ғарыштық күш бар. Ғарыштық күш оны өз орнына қарай сүйреумен келеді. Ол нүктеге жеткенде аталмыш күш Жерді айлапат ғарыш кеңістігінің бір бұрышына қарай белгілі бір жылдамдықпен итере салады. Содан бастап ғарыш құрылымы аяқталды деп біліңіз. Жер шары аталатын бөлшек ғарыштағы бос кеңістікті қуып кете барады. Жер шары о баста жаралғанда бір кемістікпен жаратылған. Жер бетіндегі миллион жылдарға созылған миллиондаған тіршіліктің қыбыр-жыбыры сол кемшілікті әдемілеп қырнап-жонуға арналғандай. Жер бетінде атом сынақтарының басталуы Жер пішінін соңғы қырнап-жонулар. Бүгіндері мұхиттар мен шөлдердегі ядролық жарылыстар аяқталып қалды. Кезек үлкен қалаға жетті. Екі қаладағы қопарылысты есептемегенде жалпы адамзат көлемінде үлкен қалаларда әлі ядролық апаттар басталған жоқ. Егер, сол қопарылыстар тізбегі басталар болса Жер шары галактикалық алаңнан итеріліп шығарылып ғарыш кеңістігіндегі құрылымға беттейді. Осынау ұлы құрылым формасына келер болсақ оның суреті Птолемей салған жүйемен Данте сызған аспан қартасына ұқсас. Алда кездескен барлық тылсымдарды түсіндіріп жату менің де қолымнан келмек емес. Ха-ха!! Мәселе аталмыш жобаны жүзеге асыруға келгенде адамзат Галилео Галилейді басқаша бағалайтын болады, егер ойлануға мұршасы келсе. Ха-ха!! Галилей ғалам кеңістігіне жаңа көзқарас қалыптастырған жаңа дүниетаным қарлығашы. Діннен безген деген айыппен оған қарсы жүргізілген сот материалдарына жүгінсек ол Данте жасаған жұлдызды әлем құрылымына зәредей өзгеріс енгізбеген. Галилейдің сөзі мен ісінде қайшылық болмаған. «Қалай десеңдер де Жер айналып тұр» деуден танбаған. Иә, Галактика ақыл жетпес жылдамдықпен айналады. Онымен бірге, ішінде титімдей Жер шары да айналады. Осыған тереңдетіп ой жіберер болсаңыз, дінсіздігі үшін кінәсін мойындаған Галилей мен ғалам жайлы реформаторлық көзқарасты бастаған Галилейді өзара үйлестіруге болар еді. Галилейдің өзі былай деп жазған еді.

	«Егер де жұрттың бәрі мойындаған аксиомалардың ең болмағанда біреуін сын тезінен өткізер болсақ, онда алынған қорытындының біреуін де түсінбеуің мүмкін.» Ха-ха-ха!!

	Мен үндемедім. Мектеп және университетте физиканы оқыған мен байғұс ойлары ақылға сыймаса да Галилейді мынандай дәлдікпен жатқа соғып тұрған кісіні қалай күлкі етпекпін. Ерікті төреші болса ұяла түсіп әңгімесін жалғады:

	– Әрине мен ғарыштық құдіреттің қырнап-жонылып кемеліне келген Жер тәрізді деталін дәстүрлі орнынан тайдыру арқылы алапат ғарыштық құрылымды аяқтау жыныма тиеді. Онымен келіспеймін. Жерді одан әрмен қырнап-жонудың керегі жоқ деп білемін. Сіз бен Моридің құбылысқа ұшырауыңыздың өзі сол қырнап-жонуға қарсылық. Мен де сіздердің қатарыңдамың. Бұндай құбылысқа ұшырағандар қарсылық шоғырын құрамақ. Құбылыстың өзі заманақырға таяуды білдіретін ғарыш құдіреті деп түсінген жөн. Кез келген қимылдың кедергі шақыратыны тәрізді. Моридің әкесі! Сіз осымен келісесіз бе?

	«Келісесіз бе?» деп сұрап отыр ол менен. Бұл ойлануды қажет ететін сұрақ. Он сегіздегі бозбалаға айналған мен дегенмен нақты да айқын жауап бердім.

	– Пысықтай түсейін. Мүмкін менің құбылысқа ұшырауымның өзі осынау тағдырхал сауалға жауап беру үшін орын алған болар. Мен бұл сауалға жауап іздейін.

	– Құбылудан кейінгі бұл батырлығыңыз сұрақ тудырады. Моридің батырлығы да солай, – деді Ерікті төреші. Оның бұлдыр басталған әңгімесі кенет әрекет адамының сөзіндей нақты сипат алды. Мықты жан екен. Ол әңгімесін жалғады.

	– Сонымен, бұ жолы полицейлер тыныш кетті. Бірақ сіздің әйеліңіз жеткізген мәліметтерден кейін олар бәрібір сізді бақылау астында ұстайды. Телефон тыңдалады. Көшеге шықтыңыз екен соныңыздан көлеңкедей еріп жүреді. Ол деген сөз – олар сізді енді құтқармайды деген сөз.

	Мен өзгерістен кейінгі өз жағдайымды тағы да ой таразысына салдым. Менің әйелім шағымданған адам орта жастағы мен болсам, құбылудан кейін мен бозбалаға айналдым емес пе? Демек мың жерден торуылдағанмен ұстайтын адамы жоқ олар кімді ұстайды?

	Бірақ мен Мори жатқан жерге барар болсам олар Мориді тұтқындауы мүмкін екен. Сол кезде Моридің өзімнің ұлым екенін дәлелдеуім қиын екен. Егер мен Мори екеуміз бастан кешкен құбылысқа полицияны иландырар болсам сонда ғана менің басыма қауіп төнеді екен.

	– Мори жатқан жерге бару қатерлі екен. Сонда мен не істеуім керек?

	– Сіз үшін ең дұрыс қадам Құдіретті А. мырзаның хатшысымен байланысқа шығу, – деді Ерікті төреші – Сіз оған кепіл айтқан болыңыз. Моримен бірге жүріп күресті жалғастыру үшін біз Құдіретті А. мырзаны зерттеуіміз керек. Бұл үйден сіз телефон шалмаңыз. Телефон тыңдалады. Одан да көшеден телефон шалыңыз.

	Осыны айтқан Ерікті төреші орнынан атып тұра беріп соңымнан ер дегендей ишара жасады.





3




	Біз көшеге шықтық. Аспан ашық, ауа мөп-мөлдір жазғытұрғы майтоңғысыз күн. Алғашқы жолайрыққа жете бергенде Ерікті төреші «тіке жүре бер!» деп сыбыр етті де өзі темекі алғысы келген адамдай бұрылды. Біраздан кейін арқа тұстан бәтіңкесі сырпылдап біреу желе-жортып жақындай берді. Ысырылып жол берсем Ерікті төреші екен. Екі иығынан дем алады. Түсі қашып кеткен. Бірақ көзілдірік астындағы көзі күлмеңдейді.

	– Мені екеуі өкшелеп келеді. Ха-ха!!

	Неткен бейқам жан! Телелефон-автомат алдында қалтамнан тиын іздей бастап тосылып қалдым. Әлгінде баладай мәз болып тұрған Ерікті төреші табан астында салмақты бола қалды.

	– Сіз... қалайда Құдіретті А. мырзаға телефон шалуыңыз керек. Егер сіз болған оқиғадан хабарсыз жан болып көрінсеңіз дұрыс болмақ. Олар сірә сіздің Мори мен студент қызбен байланысыңыздан бейхабар. Егер Құдіретті А. мырзаға қастандық жасаған Мориге қол ұшыңызды бергіңіз келсе осылай етіңіз. «Сүттен ақ судан таза» болып көрініңіз.

	Мен телефон тұтқасын қолға алып нөмірді тере бастадым. Хатшы телефон тұтқасын көтерді. Ол мені бірден таныды. Сондықтан құбылуға дейінгі дауыспен сөйлесу қажеттілігі болмай қалды.

	– ...A, бұл сіз бе? Патрон алдағы екі-үш күн ішінде сізді көргісі келген. Рас жарақат алды. Бірақ жарасы жеңіл. Қастандық жасағандар жап-жас балалар. Кіріп шыққыңыз келсе Патрон сізді кез келген кезде қабылдайды. Қай күні келе аласыз?

	– Кіріп-шығайын... қандай уақыт дейсіз бе?

	– Онда былай болсын. Қолыңыз тиген сағатта тура Патрон жатқан палатаға келе беріңіз. Мен онда қабылдау бөлмесінде боламын. Рұқсат қағаздан қам жемеңіз.

	– Көп рахмет!

	– Сіздің әңгімеңіздің соңғы жағына желіге полиция қосылғаның хатшы сезіп қалып әңгімені қысқарта салды, – деді Ерікті төреші қабақ шытып болған жайды өзінше сараптап.

	– Сіз сонда Патрон мен хатшысы мені полициядан қорғады дегіңіз келе ме?

	– Дәл солай. Полицияның баспасөзге берген мәліметіне қарағанда солай болғаны. Полиция мен хатшы ауыз біріктіріп сізге тор құрып жүрсе... білмеймін. Алайда Құдіретті А. мырза егер ол шын мәнінде құдіретті жан болса онда ол осынау полиция тәрізді биліктің абыройсыз тетігін пайдаланып сізге тор құруға бармас деп ойлаймын. Керісінше Құдіретті А. мырза сізбен кездесуді тілейтін болар. Онда қастандық жасаған жастармен сіздің байланысың болды-ау деген күдік туындауы мүмкін.

	– Солай деп ойлайсыз ба? Бұндай жағдайда мен Патронмен кездеспестен бұрын Моримен кездесуім керек. Қастандықтың түп мақсатын білмей тұрып мен Мориге жәрдемдесудің кілтін таба алмайды екенмін.

	Осылайша «Ерікті төрешімен» ашық сөйлесіп біз темір жол стансасына қарай келе жаттық. Еңсесін ой басқан Ерікті төреші, кенет, дәу басын көтеріп кейін жалт бұрылды. Полицейлерді үркітпек болса керек. Біздің полицейлер ондайға үрке қояр, саған. Адамзатты құтқаруға бел буған осынау болмай қалған биологтың мына тосын қылығына мен таңғалдым. Ерікті төреші еңсесі түсіп келе жатқанда не ойлады десеңіз мен, Патрон және Мори үшеуіміздің шым-шытырық қарым-қатынасымызға бас қатырып келе жатқаны анық.

	– Егер сіз Мориден не үшін Патронға қастандық жасадың деп сұрар болсаңыз онда сіз Мори өзі өмірге келген сәтте Патронның оны өлтірмек болғаны үшін ғана кек қайтарғысы келмегенін еститін боласыз. Сіз Құдіретті А. мырзаға Моридің бұ қастандықтан кейінгі жоспарларын біліп алып баруыңыз керек. Моридің жоспарларына кедергі келтіруге қарсы тұруға болмайды. Тіптен, қарсы тұруға шамамыз да келмейді.

	– Өтсе, өте дұрыс айтасыз, – дедім мен бозбала үніммен.

	Біз темір жол стансасына жеттік. Сабағына кешігіп бара жатқан студенттер арасына түсіп кеттік. «Моримен кездесе алмайды екенбіз. Ендеше біз қайда барамыз?» деп сұрағалы аузымды аша бергенім сол Ерікті төреші сыбыр қақты.

	– Өзара қырқысып жүрген революцияшыл топтар қаржылай Құдіретті А. мырзаға кіріптар болғандықтан ол туралы топтың қарапайым мүшелерінің пікірін сұралық. «Айығу» залындағы жігіттердің дені жауласушы топтардың екі жағында да болғандар. Солардан сыр тарталық.

	– Ооно Сакураодан сыр тартсақ қайтеді? Мен онымен талайдан атом стансасын салуға қарсы қозғалыс бойынша таныспын. Ол бір нәрсе білсе айтады.

	– Ооно Сакурао! Тамаша! – деп қуанып кетті Ерікті төреші. – Темір мінез Oоно!

	– Темір мінез дейсіз бе? О жағын білмеймін. Қозғалыс басшылығына соншалықты ықпалы бар адам деп те айта алмаймын.

	– Жо-оқ, темір мінез! Қозғалыстың байырғы мүшесі! – деп Ерікті төреші өңмеңдеді. Әйелдер гимназиясынан шыққан жалғыз мүше болды. Қозғалыс басшысының ашынасы деп топшылаған қарсы жақ оны тұтқынға да алған. Жауапқа тартқан. Қозғалыс басшысы тұратын жерді айт деп бұрышқа тыққан. Әйтеуір әдеп сақтап зорламаған. Хи-хи-хи!! Содан кейін Ооно Еуропада емделді. Келе салысымен сол қозғалысқа қайта кірді. Қайсар қыз! Сондықтан да оған кез келген топ құрметпен қарайды.

	Осыны айтқанда Ерікті төреші қалтырап-дірілдеді. Кілт түйіліп ойға шомды.

	Мен де ойға шомып осы күйімде Ооноға телефон шалдым. Ооно тұтқыннан босатылған жігіттер мен оны құтқарушыларды таудағы саяжайына демалысқа аттандырып жатыр екен. Мен Ерікті төреші екеуміздің соңымыздан аңду бар екенін айттым. Ооно шығуға келісті. Синдзюкудегі кәріс ресторанында кездесетін болдық. Сол жерде ол Әділет Иесін де тамақтандырғысы келетінін сөзге қыстырды. Ооно Әділет Иесі деп Сикокуде атом стансасын салуға қарсы күрес жетекшісін атайтын. Бүгінгі газет хабарларын оқығаннан кейін Ооно Әділет Иесін өз үйінде паналатқан. Енді ол кісіні бізбен кездестіруге алып келмек. Біз Ерікті төреші екеуміз бүгінгі газет хабарларынан бейхабар екенбіз, сондықтан дереу бүгінгі газеттерді алдық.

	Газеттерде кешегі Патронға болған шабуылдан кейінгі оның көңіл күйі туралы бірде-бір хабар кездестіре алмадық. Тілшілерден тіптен Патронның хатшысына телефон шалып мен алған ақпараттың өзін мұқият жасырса керек. Алайда бір газеттен Патрон Жапониядағы атом стансасының үштен бірінің иесі екені жайлы дерек оқыдым. Және ол Оңтүстік Кореяда атом стансасын салу құқын иеленіп отырған бірден-бір талапкер екені жазылыпты. Мен өзімнің оңбай алданғанымды ұқтым. Ойпырай, сонда мен не үшін тер төктім? Егер Патронның қолында шынында да Жапония мен шетелдерде бірнеше атом стансасы болса сонда мен оның құдіретін одан әрмен күшейте түсуге қызмет еткен болғаным ғой. Патрон Оңтүстік Кореяға атом реакторын сатуға Канаданы көндіру жолында жапон концерні арқылы келіссөздер жүргізгені есімде. Бұл туралы Еуропа баспасөзінде сын материалдар шыққан. Оны мен жиып-теріп Патронның қолына ұстатқам. Ол үшін кісінің күлкісі келетіндей ақша алдым. Соның өзіне мәз болып Патронға ақпарат беруді одан бетер үдете түстім. Сөйтсем мен тиынның құнына Патронға аса маңызды ақпараттар берген екенмін.

	Осы ойға тереңдеген сайын мен өз-өзімді қоярға жер таба алмай ашу-ызаға булықтым. Мен сонда барып Патронға қызмет істеймін деп асылып өлген париждік досымның көңіл-күйін түсіндім.

	– Ооно атом стансасындағы құрылысы Құдіретті А. мырзаға қаншама табыс әкелетінін жақсы біледі, сондықтан да ол бізді Сикокуде атом стансасын салуға қарсы қозғалыс жетекшісімен таныстырғысы келіп отыр.

	Оононың бұл шешіміне Ерікті төреші мәз болды.

	– Сикокудегі атом стансасын салуға қарсы қозғалыс жетекшісі есіңізде болса анау сіз сөйлеген жиынға келді ғой. Содан кейін ол тұтқынға түскен жігіттерді құтқарумен айналысты.

	– Атом стансасын салу ісінің сыртында тұрған Құдіретті А. мырза екенін біз білсек те, оған қарсы қастандық бола қояр деп күтпеп едік. Сондықтан біз болған істі болған күйінде қабылдауға тиіспіз. Солай емес пе? Ооно мақсаты – бізді атом стансасын салуға қарсы топ жетекшісімен жолықтыру арқылы қозғалысқа тарту. Түсіндіңіз бе? Ооно мақсаты – күн сайын тұрақсыздық тудыру. Оның өмірлік ұстанымы қалыптасқан жағдайға байланысты.

	– Сіз өзіңіздің Ерікті төрешілік міндетіңізге қанша күш жұмсап жатырсыз! «Айығу» залына қатысты да шаруаңыз шаш етектен. Енді келіп, мінеки, Патронға қастандық жасаған жанды қорғаштап жүрсіз. Демек сіздің де өмірлік ұстанымыңыз жағдайға байланысты екен ғой. Сіздің ұстанымыңыз Ооноға ұқсас болып шықты.

	Ерікті төрешінің сұп-сұр беті қызарып кетті. Кездессем бе деп арман еткен Ооноға байланысты көзқарасын таразылап отырғаны байқалды.

	Сөйткенше пальтосының ұзын етегін тірсегі түйгіштеп Ооно Сакурао ханым кіріп келе жатты. Жанындағы қонағының үстінде жағасы тікірейген куртка, бұтында – күлгін түсті шибарқыт шалбар. Тани кеттім. Мынауыңыз залда болған қақтығыста аузындағы протезін шешіп алып оңды-солды сілтеген сабаз емес пе?

	– Мен әрекет жоспарын талқылауым керек еді. Сіздер болса мұнда салқын сыра сіміріп отырсыздар! – деп бізбен ашулы сәлемдесті Ооно ханым. – Сыра сіміруден басқа мақсат бар ма сендер де?

	Біз енді оны ресторанда күтіп отырсақ сыра ішпегенде не істемекпіз?

	– Мәссаған? Моридің әкесі де осында екен ғой! Сіз бозбалаға айналсаңыз да түріңіз аянышты! Қырынбапсыз.

	– Керек болса менде ұстара бар, – деп Ерікті төреші елп ете қалды.

	– һм, сонда сіз ұстараңызды арқалап жүретін болғаныңыз ба? Менің «Айығу» залыма Мори келіп түсіп, мен сендерді іздеп шыққаннан кейін үйге жақын арада оралмайтынымды біліп ұстарамды ала шыққам, – деп Ерікті төреші Ооноға қарады. Әділет Иесі де иегін сипалады. Ортамызда жарқырап тележұлдыздың тұруы сөз жоқ бәрімізге әсер етті.

	Мен болсам жүгіріп барып әжетханада сақалымды қырдым. Қырынып алып үстелге қайтып келсем отырған үшеу әлденені қызу талқылауға кірісіп те кеткен екен. Үстел шетіне орнатылған плитадан қуырылған май иісі мүңкиді. Осы кезге дейін сызылған даяшы енді әйгілі тележұлдыз алдында аяқ ұшынан жорғалап жүр.

	Сикокудегі атом стансасын салуға қарсы қозғалыс жетекшісі, кесек келбетті кісі батыс Жапонияға тән кансай диалектінде сөйлеп отыр.

	– ...Бұ деген сөз – жіптің бір ұшы император отбасында жатыр деген сөз. Ал енді сіздер айтып отырған құдіретті кісілер жандайшаптар орталықта да, астанада да бықып жатыр. Қыбырлап бір нәрселер істеп жатыр. Біз тәрізді тәңірден жазғандарға олардың не істеп, не қойып жатқанын түсіну қиын. Бірақ олар жүз пайыз өз құлқын қамын күйттеп жүргені даусыз. Бұл құбылыспен күресу парыз. Құлқын тауының тұман басқан ұшар басы бұлдыр. Көзге көрінбейді. Тау басына тартылған жолдың бәрі император отбасына апарады. Сондықтан да құлқын қамын көздеген алпауыттар мен император отбасының байланысы тым берік. Құрғақ сыннан түк шықпайды. Император отбасына апаратын жол жолаушысыз қалмайды. Ол бір жан-жақтан жоғарыға созылған арқау жіптер тәрізді. Бәрі созылып барып бір нүктеге император отбасының қолына шоғырланған.

	Осылай сөз саптаған Әділет Иесі көзін сығырайтып қуырылған ет иісі бұрқыраған бөлмеден алыс кеңістікке тікті, бейне бір сол тау басына тартылған тарам жіптерді көріп тұрғандай.

	– ...Мысалы, атом стансасының құпия иесі Құдіретті А. мырзаны алайық. Оның тірлігіне терең үңілген жан оның да тау басына тартылған жібінің бір ұшы император отбасы қолында тұрғанын көрер еді. Табысты монополиялаушыларды қудалауға тіптен оппозициялық партиялардан сайланған парламент мүшелерін қатарына тартсаң да күшің жетпек емес. Сикокуде атом стансасын салуға қарсы құрған қозғалысымызды ертең билік тас-талқан қылып Сикокуге атом стансасын салып жатса оған мен таңғалмаймын. Өйткені билік сыртында император отбасы тұр. Атом стансасы іске қосылып ол қоршаған ортаны бүлдіруге кіріскен тұста оны көруге император отбасы келеді. Бүкіл Жапония атом стансасы салынған түстікке қарай бас иетін болады. Император отбасының беделін енді атом қуаты әуелетіп, қалған жерін тізе бүккен жүз миллионнан астам жапондықтар көтеріп аспандатып жібермек.

	– Сіз қара аспанды жерге бір-ақ түсірдіңіз-ау! – деді, Ерікті төреші Ооно пікірін білгісі келгендей сөз тастап.

	– Сіз Әділет Иесін пессимист деп отырсыз ба? Олай емес. Бұ кісі алда тұрған кедергі ауқымын дұрыс болжап отыр. Әсіре үмітке де, әсіре күдікке де жол бермей күрес салып жүр. Бұл ретте бұ кісі сізге ұқсайды. Сіз де өзара удай араз топтарға арашашы болып жүр емессіз бе?

	Көзім газ плитасында қуырылған етте. Әңгімеге мән бермей отырғанымды Ооно байқап қалыпты.

	– Ас дәл қазіргі сәтте екінші мәселе! – деп, кербез қалпын бұзбай табадағы түйір етті іліп алып Әділет Иесінің тарелкасына салды.

	Одан кейін бәріміз де қуырылған етке таяқшаларымызды созып іліп ала бастадық.

	– Желдеткішті қосыңызшы! – деп бұйырды Ооно даяшы қызға.

	Даяшы елпең қағып бұйрықты орындады.

	Әділет Иесі ет жеген кезде алға ошарыла ұмтылып әдепті ұмытып кетті. Мен оған таңғала қарап қалыппын.

	– Сіз мені пессимист дедіңіз-ау! – деді ол ауызындағысын шайнап болмай жатып. – Ендеше, ядролық қаруға қатысты әлемде қалыптасқан жағдайды бір сараптап көріңізші! Бұндай жағдайда пессимист болмай көр! Адам деген жалпы оптимист қой. Мысалы анау даяшы. Түріне қарашы. Өмірге риза. Енді бір 20-30 жылдан кейін өлетінінде шаруасы жоқ, екі езуі екі құлағында. Атом бомбалары мен атом стансалары кесірінен өлім-жітім, бедеулік, кем-кетік ұрпақ саны өсуде. Осыған қарап тәбетіміз бұзылып ac қабылдамай жатқан жанды көрмедім. Керісінше алдымызға қойғанды қасқырша опырамыз.

	Әділет Иесінің айтқаны шындық. Ол Ооно арқылы менің құбылу тарихымды естіген тәрізді. Әңгіме сорабы маған ауды.

	– Моридің әкесі тәрізді адам өз басынан өткен оқиғаларға қарағанда бұл проблеманы бірінші болып түсінуге тиіс. Бұл өмірге деген сіздің көзқарасыңыз біздікіне ұқсамауы мүмкін. Сіз мысалы император отбасына алып баратын соқпақтардан бейхабарсыз. Бұндай соқпақтардың болғанын қолдаушылар дәстүрлі жапон мәдениетін қорғаушылармыз дейді. Сіз әрине ондай көзқарасты қабылдай қойматыныңыз анық. Император отбасы үшін сіз бас ауыртпауға тиіссіз!

	Сөзге Ерікті төреші араласты.

	– Шынында да, құбылысқа ұшыраған Мори мен оның әкесі біздің елімізде қалыптасқан табиғи дәстүрлі тәртіп жүйесін жоққа шығарады. Өз басым Әділет Иесінің император отбасы мен Моридің әкесі жайлы айтқан уәжін түсіне алар емеспін.

	– Мынаны көзге елестетіп көріңізші! Ықылымнан келе жатқан император отбасы да құбылысқа ұшырады делік. Моридің әкесі мен император отбасы екеуі екі бөлек нәрсе.

	– Сонда сіздіңше біз Мори екеуміз өз басымыздан өткен құбылысты император отбасына да телуіміз керек пе? Сіз соны айтқалы отырсыз ба? Ха-ха!! Оларды да құбылысқа ұшырату үшін император сарайы – Оутиямаға жет деп отырсыз ба?

	– Моридің әкесі мен сізге тиісіп отыр екен деп ойлап қалмаңыз! Менің айтайын дегенім бір ғана атом стансасынан шашылған ыстық су қалыптасқан табиғи, дәстүрлі жүйені бұзуға жетеді дегелі отырмын. Егер ол ыстық су орасан мол мөлшерде болса не болмақ? Құбылысқа ұшыраудың көкесін сонда көресіз. Алайда атом стансасын салуды қолдаушылар мәңгі қалыптасқан дәстүрлі жүйе ешқашан бұзылмайды дейді. Атом стансасын император отбасының қарап шығуы сол тәртіпті бұзбайтын құдіреттей көрінбек. Теледидар экраны алдында отырған жүз миллионнан астам жапондықтар осылай ойлайды. Тау басына тартылған тарам жіптер осы үшін қажет емес пе?

	– Сонда көкетай сіз мені мен Мориді атом стансасының ашылу салтанатына қарсы шеру ұйымдастыруға шақырып отырсыз ғой. Ха-ха!!

	– Осы көкетай деп сөз саптауыңызға қарағанда сіздің тәніңіз ғана емес жаныңыз да құбылған тәрізді. Әділет Иесін кекетпей «Әділет Иесі» демейсіз бе?

	– Сыра ішсем әдетім... көпіріп кететін. Айтайын дегенім мынау. Іске қатысы жоқ әңгіменің бәрін доғару керек, – деді Әділет Иесі.

	Ерікті төреші оған түзету енгізді.

	– Олай емес. Біз бір-бірімізді толығырақ білуіміз керек. Бұл – тізе қосып қимылдау шарты.

	Ерікті төреші Ооноға жаққысы келген. Бірақ Ооно қабақ жылытпады. Байқағаным – Ооно бізді өз жоспарына жеккісі келіп отыр. Ооно ханым жоспары революциялық ұйымның жоғары органынан Құдіретті А. мырзадан қаржылай жәрдем алған-алмағаны жайлы мәлімет талап ету. Топ жетекшісі ретінде жоғарыдан бұндай түсінік беруді талап етуге Ооно құқылы еді. Ол үшін Ооно өз пікірлестерін жиып алып тура орталыққа жетіп барып олардан Құдіретті А. мырзамен байланысы жайлы түсінік беруді талап етуі қалып тұр. Бұ сапарда Әділет Иесі Оономен бірге болуы керек. Біз болсақ, Ерікті төреші екеуміз оларға атқосшы болуымыз керек. Бұ кезде, сөз жоқ, біз екеуміздің соңымыздан өкіметтік екі ізкесер де еріп жүрері анық. Ізкесерлердің еріп жүруі бізді өзге революциялық топтардың шабуылынан сақтамақ. Кезінде әйгілі режиссер Луис Бунюэлде жұмыс істеп көрген осынау болашақ сценаристің қиял шырқауы кісі таңғаларлық. Тіптен контрреволюциялық бандиттік топтардың да Құдіретті А. мырзаға қатысты көзқарасын білу қажет деп салды. Құдіретті А. мырзаға қастандық жасаған адам бүгінде Ерікті төрешінің «Айығу» залында. Сондықтан, Ерікті төрешімен қастандық жасаушының әкесі бандиттік топқа барар болса онда олардың сөзі өтімді болады деді Ооно. Егер, бандиттік топтармен арада кикілжің орын алар болса онда біз екі өкіметтік ізкесерді көмекке шақырамыз. Бірақ мәселені былай ушықтырмауымыз керек.

	– Біріншіден біз автокөлігіміздің маңдайына өз ниетімізді айқындайтын ұран жапсырып алуымыз керек. Бірақ оны дайындауға уақыт тар.

	Ерікті төреші тұқшыңдап еңкейді де жанында жатқан қоржынынан ақ шүберек суырып алды. Ақ шүберекті үстел үстіне жайды да қаламын суырып алып сойдақтатып жаза бастады. «ЫМЫРА ЖОЛЫНДАҒЫ КЕДЕРГІЛЕРДІ ЖОЮ ҮШІН КЕЗДЕСУ» деп жазып машинаға ілемін деп тұра жүгірді. Бұ тірлігімізді көрген даяшы бір жерден ұран жазатын бір орам түрлі-түсті қағаз алып келіп Ооноға берді. Қағазға Ооно фломастермен былай деп Әдемілеп жазып шықты. «ЯДРОЛЫҚ ҮСТЕМДІК ЖОЙЫЛСЫН! АТОМ СТАНСАЛАРЫНА ТЫЙЫМ САЛЫНСЫН!» Ха-ха!! Мына әйелдің өмір қағидаларында керемет бірізділік бар! Даяшы алып келген есепті Ооно менің қолыма ұстатты.

	– Құдіретті А. мырзадан ақша алған жансыз ғой. Лас ақшадан қалтаңызды тазалаңыз, – деді.

	Ақшаны төлеп сыртқа беттедік. Мен он сегіз жасар бозбалаға тән мінезбен Әділет Иесіне тағы тиістім.

	– Көкесі бұныңыз қалай? Мына киім киісіңіз қызық. Ооно болар мына жастар киетін арзан куртканы иығыңызға жапқан? – дедім.

	– Өз курткам. Шетелде болғанда алғанмын.





5




	Кәріс рестораны тұрған бақшадан шығып маңдайына ұран ілінген жасыл «Фольксвагенге» таядық. Біз көліктің артқы орындығына, Ооно рульге, Әділет Иесі жүргізушінің оң қапталына жайғасты.

	– Ізкесерлеріміз де енді автокөлікке отырған болар.

	– Алдымен қайда барамыз? Менің таныстарыма соғамыз ба? Менің олардан білгенім Құдіретті А. мырза революциялық топтың өз күшімен атом бомбасын жасауын қалаған көрінеді. Бомба дайын болуға жақындағанда Құдіретті А. мырза сұмдық көп ақша беруге уәде еткен. Бұл уәдені Құдіретті А. мырза контреволюциялық бандиттік топтарға да берсе керек. Сонымен екі топ басшылығы сол мол ақшаны алу үшін жарысып жатса керек. Бұндай есалаңдық қисыны не? Соны білгім келеді.

	– Сіз «есалаңдық» дегенде атом бомбасын жасауға арпалысқан топтарды атап отырсыз ба, әлде сол үшін мол ақша ұсынған Құдіретті А. мырзаны мегзеп отырсыз ба?

	– Құдіреттілер қолынан келгенін істейді. Патрон өзара қырқысқан екі топқа да атом бомбасын жасаңдар деп ақша береді. Бұны есалаңдық демегенде не дейсіз? Сіздер мені Токиоға атом стансасын салуға қарсы жиынға шақырдыңыздар. Ал енді сіздердің жастардың атом стансасын салуға қарсы болып жүріп өздері атом бомбасын жасауға құлшынуын не деуге болады? Есалаңдықтың көкесі осы емес пе?

	– Сіздің ашуыңыз орынды. Осындай жастар жоқ емес. Моридің әкесі сіз айтыңызшы осындай шағын топтар атом бомбасын жасай ала ма?

	– Жасай алады.

	– Шынымен атом бомбасын жасағалы жүрген топтар бар ма? Болса бұл дегеніңіз масқара!

	– Несі масқара? – деді Ерікті төреші. – Егерде ірі-державалар ядролық қаруды шығаруды монополиялап алған болса, әлсіз елдер не істемек? Сондай қару жасап жағдайды шиеленістіруге олардың да құқы бар. Осы қисынға жүгінсек мемлекет неге ядролық қару жасауды неге монополиясына айналдырып өз халқын өзі неге кепілдікте ұстап отыруы керек? Мұндай жағдайда жекелеген адамдар мен адамдар тобы да ядролық қару жасауға кіріспек. Әңгіменің ашығын айту парыз. Хиросима мен Нагасаки құрбандарының ұрпақтары сол қарудан құрбан болған ата-бабаларының атынан неге атом бомбасын жасамауға тиіс? Оны дұрыс емес деп кім айтар.

	– Е, бұндай көзқарас атом стансасын салуға қарсылардың ішінен табылып отырса, онда шаруамыз біткен екен. Қалай ойбайласаң олай ойбайла, атом бомбасы бәрібір жасалынады деген сөз ғой. Сонда бүгін жастар жер астындағы қай зауытта бомба жасап жатыр екен?

	Ерікті төреші үнсіз. Алайда осы үнсіз күйінде біз білмейтін бір мәліметті жасырып отырғаны байқалады. Оны жарыққа шығарса, Ерікті төреші ретінде беделден жұрдай болатынын білетін тәрізді.

	– Атом бомбасын жасап жатқан жастар бар ма, жоқ па о жағын Моридің әкесінен сұрау керек. Кезінде атом бомбасын жасамақ болған жастар шабуылының құрбаны болды емес пе ол?

	– Құрбаны болды?

	– Құрбаны болды деу артықтау. Ол шабуыл жасағандардың қандай топ екені белгісіз. Бірақ факт. Металл киімді кісілер ядролық шикізат тиеген машинаға шабуыл жасағаны факт.

	– Мәссаған... сіз сол қарақшыларды жасқаған инженердің өзі болдыңыз ғой? Сол кезде мен АҚШ-та едім. Сол оқиға жайлы Бостон газетінен оқыдым. Есім шығып кетті. Сіздің ерлігіңіз Сикокуде атом стансасын салуға қарсы қозғалыс ұйымдастыруға ықпал етті. Сол кісі сіз болып шықтыңыз ғой?

	– Рас. Ол оқиға кісінің төбе шашын тік тұрғызған жайт болды, – деді Ооно салқын ғана. Онысы менің қытығыма тиді.

	– Жанжал тілеп тұрсыз ба?

	– Қайдағы жанжал? – деп әңгімеге Ерікті төреші килігіп, Оононы қорғай бастады. – Машинаға шабуыл жасаған революцияшыл жастар ядролық қаруға деген билік монополиясын әлсіреткісі келді. Ал ядролық зауытта істейтін инженер болса, сол билік монополиясын қарғы баулы иттен бетер қорғады. Нәтижесінде өзі сәулеге ұшырап ауру тапты. Егерде болған оқиғаға революцияшыл жастар тұрғысынан қарасақ осылай болған.

	– Сонда сіз өзіңіз де ядролық тонауға қатысқан болып шықтыңыз ба? – деп сұрадым Ерікті төрешіден иман шыныммен.

	– О не дегеніңіз? – деп шошып кетті Ерікті төреші. Оның шошуынан мен күдік алдым. Сол баяғы маған шабуылдаған қаңылтыр адамдардың бірі осы Ерікті төрешінің өзі болды ма деген күдік туды.

	Әңгімеге Ооно килікті.

	– Токиода бір ұрымтал жер бар. Онда өңшең саяси пайымы ілгері, адамзатты сүйетін жастар жасырынған. Егер күндердің-күнінде сол топ атом бомбасын жасадық деп мәлімдер болса, біздің еліміз табан астында күрт өзгермек. Өздері ажал ауасын күнде жұтып жүрген қала тұрғындары бұ жаңалықтан тілдері байланып қалмақ. Мүмкін дәл сол сәтте Әділет Иесі де оптимист болып шыға келер.

	– Бос сөз. Атом бомбасы өмірге келді деп қуану, қалай десеңдер олай деңдер толық деградация... азғындау. Одан басқа дәнеме емес.

	– Бұлай деп қорытынды жасау аңғалдық. Ол топ жетекшілерімен кездесудегі менің көзқарасым мынандай болмақ.

	Егерде революциялық топ өз күштерімен атом бомбасын жасайды екен онда мен оларға қарсы шықпаймын. Бұл бір. Екіншіден, мен атом бомбасын жасауды Құдіретті А. мырзаның қаржыландыруын қолдамаймын. Олар менің көзқарасыммен санасуы керек.

	Әділет Иесіне қарасам, ернін тістеп ашуланып отыр екен. Мен оны сөйлеткім келді.

	– Көкесі сіз құдіретті А. мырза да император отбасымен жіп ұшынан жалғасады деген едіңіз ғой. Егерде осындай бір топ атом бомбасын жасап алып үкіметке қоқан-лоққы жасай бастаса оның император отбасына қатысы жоқ па? Патрон қаржысына жасалған атом бомбаларын екі топ император отбасы мүддесі үшін пайдаланады деу қисынсыз. Осыған менің ақылым жетпей-ақ қойды, көкесі!

	Осы тұста Әділет Иесі ашуын жиып маған жадырай қарады. Өз мақсатына жетпей қоймас күрескер қалпына қайта түсті.

	– Құдіретті А. мырза тәрізді кісілер император отбасымен байланыссыз болмайды. Бұны білу керек. Сол байланысты пайдаланып Құдіретті А. мырза жас революционерлерді атом бомбасын дербес жасау керек деп иландырады. Өзара қырқысқан топтардың екі жағын да осылай бағыттайды. Неткен ізгі жан! Ал Құдіретті А. мырзаның мақсаты болса қалайда атом бомбасын қолға түсіріп оны өз билігін орнату үшін пайдалану. Бір бомба жақсы. Екі бомба одан да жақсы. Бұндай қарудың бір кісінің қолында шоғырлануы елдегі жағдайды күрт ушықтырмақ. Алып құйын көтерілмек. Император отбасын сол алып құйын аспандатып жібермек. Жас революционерлер болса Құдіретті А. мырзаның бұ жоспарының алдын алу жолында арпалысып жатыр. Бірақ олардың қолынан түк келмейді.

	– Әділет Иесі тәжірибелі күрескер десек те, келген қорытындысы тым пессимистік рухта, – деп оны Ерікті төреші түйреп өтті.

	– Жағдай солай... – деп түйді Әділет Иесі, ұзын мойнын изеңдетіп. Оның мақсаты елдегі жағдайды ушықтыру. Оның қарсыластарына да жағдайдың ушыққаны керек. Қарсыластары бірақ ұлы дүрмекті басқа бағытқа беттетпек ниетте. Ондай қарсыластар жағын күшейтуге, мүмкін, құбылысқа ұшыраған сізбен Мори керек болып тұрған шығар?

	– Олай болса Құдіретті А. мырзаға қастандық жасаған Мори мейлінше сақ болуы керек, – деді Ерікті төреші. – Меніңше Мори сыртқы бір құдірет күш ықпалымен әрекет ететін кісі.

	Осы тұста менің жан-тәнім ширығып: ЛИ... ЛИ... ЛИ... деп шыңғыра бастады.





VIII тapay


	Патронды жан-жақты зерттеу (жалғасы)





1




	Мініп келе жатқан көлігім Одзи көшесінде иін тірескен машиналар тығынына килікті. Қозғала алмай тұрғанда қиялың сан-саққа жүгіреді. Сол революцияшыл жастар Токио маңындағы тауда қазір атом бомбасын сынай бастаса не болды? Машина іші ысып қоя бергендей болды. Салон ішіндегі Әділет Иесінің кішкене басы кеудесіне құлап ертең өлетұғын шалдай мыжырайып қалғып кеткен. Кішкене бас. Жарғақ құлақ. Шүңкиген бет. Енді қозғалып көлденең көшеге түсе бергенде полиция тоқтатты. Менің зәрем ұшып кетті. Оянып кеткен Әділет Иесі аузына протез тісін шапшаң салып терезеден үңілген полицейге бағжия қарады. Осы арада Ооно тапқырлық жасады. Қолқалтасынан куәлігін суырып алып полицейге ұстата қойды. Бұрылып өзінің тележұлдыз екенін көрсетті. Ерікті төреші де әрекетсіз қалмады.

	– Артымыздан ерген полицей бар. Солардан біз жайлы сұрауыңызға болады, – деді.

	Артта келе жатқан полицейлер шынында да белгі болса керек, полицей Оононың құжатын өзіне қайтып беріп бізге жол берді.

	– Штабты күзетіп тұрған антиполиция біздің полицейлермен ортақ тіл таба кеткенімізді аңғарып қалған болар...

	– Штаб күзеті өз газеттері жазғандай жауласушы топтарды полиция қоршап жүр дегенге сенбесе дұрыс болар еді. Сенсе жағдай қиындайды.

	– Жоқ, олардың көзі біздің ұранға түссе біздің машинаға қопарылғыш лақтырмайды, – деді Ерікті төреші.

	– Е, демек сіз машинаңызға ұран іліп алып бұнда талай келген болдыңыз ғой... батыр екенсіз.

	– Бұ шаруа бізге үйреншікті нәрсе, – деді Ерікті төреші.

	Біздің көлігіміз ірілі-ұсақты саудагерлер, қара-құрым жаяулар бықыған тар көшемен жылжып келеді. Жаяулар бізге зілді көзқараспен қарайды. Үш қабат үйге жақындап келеміз. Шатырында жұмысшы каскасын киген, беттерін орамалмен таңып алған бірнеше күзет тұр.

	– Аздап алға жүре түсіп үйден өте тоқтаңыз! Кім біледі, ала келген бомбаңыз бар шығар, – деген айқайды естідік.

	– Мен осы жерде түсейін! Көлікті анау жерге қойыңдар. Әлдеқандай жағдай туса, бізді аңдып келе жатқан полицияға хабарлау керек болар, – деді Ооно.

	Толықша денесімен қорбаңдап машинадан шыққан Ооно ұзын етек пальтосының шалғайын тізесімен түйгіштеп штаб орналасқан үш қабатты үй есігіне қарай беттеді. Оның соңынан Ерікті төреші ере шықты. Әділет Иесі терезеге үңіліп оларды сырттан бақылады.

	Ооно ханымның студент кезінде осындай революцияшыл жастар тобынан көрген қорлығы есіме түсті. Бірақ бүгінгі Ооно студент Ооно емес, күресте ысылған ысқаяқ әккі Ооно. Айтқандай-ақ Ооно бір қара көзілдірікті бастықты ертіп ғимараттан қайта шықты. Әділет Иесінің қуанған үні шықты. Ооноға ере шыққан бастықтың соңынан жұмысшы каскасын киген бес-алты күзет ере шықты. Жігіттердің жеңдеріне тыққан темір шыбықтары бар екені байқалды.

	– Асханада әңгімелесетін болдық. Біздің жақтан тағы бір адам қатыссын дейді. Моридің әкесі, сіз жүріңіз. Әділет Иесі, Ерікті төреші сіздер машинада болыңыз. Әңгіме асып кетсе, бір сағатқа созылуы мүмкін.

	– Жоқ! Жарты сағат жетеді! – деп баж ете түсті, қара көзілдірікті бастық. Мынандай дауысты адаммен жарты сағат отырудың өзі ақырет болар деп ойладым.

	– Моридің әкесі кеттік! – деді Ооно.

	Ооно мен басшылық өкілі арасында болған әңгімені мен қағазға түсіріп отырдым. Сол күйінде назарыңызға ұсынамын.

	Қара көзілдірігін сұхбат барысында шешпеген бастықты мен жазбамда Ли деп атай салдым. Лидер деген сөзден қысқартып алғаным. Асханадағы әңгіме барысында Ли бұлдыр сөйледі. Жасы отыздар шамасындағы галстукті жігіт.

	Біз әңгімелесіп отырғанда асханада жан болған жоқ. Тіптен даяшылардың өзі көрінбеді. Ли мен Ооно кофе алдыртты. Мен сүт алдырттым. Сонымен сұхбаттың түрі мынау. Оононы мен О. деп қысқарттым. Лиді Л. деп қысқарттым.

	О. Революциялық топ Құдіретті А. мырзадан қаржылай жәрдем алған деген мәлімет келіп түсті. Бұ жайлы тіптен телехабарларда айтылды. Сондай қаржылай жәрдемді Құдіретті. А. мырзадан контрреволюциялық бандиттік топ та алыпты. Мен революциялық топқа кірмесем де оны қолдап жүрмін. Мен бастаған қозғалыс мүшелері – колледж шәкірттері, абитуриенттер, студенттер, қарапайым қала тұрғындарының бұл қауесеттен төбе шаштары тік тұрып отыр. Егер революциялық топ қаржы алмаған болса бұ қауесетті бірден жоққа шығарған болар еді. Мен сізден басшылықтың бұ мәселеге қатысты ресми ұстанымын айтуды өтінемін. Мен бұл ұстанымды қозғалыс мүшелеріне жеткіземін. Мен телефон арқылы басшылықпен байланысқым келген. Менімен ешкім сөйлесуге ыңғай танытпады. Мен бұл тәсілді фашистік тәсіл деп білемін.

	Л. Бізді фашист деп сөгу тым артық кеткендік. Сіздің өз басыңызды алатын болсақ, сіздің азаматтық қозғалысыңыздағы жағдайды сараптай келгенде, сіз біздің топ ықпалында екеніңіз байқалды. Алайда сіздің телеэкран арқылы айтқан пікірлеріңіз сіздің қозғалыс бағытынан бөлек жатыр. Мен өзім теледидар қарамаймын. Сіз өзіңізге деген сын тұрғысынан сөйлеп көрмейсіз бе?

	Бұқаралық ақпарат құралдарындағы қауесет «тисе – терекке, тимесе – бұтаққа» делініп жауапсыз айтылған сөздер. Сондықтан біз ондай мәлімдемелерге жауап қатып жатқымыз келмеді. Рас кейде Құдіретті А. мырза біздің топты қолдауға дайын тұрады. Ондай қаржыны революциялық саяси күрес жолына жұмсасақ онда тұрған не бар? Рас. Құдіретті А. мырза оңшыл террористік ұйым сілімтігі. Шынын айтқанда ол ұсақ тұлға (күлді). Бірақ ақшаның аты ақша. Ол революциялық саяси топты қолдауға жұмсалады екен, оның еш зияны жоқ. Біздің капиталға негізделген шіріген саяси жүйе құдіретті А. мырзаны айыптайды екен деп бізге шабуылдау қай жағынан алсақ та мәселенің тонын теріс айналдыру.

	Тіптен құдіретті А. мырза сондай қаржыны контрреволюциялық топқа беріп жатса да оның бізге не қатысы бар? Бізден басқа топты, не партияны қаржыландырма деп Құдіретті А. мырзаға қалай айтамыз? Сонда ойлап қараңыз. Құдіретті А. мырза осынау шіріген жүйенің басты тұлғасы болып тұр емес пе? Тағы қайталап айтамын. Ол халықаралық террористік ұйым сілімтігі. Бұндай адамнан революциялық қисын іздеу қисынға жата ма?

	О. Менің білгім келетіні – революциялық топ басшылығы революциялық қисын туралы не ойлайтыны.

	Л. Бұл қисынды өзіңше өлшеп-пішуге болмайды. Қорытынды. Құдіретті А. мырза бола ма, өзгесі бола ма, біз олардан алған қаржыны революциялық мақсатқа жұмсаймыз.

	О. Баспасөзде Құдіретті А. мырзадан бандиттік топтар қаржы алады екен деген қауесет жарияланғаны сол, сол топ мүшелері Құдіретті А. мырзаға шабуыл жасады. Бұ жайлы не ойлайсыз? Егерде революциялық топ Құдіретті А. мырзаның көзін жоймақ болса, онда революциялық топ бандиттердің алдын-алған болар еді. Нәтижесінде Құдіретті А. мырзадан ақша алған сіздер өз аттарыңызды былғадыңыздар.

	Л. Құдіретті А. мырзаға біздің қастандық жасауымыздың қисыны жоқ екенін мен сізге дәлелдедім ғой. Неге сіз бір сұрақты қайта-қайта қоя бересіз? Бір банды екінші бандыға шабуыл жасаған екен. Бұл террористер шаруасы. Мүмкін, бандиттер тобы Құдіретті А. мырзадан ақша ала алмай қойған шығар. Соған өшігіп өлтірмек болған шығар. Біздің барлауымыз осындай тұжырымға келді. Біз өзіміздің үнпарағымызда бұ жайлы хабар бердік.



	Әңгіме барысында осынау басшылық өкілі үшін Ооноға ұялуға тура келді. Содан ызаға булықты. Тіл мен жағына сүйенген басшылық өкілі ол жайлы Оононың көзқарасы қаншалықты өзгергенін байқамады. Мен болсам әңгіме мәтінін қағазға түсірумен отырмын.

	О. Мен атом қуатын халық қолына беруді талап еткеніммен атом бомбасын революциялық топ жасасын деп жүргенім жоқ. Атом бомбасын жасауға Құдіретті А. мырзаның ақшасы жұмсалып жатқаны маған тыныштық бермейді. Жеме-жемге келгенде Құдіретті А. мырза революциялық топты өз мүддесі үшін құрбандыққа шалып жүре беруі де мүмкін.

	Л. Ядролық қару туралы біздің стратегиямыз бен тактикамыз туралы сыр ашуға маған құзыр берілмеген. Айтарым – бізді ол террористік ұйым сілімтігі ешқашанда өз мүддесіне пайдалана алмақ емес. Заманауи жағдайды терең талдап революциялық қағидаға сүйеніп әрекет етіп келе жатқан ол ма, біз бе?

	О. Тағы бір сұрақ. Контрреволюциялық бандиттік топ атом бомбасын сізден бұрын жасап шығарса не болмақ?

	Л. Біз біреуге қатер төндіретін фашистер емеспіз. Сіздің күдігіңіз біздің намысымызға тиеді. Контрреволюциялық топта стратегия мен тактика жоқ.

	Олар өз мақсаттарына жете алады деп ойламаймын. Осыдан он жыл бұрын осы топ «Албырттар қосыны» дегенді жасақтады. Күлкілі нәрсе. Құдіретті А. мырзадан қаржылай жәрдем алды. «Албырттар қосыны» Тохоку тауында төбе көрсетті. Оны ұлы жорық етіп көрсеткісі келді. Ақымақтық емес пе? Ол қосын мүшелері кездейсоқ қопарылыстардың құрбаны болып үйді-үйіне қашып жатты. Қашқандарын өздері өлтіріп жатты. Қашпағандары тауда жүріп қартайды. Жорыққа жарамсыз болып қалды. Билікпен бірде-бір рет қақтығысқа бармай «Албырттар қосыны» өзінен-өзі тарап кетті. Бұл – біздің жолымыз емес. Біз ғылыми талдауға сүйене отырып бұндай қателіктерге жол бермейміз.

	Осы арада манадан үнсіз отырған мен Оономен уағдаластықты бұзып үн қаттым.

	– «Албырттар қосынын» не полиция, не әскер қолға түсіре алмай қойған, – дедім. – Ол ыдырап кетті дегенге сенбеймін. Қосын мүшелері қартайса небәрі он жасқа ғана қартайды емес пе?

	– Біздің келісім бұзылды. Мен сұхбатты тоқтатамын. Мына мұрынбоқ әңгімеге неге араласады? – деп өкіл маған қаһарлана қарады. Мен тайсалмадым.

	Өкілге ере келген екі жас жігіт маған зәрлене, кәрлене қарады. Мен асханадан шығуға беттеген Ооноға ілесе бергем. Өкіл:

	– Мынаны кім төлейді? Және менен алынған интервью үшін тағы 3 мың иен төлеңіз! – деді. Оның шыны ма қалжыңы ма түсінбедім. Бірақ, ақшаны үстелге қойдым. Көшеге шықсам ымырт үйіріліпті. Кешкі көше маған бір түрлі тосын көрінді. Қараңғы кезіп жылтыраған көздер жүргендей. Көше сулы арнадай елестеп, су астында алып сегізаяқ жотасы жатқандай. Әне-міне сол жота көтерілетіндей. Бозбалаға айналған мен енді сәбиге айналып кетсем не болды? Менің жанымды үрей баурады. Сол көшемен жалғыз Ооно барады. Тәкаппар қалпы жоқ. Махаббатта жолы болмаған байғұс қыздай тәлтіректен барады. Бұзақы топтан қорлық көрген баяғы студенттік қалпына қайта түскендей.





2




	Ерікті төреші мен Әділет Иесі біздің соңымыздан аңдыған полицейлерді байқағанын хабарлады. Ооно оған құлақ асқан жоқ. Көңіл-күйі жоқ еді. Соны бірден байқаған Әділет Иесі де үнсіз қалды.

	Алайда Ооно біраздан кейін қалпына келді. Машинаны даңғылға алып шықты. Содан кейін барып болған әңгіме жайлы сөз қозғады.

	– ...Әлгіңіз революциялық топ басшылығының бірі дегенге сенбеймін... Басшылық туралы осы кезге дейін менің пікірім бөлектеу еді...

	– Әрине, басшы кісіге ұқсамайды. Секретариат мүшесі болуы мүмкін. Киногерлер кәсіподағы жиынында мәдениет қайраткерлері атынан сөз сөйлеген. Сонда бірінші рет көргем оны. Басшылар бұндай болмайды. Олар да бір кеңдік, тапқырлық деген қасиеттер болады. Олар революциялық қозғалысқа табиғи жолмен келіп біте қайнасып кетеді, басқаруы да табиғи болады.

	Осыны айтып Ооно біраз үнсіз қалды. Үнсіздігінде удай өкініш жатқанын сездік. Әлгі әңгімеден кейін іштей түйіліп жаңа бір іс-әрекетті жоспарлап отырған тәрізді. Зымырап келе жатқан автокөлік оның көңіл-күйіндей біресе бәсеңсіп, біресе жүйіткіп зәремізді алды. Бізді аңдып ізімізден келе жатқан машинаға да оңай тимей келе жатқандай. Бірақ олар бізден көз жазар емес. Полицей жүргізуші де пәле екен.

	Бізде үн жоқ. Ерікті төреші мырс етті. Бұрылып қарап едік қызарып кетті. Күлкі буып төмен қарады. Ооно сазарып алған. Әділет Иесі Ерікті төрешіні ақтаған болып:

	– Шаршаған ғой, – деді.

	Аутобаннан шығып беттеген жерімізге бұрылғанда Ооно жақ ашты:

	– Әлгі шенеуніктің қисыннан жұрдай мылжыңын тыңдауға мәжбүр болғаныма ызалымын... – деді. – Дегенмен бізге жау топтың жиынына бір барып тыңдаған дұрыс сияқты. Құдіретті А. мырзаға болған қастандық туралы әңгіме болатын жиын сол топтарға бүйрегі бұратын университеттерде өткелі жатыр. Сонда баралық.

	– Дұрыс, – деді Ерікті төреші, – біздің жиынға не істесе, біз де соны істелік. Бірақ олар Ооно мен Әділет Иесін көрсе шпион деп қабылдауы мүмкін.

	– Сабап жіберуі мүмкін, – деп Әділет Иесі мені мен Ооноға бұрылды.

	– Мен университет аумағына бірінші болып кірейін. Кірейін де жиынды ұйымдастырып жүргендермен тілдесейін. Мен Ерікті төреші болғандықтан, олар маған басқаша қарайды. Олардың ішінде Моридің «Айығу» залында екенінен хабардар біреу болса, онда сіздерге жеңілдік болады. Еркін кіре бересіздер.

	– Ендеше Отя-но-мидзу университетіне кеттік.

	– Қатты жүрелік. Аңду адасып қалсын. Университет аумағына көлікпен кіріп кетсек полиция сыртта қалары сөзсіз. Суругадай жол айрығында біздің машина бұрылыс белгісін қосқаны сол бір жеңіл аутокөлік жол ережесін өрескел бұзып біздің алдымызды орады. Мәссаған! Мынау бүгін таңертең біздің үйді аңдыған полицей машинасы. Ішінде маған бақшия қараған бұрынғы әйелім байқалды. Ооно тежегішті қалт басқанда артымыздан келе жатқан бірнеше автокөлік келіп бізді бөкседен соқты.

	– Бұрылма!! Енді тіке тарт! Қашып құтылу керек! – дедім мен аптығып.

	Сөйткенше полицей ысқырығы жер жарды.

	– Төңірек қаптаған полиция! Қайда қашасың! – деп ышқынды Ооно.

	 – Құдіретті А. мырзаға жасалған қастандық айтылатын жиындар қызу өтетін болды, – деді Ерікті төреші.

	– Анау машинада бұрынғы әйелім бара жатыр... – дедім мен. Ооно өзінше тіксінді.

	– Ол неғып жүр бұ жерде? – деді.

	– Бұрынғы әйелім құбылысқа ұшыраған мені полицияға ұстап беру үшін келіп тұр ғой. Енді мен полиция алдында пәленшенің бауыры едім деп бұлталақтай алмайтын болдым. Бұрынғы әйелім мені бозбаланың бетпердесін киіп алды деп бетіме жабысуы мүмкін.

	Сол-ақ екен төңірек толған полиция біздің университетке кірер жолымызды кес-кестеді. Бізді тротуарға қақпайлады. Біз әрең жылжып келеміз. Ооно:

	– Көпірге ілігіп бұ шепті бұзуға болады, бірақ бәрібір құтқармайды, – деді.

	Әділет Иесі керемет идея ұсынды.

	– Тура университет қақпасы алдында іркілші! Мен үнпарақ таратушы студенттерге қарсы сөз сөйлейін! Атом стансасын салушыларға қарсы жиынды бүлдірген олар менің қарсылығымды заңға қайшы деп табады. У-шу басталады. Тәртіп полициясы келеді. Сол кезде сіздер университет қақпасынан ішке зып бересіздер.

	– Бұған біз бірге кірісуіміз керек! Жалғыз Әділет Иесінің жанжал ұйымдастыруға шамасы келмес.

	– Жо-жоқ мен жалғыз барамын. Біздің жиналысты бұзған оларға қарсы шығуға менің құқым бар.

	Әділет Иесі аузындағы протезін суырып алып қалтасына салды. Маған көз астынан қарады. Ооноға көз тастап жымиды. Екі бүктетіліп машинадан шықты. Мен асықпап едім, Әділет Иесі:

	– Немене әйелің ұстап алсын деп отырсың ба? – деді.

	Мен ұйқыдан оянғандай машинадан ыршып шықтым. Дарбазадан іште есігі ашық ғимарат алдында беттерін орамалмен шандып, бастарына каска киген бозбалалар. Бізге түгел жалт қарады. Әділет Иесі тура солардың иек астына барып тұра қалып қолын ербеңдетіп сөйлей бастады. Оның соңынан Ерікті төреші жетті. Оның соңынан далбақтап мен де жеттім. Біздің ізімізден қуып екі полицей келе жатты. Оның соңынан жалбақтап бұрынғы әйелім келеді. Біз университет алаңына аяқ басысымен сол жақ қуысқа жалт бердік. Әділет Иесін тағдыр талқысына тастап жүре бердік. Бұ кезде қоршауда қалған Әділет Иесін студенттер темір келтектермен бүйірге түйгіштей бастаған еді. Мен ғимаратты айналып Ерікті төрешіні өкшелеп қайқайып безіп барамын. Мені әзірейілдей өкшелеп келе жатқан бұрынғы әйелімнің қалт жібермес қанталаған көзі еді. Содан құтылсам деймін. Жанындағы полицеймен қосылып мені ұстағылары келеді. Бұрынғы әйелімнің тұрпаты тіптен жаман. Қара кеудеше, ақшыл юбка, мәссаған, менен құтылғаннан кейін сәнді де өзгертіпті. Ха-ха!!

	Ауланың бір бұрышына жеткен жерде мен қолға түстім. Қалпақтай ұштым. Көзімнің оты жарқ етіп, дауысым шығып кетті. Ерікті төреші де соққыға жығылды. Менің қасыма ұшып түсіп ажырайды, неге шыңғырдың дегендей. Мені ұрып түсірген полицей мені тепкілей бастады. Бір полицейдің тепкісі аз болады деді білем мені тепкілеуге енді студенттер қосылды. Мен болсам ойбайлап жатырмын. Бұрынғы әйелімнен жәрдем сұрап бақырып жатырмын.





3




	Тұтқынға түскен Ерікті төреші екеумізді факультеттік өзін-өзі басқару бөлмесіне қамап қойды. Көз алдыма ақ, қара шеңберлер келе бергені болмаса көзім сау. Әңгімемді одан ары жалғастыру үшін мені тұтқынға алған сәтте қандай сезімде болғанымды айтайын.

	1. Тас жол үстінде екі бүктетіліп жатырмын. Спорттық бәтеңкелі аяқтар мені тепкіге алып жатыр. Тепкенде де бетке, қолтыққа, шап арасын көздеп тебеді. Құдайдан безгендер бұзақылардың өзі соқпайтын жерлерді іздеп тебеді. Мен қорғанып бақтым. Көз алдыма Вьетнамда болған соғыс кезінде түсірілген деректі фильм келді. Біздің осынау бұқаралық ақпарат ғасырында осындай да жабайы зорлық болатынына таңғалғаным бар-ды. Енді соны өз басымнан кешіп жатырмын. Әлгі фильмде түстік вьетнам солдаттары қолға түскен Азаттық майданы тұтқындарының қолдарын артқа байлап қойып бетке, ішке теуіп жатады. Сонда әлгі тұтқын байғұстар іштерін қорғап екі бүктетілетіні еске түсті. Сол фильмде үлкейтілген кадрлармен жәбірленушілердің бет-пішіндері көрсетіледі. Қорлаушыларға қарсылық көрсетуге дәрменсіз байғұстардың өңдерінде тілмен жеткізуге болмайтын қасірет таңбасы.

	2. Әбден ит-сілікпемізді шығарып соғып болғаннан кейін бізді сүйреп бір жаққа алып бара жатты. Мен әлгінде бір ауыр түс көргендей халді бастан кешірдім. Ғимарат алдында кіріп-шығып жүрген студенттер бізге селқос қарап қояды. Мен осынау селқостықтан шошыдым.

	Ерікті төреші екеумізді қабырғасы иероглифтермен шатпақталған бөлмеге алып келді. Ішек-қарным орнында екеніне осы арада көзім жетіп қуандым. Терезелері тақтаймен қағылып тасталған бөлмеде небәрі екі орындық бар. Бізді соған жайғастырды. Ойпыр-ай, бұлар қашан бұндай абақты камерасын жасақтап үлгерген!! Ісіп кеткен мұрынымыз пыс-пыс етіп біз қатар отырмыз. Қолға түскендерді қызықтауға келген студенттер біздің желке тұсымызға шоғырланған. Қабырғаға сүйеулі тұрған темір келтектер еденге құлап түсті. Біз Ерікті төреші екеуміз шоршығаннан дауысымыз шығып кетті. Қайта өрлеу дәуірі кезінде азаптауға лайықталған экзекуция қаруларын құрбандықтардың көзіне көрсетіп зәр-иманын алу тәсілі болыпты. Мынау дәл соның өзі еді. Темір келтектер! Соны көргенде менің дауысым қалай шығып кеткенін аңғармай қалдым.

	Біз тұтқын болғанмен Ерікті төрешінің дер кезінде айтып қалған мәлімдемесінен кейін ерекше тұтқын едік. Ерікті төреші жерге жалп етіп құлаған сәтте менің Құдіретті А. мырзаға қастандық жасаған кісінің жақыны екенімді, өзінің сол қылмыскерді жасырып қойғанын айтып үлгерген еді. Содан кейін бәрі де біздің Құдіретті A. мырзаға қастандыққа арналған жиынның елеулі қонағы болатынымызға көзі жеткендей.

	Бізді қоршап үнсіз бақылап тұрған студенттер беттерін таңып бастарына бірдей каска киіп алғандықтан ба бірінен-бірін ажырату кпын, оның ішінде мені тепкілеген қайсысы екенін де тану қиын. Тепкіленіп жатқан кезде бұл иттерді иттің етінен жек көріп өздерін солай жығып салып ішке тепкілемей кегім қайтпастай көрдім.

	Ерікті төреші айтарын айтып болып енді үнсіз отыр. Енді мыналар оны өз басшыларының алдына апармай жақ ашпайтынын танытып отыр. Менде де үн жоқ. Соққыдан бет-аузым ісіп кеткен. Студенттер де үнсіз. Бізді шпион санап тұрғаны белгілі. Сөйте тұра біздің аты шулы адамға қатысымыз бар болғандықтан алда болар үлкен шоуды іштей күтетіндей.

	Басшылық өкілі келді. Орта бойлы үрген қарындай толық кісі. Біздің алдымызға келіп қабақ түйе отырып көзілдірігін шешіп сүрткіштей бастады. Ерікті төрешіге қарап қарлыққан дауысымен былай деді.

	– Мен сізді білемін. Ал мынау бозбала кіміңіз, шәкіртіңіз бе? Ал жігітім сіз кім боласыз?

	Біздің сырт жағымызды қоршап тұрған студенттер күлісіп гу ете түсті. Мен өзімді Моридің әкесі екенімді дәлелдегім келді. Құбылысқа ұшыраған Мори менің идеяласым дегім келді. Бірақ осынау өкілді бұған сендіру қиын еді. Мориді олар біздің сарбаз деп түсінуі біз үшін пайдасыз еді.

	– Сіздердің оны өз сарбаздарыңның бірі есептеулерің қате! – дедім. Сіздер Құдіретті А. мырзаға шабуыл жасаған жігіттің атын да білмейсіздер. Оның аты – Мори. Ал мен болсам сол Моридің әкесімін.

	– Моридің әкесімін деп ол басқа мағынада айтып отыр, – деп Ерікті төреші сөзге қыстырылды.

	 – Басқа мағынада емес, дәл мағынасында айтып отырмын, – деп мені оны шорт кестім. – Бізде басқа мағына деген жоқ. Біз дәл қазір құбылудан кейінгі кезеңді бастан кешіп отырмыз. Бұл құбылыс деген сөз астарында адамзат болашағын болжайтын мағына жатыр. Құбылыс сөзі көп ұзамай Жер шарына тарайды. Сіздер шын мәнінде революция үшін күресіп жүрген жан болсаңыздар, осы сөздің мағынасына көңіл бөліңіздер. Құдіреті А. мырзаға қастандық жасаған кісінің жасы жиырма сегізде екенін сіздер білесіздер ме?

	– Не оттап кетті мынау!! – деп өкіл қоршап тұрған студенттердің тағы да гуілдеуіне ерік берді. – Құдіретті А. мырзаға қастандық жасалған сәтте-ақ бұл операцияның табысты өткені туралы ақпарат алдық.

	– Олай болса сіз оның жасы жиырма сегізде екенін білуге тиіссіз. Мориді айтып отырмын. Мен болсам жасым он сегізде, бірақ Моридің әкесімін. Сіз екеуміз адам құбылуы деген фактіні мойындағаннан кейін барып қана сөйлесе аламыз деп ойлаймын.

	– Мен сізден сіз кім боласыз деп сұрап отырмын?! Кім боласыз?

	Мына ұрып кеткен өкіл менен жауап алғысы келіп емес, қоршап тұрған жастарды маған айдап салумен шұғылданып отырғандай.

	– Мен сізге айттым ғой. Моридің әкесімін. Оның жанындағы студент қыз сіздердің топтарыңнан сияқты. Құдіретті А. мырзаға шабуыл жасаған менің ұлым – Мори.

	– Мен өзім надан адаммын. Сондықтан пысықтай түскім келеді. Сіздің жасыңыз он сегізде. Балаңыз жиырма сегізде. Сонда сіз балаңыз он сегізде болғанда туылған болып шықтыңыз!

	Сол-ақ екен қоршап тұрған каскалы студенттер шуылдап қоя берді.

	– Менің жасым отыз сегізге келгенде біз құбылысқа ұшырадық. Ол кезде Мори сегіз жаста болатын. Осыны есте сақтаңыз. Содан кейін біз екеуміз құбылысқа ұшырадық. Мен жиырма жасқа жасарып он сегізге келдім. Ол жиырма жасқа есейіп жиырма сегізге келді. Қарапайым арифметика.

	– Революционерлер кез келген кемсітуге қарсы. Сондықтан әлгі мәлімдемеңізді өзіңізге қарсы қолданбай-ақ қояйын. Сіз құбылу туралы айттыңыз. Демек сіздің басыңызда бір гәп бар. Тіптен сіз жарымес болсаңыз да біз сізді кемсітуге құқымыз жоқ.

	– Сіздің осы әрекеттеріңіздің өзі мені кемсіту. Егер сізде түсінбек ниет болса менің айтқанымда ақылға сыймас дәнеме жоқ. Мори сіздің топқа кіретін студент қызбен бірге ондай қадамға барды. Бұл қадам құбылысқа ұшыраған Мориға жүктелген үлкен миссияның бір парасы ғана. Мори сіздің сарбаз емес. Меніңше сіздер Құдіретті А. мырзаның кім екенін білуге талпындыңыздар. Ол туралы біліктеріңіз бұлдыр. Құдіретті А. мырза кім? Оған не үшін қастандық жасалынды? Егер бұндай қадам қажеттілік болған болса, онда сіздер оны Мориға дейін неге жасамадыңыздар?

	Осыны айтқанда мен өкілсымақтың көзіне тура қарадым. Қабаған итті жасқаудың бір жолы оның көзіне тура қарау ғой. Картоп мұрынның төңірегінде қызыл теңбіл пайда болған өкілсымаққа менің сөзім шыбын шаққан құрлы әсер етпепті. Ол деген сөз – ол мені азаптауға іштей дайындалып отыр деген сөз. Қоршап тұрған каскалы жастар жүзінде маған деген өшпенділік арта түскендей. Темір келтектерін кез келген сәтте қолға алып бізді төмпештей жөнелуі мүмкін. Соны сезген Ерікті төреші әдіске көшті.

	– Моридің әкесін арандатпаңыз! Жастарды айдап салуды доғарыңыз!

	Құдіретті А. мырзаға қастандық жасаған жанға жақын адам Моридің әкесі. Оның кейбір артық кеткен жері болса оған көңіл бөлмеңіздер! Ол сіздердің қозғалыс үшін пайдалы жан. Егер сіздер билікті алдарқатып университетке Мориді алып келер болсаңыздар Моридің әкесі ғана оның жиналыста жасаған мәлімдемесін аударып бере алады.

	– Мори сарбаз университетке келді, – деді өкілсымақ. Басы жараланған ол шынында да сөйлей алар емес. Ол сөйлеген кезде оған шынында да көмек керек. Мори сарбаз сөзшең кісі емес екен...

	Каскалы жастар гуілдеп қоя бергенде терезе сықырлады. Өкілсымақтың Моридің беделін пайдаланып өз қатарына жастарды тартпақ ниетін сезіп қалған мен оған қарсы жұдырықты ала жүгірдім.

	– Мориден аулақ! Ол сіздердің сарбаз емес!! Тауып беріңдер оны маған!! – деп айқай сала ұмтылдым.

	Осылайша бажылдаған мені әлеуетті қолдар кейін қағып тастады. Шалқалап барып терезеге қапталған тақтайға басыммен соғылдым. Еденге ұшып түстім. Мына жастардың қатыгездігіне қарсыласу мүмкін емес еді.





4




	Біршама уақыт естен танған жандай жаттым. Төңіректегілер шынында да мені естен танды деп білгендей. Ха-ха!! Олар менің есімді кіргізейін деп қолданған тәсілдерінен мен шынында да естен танып қалдым. Тиіп жатқан өлімші соққыдан мені Ерікті төреші арашалап қалды. Мориді жасырған адам ретінде ол өзі Моримен кездесуді талап етті. Нәтижесінде жұрт камераны босатып мен жалғыз қалдым. Қасымда тек жалғыз күзет қана бар.

	Мен еденде қан қатып шашылған үнпарақтарға етбеттеп жатырмын. Тәнге түскен жарадан да бөлек мені қинайтын нәрсе бар. Таураттың мынадай жолдарын еске алдым. «Тауық шақырғанша құбылысқа ұшыраған сен өз-өзіңнен үш рет безінерсің» Сен дегені мен емес Мориге бағытталғандай. Кім біледі кенет Мори біздің миссияны ұмытып мыналардың сарбазына айналып та үлгерген шығар?

	Моридің Құдіретті А. мырзаға шабуылын оның миссияны орындау жолындағы тұңғыш қадамы болар деп білген мен мінеки еденде қан-қан болып жатырмын. Осының бәрі бір актердің театры болып, мен сол актердің өзі болып жүрмейін!!! Кім біледі, студент қызға аңсары ауып кеткен Мори сол қыздың айтағымен барып Патронға қол жұмсауы да мүмкін! Әйтпесе болған жайтты неге студент қыз хабарлайды өз әріптестеріне.

	Онда Мори әрекеті миссияға қайшы келеді. Ол да тұтқын мен де тұтқын. Құбылысқа ұшырап мойынға ұлы миссия жүктеген біз сөйтіп жарты жолда өліп кетпесек не қылсын!

	Адам айтқысыз тығырыққа тығылып бойымды болмаған үрей биледі. Содан естен тана бастадым. Осындай халді Мори туған жылы бастан кешкенім бар. Төсекте жатқам, әйелім дәрігер айтты деп баламыздың болашағын айта бастады. Айта бастағаны сол мен естен тана бастадым. Әйелім шошып кетіп мені иығымнан сілкілей бастады. Мен де қимыл жоқ. Өліктей былқ-сылқ жатырмын. Тура сондай бар мен жоқтың арасында алмағайып халді бастан кешіп жатырмын.

	Бар күшімді жинап кірпігімді ашсам төбемнен үңіліп тұрған бет-ауызын ақ дәкемен шандыған, жылаған Мориді көрдім. Оның көзінен оқығаным: «Тауық шақырғанша сен өз-өзіңнен үш рет безінерсің» деген ойыңнан жыладым» деп тұрды. Сонда сен Мори! Құбылған өзіңнен үш рет безінген болып жүр ме!!!

	Осы ойдан денем түршігіп есіме келдім. Жас жуған бетіме сана салқыны оралғандай. Жан түкпірімдегі әлгі тіміскі күдікті шайып жібергендей. Мамыражай күй кеше бастадым. Қатерлі түнек жолмен үйіне ұзақ жол жүріп жете алмай, жеткен бойда ата-ана құшағына кіріп жылағысы келген баладай күй кештім. Ащы өксік өзегімді жарып шықты.

	Есім кіргенде өзімнің үстел үстінде шалқамнан түсіп жатқанымды байқадым. Студент қыз мүсіркеп қарап қойып бет-аузымның қанын сүрткіштеп жатыр. Қасымда менен көз алмай Мори тұр. Оның иығынан мойын созған Ерікті төрешінің шат жүзіне қарап біз енді тұтқын емес екенімізді ұқтым.

	– Әділет Иесінен айырылдық. Кездейсоқ өліп кетті ме, әлде өлтірілді ме білмеймін... – деді қарлыққан дауыспен Ерікті төреші.

	– Кездейсоқ өлу мен өлтірілудің айырмасы Жер мен көктей!!! – деп бақырдым мен. Бірақ дауысым ысылдап әрең шықты.

	– Қалай десем екен...Әжетханаға барам деген. Дәлізге алып шыққанда ол қашпақшы болады. Әділет Иесі ер жүрек еді ғой. Қашып барып университеттің бетон дуалына шығып алады. Оны қуа шыққан топ бірден «Ah» деді. Бетон дуалдың ары жағы тереңдігі сексен метрлік құлама еді. Сай табанымен темір жол өтеді екен. Биік дуал үстіне шыққан Әділет Иесі тікенек темірден әрі аттады да «Ah» деген дауысы шығып шалқалап құлады. Содан көзден ғайып болды.

	Осыны айтып Ерікті төреші бірауық көзін жұмып үнсіз қалды. Бырс-бырс жылап берді. Осы арада мен Моридің көзіндегі жас Әділет Иесінің өліміне байланысты екенін ұқтым.

	– Дүние күйреді!!! – деп мен күңіреніп кеттім. – Жерлестері не ойламақ?? Сикокудегі атом стансасының құрылысына қарсы қозғалыс жетекшісі дуалдан құлап өлді дейміз бе? Күйреу ғой бұл!!! Ол бастаған ұлы істің күйреуі!!!

	Мен еңірей бастадым.

	– Қойыңыз жыламаңыз!!! Өлгенмен бірге өлу жоқ!!! Тірі адам тіршілігін істейді. Ол бастаған істі біз жалғастырамыз! – деп студент қыз мені жұбатпақ болды. Бірақ өзінің де ерні дірілдеп еңірегісі келіп тұрғанын көрдім.

	Оң бүйіріме қолын қойып тұрған Моридің саусағы арқылы оның ойын оқыдым. Мори құбылысқа ұшырамаған кездердің өзінде оның саусақтары арқылы көңіл күйін түсінетінмін.

	«Дұрыс айтасыз. Егер де дүние күйреген болса бұл жаман. Неге дейсіз ғой? Өйткені мына біз тірі қалғандар жаппай үрей құшағындамыз. Бір синтоистік дұғада «Аспан әлемінде зұлым жүректі сәбиді қалдырып, кімде-кім түнек әлемінің шекарасына жақындаған болса, ол жан мұздатар үрей мен зар құшағына енеді» делінген емес пе?

	Осындай дұға қалдырған бағзы заман адамдарын ойласақ, сол заманның өзінде жан мұздатар үрей мен зар болғанын ұғасың. Біздің мезгіл ондай ұлттық тұтастық салтанат құрған заман емес қой. Бүгінгі таңда бәрі ыдырап, күйреп жатқан заман емес пе? Ең жаманы төңірегіңнің күйреп жатқанын сезіну, көру емес пе? Біз сол жаппай күйреп жатқан дүниені құтқаруымыз керек! Қайта түлетуіміз керек!

	– Моридің көкесі! Сіз өлген адамның рөлін тағы да қанша ойнайсыз? – деді студент қыз менің тазартылған бешпетімді иығыма жаба беріп. – Моридің осында тұрғанына қарамастан өлген жанмен байланыс орнату мүмкін емес.

	Менің иығыма қолын қойған Моримен арамызда байланыс орнағанынан студент қыз хабарсыз еді. Үстелден төмен түсе бергенде желкем шаншып, буын-буыным сырқырап қоя берді. Иығыма бешпетімді іліп дәлізге шықтым. Дәліз шетіндегі шам маңында үймелескен каскалы жастарға көзім түсті. Сол қабағым iciп кеткендіктен менің тек оң көзім көретін еді. Мен каскалы сарбаздарға сауал қойдым.

	– Ал енді не істейміз? Мені қайтпексіздер? Мен әлде түк істеуге тиіс емес тұтқынмын ба?

	– Мори Құдіретті А. мырзаға жасаған қастандығы жайлы мағлұмат бермекші, ол өз ойларын сіздің аударып беруіңізді қалайды.

	– Мені тепкілеп азаптаған сілімтіктер үшін мен Мори мен олардың арасына дәнекер ретінде мінбеге көтерілуім керек екен ғой!!! Қандай керемет жұмыс, ә! Жарайды мен оған да көнейін, бірақ қоятын екі шартым бар. Бірінші шартым – менің бұрынғы әйелім залға кірмеуі керек. Егер ол кіріп кететін болса залда аласапыран басталады.

	– Полициямен бірге жүріп университет есігі алдында былық жасаған әйелді айтып отырсыз ба? Жарайды, жиналысты ұйымдастырушыларға хабарласайын! – деп студент қыз сыртқа шықты.

	– Екінші шартыңыз? – деді Ерікті төреші.

	– Екінші шартым – алдымен мен сіздердің сарбаздар өлтірген ғалым және қоғам қайраткері Әділет Иесі жайлы айтуым керек.

	Бұл мәлімдемем Ерікті төреші тарапынан тойтарысқа тап болды.

	– Егер сіз әңгімені осыдан бастайды екенсіз онда Мориді ешкім тыңдамайды!! Бізді өздері соттайтын болады. Ойлашы, дәл осы жерде Әділет Иесі туралы сөйлеудің не қажеті бар? Мына жұртты Әділет Иесі тамаша адам болған еді, оны бекер өлтірдіңдер дегенге қалай иландырарсың? Кез келген қоғам қайраткерін өлтіру орны толмас оқиға дегенге осы кезге дейін жұртты иландыра алмай келем емес пе, мен?

	Бұндай уәжге он сегіз жасар бозбала қалай қарсы шықсын. Мен Ерікті төрешінің ыңғайына жүруге серт бердім. Бірақ Әділет Иесін жоқтап жылауымды әлі тоқтатқаным жоқ. Қайран Әділет Иесі! Сайда емес сен бүгінде шарықтап көкте жүрген боларсың!!! Барлық жіп ұштары император отбасына барып байланады деген сенің идеяңның астары сен өлгеннен кейін тіптен тереңдей түскендей. Сен ғажайып идея жолында өміріңді сарп еттің!!! Барлық жіптердің ұшы император отбасына барады деген идеяң енді менің де идеяма айналды. Құбылысқа ұшыраған менің миссиямның маңызын арттырды. Менің күрес жолындағы жігерімді жани түсті. Мүмкін бұл жігер, кім біледі, Әділет Иесі ажалынан дүниенің күйреп түскендігінен туып отырған шығар.





IX тapay


	Құбылысқа ұшыраған екеудің болашақты болжауы





1




	«Сол кеште Мори мәлімдеме жасады. Менің болмысым Мори миынан шыққан ойды жаңғыртар күшейткішке айналды деуге лайық. Мори екеумізді қайта-қайта залдан «дұрыс», «бос сөз» деген гуіл толқыны көміп кетіп тұрды. Оларға қарсы Мори электромагниттік ой толқынын жіберіп отыр. Оны мен ғана түсінемін. Сондықтан бүкіл залға менің ғана дауысым естіліп тұрды. Бірақ баяндамашы Мори еді. Мен соның ғана ойларын жаңғыртып дауысым қарлыққанша шырылдадым. Ол ойларды қағазға түсірген көзге түспес жазушы сізсіз. Мен болсам сол кеште болған әңгіменің бәрін үнтаспаға түсірдім. Оны сізге жіберіп отырмын.»



	Көзге түспес қаламгер Моридің әкесінен алған үнтаспаны мұқият тыңдап шықты. Үнтаспадағы дауыс шынында да он сегіз жасар бозбалаға айналған Моридің әкесінің дауысы. Біресе шыңғырып, біресе бажылдаған бала дауысы. Құбылысқа ұшыраған байғұстың дауысы өзінен де гөрі жасарып кеткені ме сонда. Енді жиында жасалған мәлімдеме мәтініне назар аударыңыздар.



	«Жанкешті күрес салып жатқан революциялық топ мүшелеріне бізден сәлем. Қайтпас күрес салып жатқан сендерді шегірткеге теңейміз, қалған бүкіл адамзат баласын ғарыштық өлшеммен айтқанда сол шырылдаған шегірткенің қабығына теңейміз. Біз жансыз қабыққа сәлем жолдай алмаймыз. Біз тек тірі жандыларға сәлем жолдаймыз. Ғарыштың сонау қиын түкпірінен ғарыштық Құдіреттің назары біздің ғаламшарға түсті. Өйткені біздің ғаламшарда ғана күрес салып жатқан тірі жан иелері бар еді. Алайда біз ғарышқа сәлем жолдай алмаймыз. Өйткені біз ғарыштан келген сәлемнің күрес салып жатқан тірі жандардың үні екенін зерделей алмаймыз. Осынау шын жүректен шыққан сәлемге сәлем қайтара алмау әрине өте өкінішті.

	Біз сондай-ақ жанкешті күрес салып жатқан сіздерге қарсы топтарға да сәлем жолдаймыз. Салют!!

	Бос сөз дейсіз бе? Неге? Сізге деген салют салют та, сізге қарсы топқа берілген салют неге бос сөз?

	Күресіңіздер! Бір-бірлеріңді қырыңдар! Ғарыштық тұрғыдан қарағанда ең бейкүнә резеңке таяқ, темір келтек тәрізді қарулармен бір-біріңді қырыңдар! Сіздермен және сіздерге қарсы топтармен шайқас мінеки революция дегеніміз осы. Нағыз революцияға жақындаған сайын сіздер бір-бірлеріңді құлшына қыратын боласыздар. Ата-аналарыңды қырып болғаннан кейін бауырларынды қыратын боласыздар. Бұлай болмаса ол қандай революция? Әке-шеше, бауырларыңды қырмастан бұрын, мүмкін, қоғамдық тәртіпті өзгерту керек болар. Ғарыштық тұрғыдан тәртіпті өзгерту тиімдірек. Революция дегеніміз тірі қалғандардың қырылғандар алдындағы парызын өтеуі ғана.

	Бауырыңды өлтірудің контреволюциялық бандиттерді өлтіруден айырмасы жоқ. Не айырмасы бар? Мен сіздердің топтар арасында етек алған зорлық-зомбылықтар, кісі өлтірулер туралы айтып отырған жоқпын. Мори ғарыштан тұрып Жердегі адам тағдырын шешетін символикалық үлгі туралы айтады. Болашаққа бет алған бауырлардың жолы біреу болуы керек еді. Алайда екі бауыр екі түрлі адам болғандықтан олар үшін мүлдем бірдей өмір жолын белгілеу қисынсыз. Егерде олардың бірлігі үлгіні жақсарту жолында тірлік ететін болса, онда бұл мақсатқа олардың денесін екіге бөлу арқылы ғана жетуге болады. Бұндай операцияны жүзеге асыру дәрігерлер мен биологтар құзырында. Сонда егізінің жартысынан тұратын бауырлар өмір сүре бастамақ. Бұндай жағдайда егіздер дербес өмір сүргісі келуі мүмкін. Мінеки дәл осы жерден екіге бөлінген егіздер арасында бауыр өлтіру басталады. Бұдан басқа жол жоқ тәрізді. Жер бетінде болып жатқан осындай бауыр өлтірулерді ғарыштан көріп отырудың өзі ауыр Екі тәңірге табынып өзара қырқысатын екі бауыр жігіт туралы аңызды еске алыңыз. Біреуі балық тәңірі Умисатибикоға, екіншісі аң тәңірі Ямасатибикоға табынды. Өзара қырқысты. Олардың кішісі теңізге қармағын түсіріп алып неге су патшасына барды? Су патшасы неге оған ғарыштық күш берді? Інісінен жеңілген ағасы неге теңізге батты? Сол өлген жігіттің бүгінде Кюсюдің түстігінде тұратын ұрпағы әлі күнге оның ажалын бейнелейтін би билейді. Бұл ғұрып өткенді бүгінге, бүгінді болашакпен жалғап тұр.

	Өз бауырларын, ата-анасын өлтірген революционерлер тарихта кісі өлтіргендер болып қалмас үшін бүкіл ғарыштық тәртіпті қайта қарау керек. Мәңгілік қозғалыс көрінісіндей революцияларды жасай беру үшін бізге Жер бетіндегілерге бөлінген мерзім шексіз емес. Ескі қателерді жөндеуге бағытталған жаңа төңкеріс жасауға бізде уақыт жоқ. Қысқа мерзімде барлық тауқыметтерді шеше алатын төңкеріс жасау үшін сіздердің идеяларыңыз бүкіләлемдік революцияға ұласуы керек! Назарларыңызды жалпығарыштық революцияға салу керек!

	Ойланыңдар! Сіздер ешқашан жан-тәндеріңді ғарышқа бағыттататын құбылыспен бетпе-бет келген жоқсыздар. Америкалықтар ғарыш кемесінен Ай бетіне аяқ басқанда ол құбылыспен бетпе-бет келді. Күлкілі жағдайда президенттік тақпен қоштасып бара жатып Никсон ол күндерді адамзат тарихындағы естен кетпес күндер деді. Егер америкалық ғарышкерлер Ай бетіне пластикалық күрке тігіп, ішін оттегіне толтырып сіріңке тұтатқанда жылтырап от жанған болар еді. Оған жауап ретінде Ай бетіндегі өзге де кратерлерде жылтырап оттар жанар еді. Осылайша үлкенді-кішілі оттар арқылы тілдесіп адамзат жалпы ғарыш туралы, ғарышта не болып жатқаны туралы теңдессіз ақпарат алар еді. Айға адамзат не үшін ғарыш кемесін жіберді? Ғарыштық тәртіпті өзгертетін ғарыштық төңкеріс жасау үшін жібермеді ме? Бұл шешуші революция емес пе еді...»

	Залдан «Ай туралы әңгімені тоқтат!!» деген дауыс шықты. Айқай жай шықпаған еді. Моридің өзі осындай айқайдың шыққанын қалап Ай туралы әңгімені бастаған болатын. Біздің жан-тәніміз Жер бетінде жер бауырлап жүргенде, біз Мори сөзінің мағынасын ұқпақ емеспіз. Мәселе сонда. Егер де, ең болмағанда шошығаннан сіздің жан-тәніңіз ғарышқа бет бұрар болса, онда біздің жан, тәнімізге тән ғарыштық қасиеттер оянбақ. Олай дейтініміз мынау Жер атты ғаламшардың өзі ғарыштың бір зәредей бөлшегі ғана. Бұны біз ұмытып кетеміз. Назарыңызды жоғары көтеріңіз! Аспанға қараңыз!!! «Ай туралы әңгімені тоқтат!!» деген айқай аспанға қарап зәресі ұшқан адам айқайы. «Ай туралы әңгімені тоқтат!!» деп тағы да бір-екі кісі айқайласа екен. Ғарыштық әсерден туған бұндай айқайсыз Мориді түсінуге болмайды. Мори мен мына зал арасында менің дәнекер болып шырылдауымнан түк шықпайды. «Ай туралы әңгімені тоқтат!» деген дауысыңнан мен ғарыштық үрейді естідім, байғұсым!

	Тағы да Мори мәлімдемесіне келейік!

	«Құдіретті А. мырзаға қастандық астарында не жатыр? Бұл қастандық біздің алғашқы қадамымыз ғана. Бұл қастандық Құдіретті А. мырза деген проблеманың барын көрсетеді. Құдіретті А. мырзаға соққы беру арқылы біз бұндай проблеманың бар екенін күн тәртібіне қойдық. Оған ескерту жасадық. Өлімді көзіне көрсеттік. Құдіретті А. мырза тірі қалғаннан кейін енді өзінің өмір бойы ұмтылған мақсатына одан сайын ұмтылмақ. Біз сонда екінші қадам жасаймыз. Құдіретті А. мырза атты проблеманы түбегейлі аластау жолында екінші қадам жасаймыз. Ол неғылған проблема? Ол әлемді жалғыз билемек болған жанның проблемасы! Ол проблеманы біз қалайда жоюға тиіспіз!!»

	Қарапайым сөздің құдіреті оның қарапайымдылығында. Адамға толған Жер бетінде адамның адамға билік жүргізуінен өзге маңызды проблема бар ма? Кез келген революция мақсаты адамның адамға қиянатын тудыратын қоғамды аластау емес пе?? Осынын бәрін Мори қарапайым сөздермен жеткізеді. Қарапайым сөздермен жеткізе білу – ғарыш құдіреті еді.

	Құдіретті А. мырза жалпақ жұртты қандай тәсілмен уысында ұстағысы келеді? Атом бомбасымен әрине! Қырғиқабақ екі топ жасаған екі бомбамен. Сол бомбаның бірін Құдіретті А. мырзаның сценарийі бойынша сіздің топ жасауға тиіс. Екі бақталас топтың өзара қырқысы да Құдіретті А. мырзаның сценарийі бойынша жүріп жатыр.

	Бұл жай топаралық тартыс емес. Құдіретті А. мырзаның жоспары бойынша сіздердің өзара қырқыстарың топ аралық шайқас шекарасынан шығып кетуге тиіс. Сіздің топтар жасақтаған құпия қосындар өзінің барлау жүйесі арқылы біреулерді аңдиды, зерттейді, түбінде оның түбіне жетеді. Көзін жояды. Қазірдің өзінде ондаған кісі өлтірілді. Жүздеген кісі майып болды. Бұл әрекеттер революциялық тәсілдер ауқымына кіретін болғандықтан, мен оларды сынағалы тұрғаным жоқ, өлтіріңдер, қырыңдар! Оның үстіне сіздер және сіздерге қарсы топтар кісі өлтіргендеріңді қылмыс деп санамай, керісінше оны жарнамалап дабыралап жүргендерін белгілі. Бұқаралық ақпарат құралдары сіздердің сол мәлімдемелеріңді іліп алып жалпақ жұртқа жариялаудан шаршар емес. Сіздер өлім қапқан байғұсты әділ жазасын алды деп шулайсыздар, сіздердің қарсы топтарың «қолдарын нақақ қанға малды» деп шулайды. Және олар біреуді өлтірсе, керісінше сіздер айыптайсыздар. Қарапайым халық адамды қай топ өлтірсе де, қаннан жиіркеніп қолын қанға малғандарды қарғап отырады. Біздің қоғамдағы бұл құбылыс бүгінде өзінің шарықтау шегіне жетті. Сіздердің атом бомбасын жасауда қаншалықты алға жылжығандарыңды білмеймін. Мен білетін нәрсе сіздер жұртты жаппай үрей құшағына орай алдыңыздар. Осынау қол жеткен табыстарыңды бірінші бағалаған кісі Құдіретті А. мырза болды. Сонымен сіздердің топтарыңыз Токионың бір қалтарысында бір немесе екі атом бомбасын жасады екен делік. Бұндай ақпараттан дүние дүр сілкінбек. Қарапайым халықты үрей билеп малша дүрлікпек. Атом бомбасын жасадық деп айқай салған топ содан кейін Токио халқынан қаланы тастап шығуды талап етпек. Сіздердің қаншалықты қаныпезер екендіктеріңе қанық Токио халқы қара қойдай дүрлігіп қала шетіне қарай лап қоймақ. Бірақ қаланың барлық тұрғындары түгел қаладан шығып кете алмайтыны да аян. Кәрі-құртаң, ауру-сырқау, өрт сөндірушілер, полиция қалада қалуға тиіс. Бұндай дүрбелең кезінде мүлік тонау болмай қоймайтыны белгілі. Қалатын полиция мөлшері қанша болуы керек? Оны қала билігін өз қолына алған сіздердің штабтарыңыз шешуі керек. Полиция арасында атом бомбасынан қорқып бұйрықты орындаудан бас тартып қала сыртына қашатындар болады. Бұндай жағдайда үкімет іске әскерді қосуы мүмкін. Сіздер оған қарсы шығып үкіметпен келіссөз жүргізулерің мүмкін. Мінеки сонда шешендік шеберлік қажет болады.

	Егер сіздер үкіметті көндіре алсаңдар қалада белгілі бір мөлшерде полиция жасақтарын, санитарларды және ауруханада кезекшілік ететін көлік жүргізушілерін қалдырасыздар. Бірақ бәрібір қалада аласапыран басталады. Көшеге тарақандай қаптап баукеспе бандылар шығады. Сіздер мен үкімет арасында болған келісімді мойындамай көшеге шалт қимыл жасақтары да шығып кетуі мүмкін. Мінеки сол кезде сіздер өздеріңе тән тәсілді қолдануларың керек. Өздеріңнің көліктеріңмен, керек десеңіздер, өздерің ойлап тапқан белгілермен күзетке өз сарбаздарын шығуы керек. Көше қақтығыстары бұрқ ете түспек. Міне сол кезде сіздер өздеріңе тән қаталдықтарыңды аяп қалмауларың керек. Сіздердің жан аямас жауыздықтарыңнан қаныпезер қылмыскерлердің төбе шаштары тік тұруы керек. Басқа жол жоқ. Мэйдзи дәуірінен бері де жұрт үрейін ұшыруда сіздерден асып түскен қаныпезерлер болған емес. Сіздерді көргенде жапон халқы террорист, гангстер дегендермен жылап көріседі емес пе?

	Қала халқы Токионы тастап шыққаннан соң, арада үш күн өткеннен кейін көшеге босып шыққан жүздеген мың ит, мысық, маймыл, егеуқұйрықтардан аяқ алып жүргісіз болады. Аштық қысқан ол хайуандар тірі жан көрсе бас салады. Сіздердің көшені күзеткен сарбаздарың сонда сол аш хайуандармен шайқас салады. Қала көшесі қанға боялмақ. Бұның бәрі Құдіретті А. мырзаның бағдарламасында жазылған.





2




	«Біз неге құдіретті А. мырзаның жалпақ жұртты бір уыста ұстау бағдарламасына қарсы күрес жарияладық? Ол жалпақ әлемді ғана бір шыбықпен айдағысы келіп отырған жоқ, ол сондай-ақ құбылысқа ұшыраған біздерді де бір шыбықпен айдамақ. Міне сондықтан біз де оған қарсы майдан аштық. Сол жолда біз өліп кетсек те Құдіретті А. мырзаны бағдарламасымен қосып құртудан тайынбаймыз. Иә, біз ол бағдарламаның күлін көкке ұшырамыз!»

	– Еросии!! Тамаша!! – деп зал гуілдеді.

	Мен сіздердің айқайларыңды «кеміс» деп түсіндім. Несі бар кеміс деген сөзде мағына бар. Орыс романдарында «қасиетті кеміс» деген ұғым жиі кездеседі. Менімен Мориді сіздер «қасиетті кеміс» деді екен деп мен ойланып қалдым. Көзді ашып жұмғанша ғарышпен тілдескендей болдым. Қате естіген сөз мағынасының өзіне психологтар мен жүйкесі ауырғандардың мән бергіш келетін әдеті. Мен үшін бізбен, құбылысқа ұшыраған екеумен өзге жұрт арасына ғарыштық сәуле түскендей түсінікті болып қалды. Құбылысқа ұшыраған Мори екеуміздің өмір соқпағымыз сіздердің революциялық жолға ұласты. Осыған сіздер сенгілерің келмейді. Егер сіздер біздерден бас тартар болсаңыздар онда сіздердің революциялық болашақтарың бұлдыр болмақ. Құбылысқа ұшыраған біз екеуміздің тағдырымыз Достоевский суреттеген Ресей түкпірінде күн өткізіп жатқан бір топ кемістер тағдырын еске түсіреді. Жергілікті халық оларды малдан артық көрмейді. Азаптай береді. Ең сорақысы сол әлгі кемістер осы тірлікке еті үйренген, бұдан артық өмір бар деп ойламайды. Сіздер Мори екеумізді қазір сахнадан сүйреп алып шығып темір кеспелтектермен сабайтын болсаңдар әлгі мысалды еске алыңдар. Өздеріңді өздерің тежеңдер. Моридің ойын жарыққа шығара отырып, мен сіздердің ізгіліктеріне шек келтірмеймін.

	«Құдіретті А. мырза өзінің адамзатқа әмір жүргізгісі келетін бағдарламасына атом бомбасын енгізу себебі үкіметті ауыздықтағысы келгендіктен. Ал енді осы мақсатта Құдіретті А. мырза неліктен өзара қырқысып жатқан сіздің топпен сіздердің қарсыластарыңды таңдады? Неге сіздердің атом бомбасын жасау жоспарларыңды қаржыландырды? Бұл – сіздердің ғылыми мүмкіндіктеріңді бағалағандықтан. Екінші жағынан бұқаралық ақпарат құралдары арқылы сіздер атом бомбасын жасай алады, Токионы қопарады деген ой тудыру. Бұдан бұрын толып жатқан қылмысты, зорлық-зомбылықтарды телеэкрандардан көріп отырған халық бұндай сұмдыққа ә дегеннен сенбек. Халық сонда олар өздерін де қопармақ па деуі мүмкін. Айналып келгенде халық қаланы тастап түгел қашпауы мүмкін. Халық түгел қашуы үшін үрей қар көшкініндей алапат болуы керек. Өйтпеген жағдайда үкімет толқыған халықты өз билігін сақтап қалу үшін пайдаланбақ. Сіздермен келіссөз жүргізуге тетік ретінде пайдаланбақ. Алайда Құдіретті А. мырза таңдаған өзара жауласушы екі топтың екеуі де атом бомбасы үшін бастарын бәйгеге тіккен топтар. Бұл оңай фактор емес. Бұл екі топ алға қойған мақсаттары жолында керек десең өздерін-өздері құрбан етіп жіберуден тайынбақ емес. Мынандай сценарийді алып көрелік. Екі топтың екеуі де бір-бірден атом бомбасын жасады екен делік. Екеуі де үкімет пен халыққа қоқан-лоққы жасауға кіріспек. Олар бомбаны жармай-ақ қаланы басып алмақ. Содан кейін өзара қырқысқа кіріспек. Ол үшін атом бомбасынан өзге қарудың бәрін қолға алып соғыспақ. Ол соғыс бір топтың толық жойылуымен аяқталмақ. Құдіретті А. мырза осы жерде жеңген жақпен келіссөз өткізуге келмек.

	Жеңіске жеткен топ енді екі атом бомбасымен жұртқа қоқан-лоққы жасауды бастамақ. Бұл сценарийде мынандай өзгеріс болуы мүмкін. Ақыры қырылатынына көзі жеткен екінші топ қолындағы атом бомбасын жарып жіберіп қаланы төңкеріп тастауы мүмкін.

	Ядролық қару қолданған революциялық соғысты қай топ бастаса да оған қарсы тұрған күштер жалғыз қала басшылығы немесе Жапония үкіметі ғана болып қана қоймайды. Ондай күштер қатарында Жапониямен әскери одақтас Америка Құрама Штаттары, Оңтүстік Корея да болмақ. Бұл елдермен келіссөз жүргізуде сіздер үшін Құдіретті А. мырзадан өзге арағайын табу қиын. Осы тұрғыдан қарағанда кім-кімге қоқан-лоққы жасау мәселесі табан астында өзгеріп кетуі мүмкін. Бәрі Құдіретті А. мырзаның қолында болады. Осылайша революциялық қозғалыс өз шарықтау шегіне жеткен тұста Құдіретті А. мырза император отбасымен байланысқа шығады. Жапон жағдайында реакциялық абсолютті монархияны қолдайтын контреволюциялық күштердің жеңіске жетуі оп-оңай.

	Сіз халық көтеріледі деп үміттенесіз бе? Өйтуге сіздер талай жылдар бойы сіздерді қолдауы мүмкін халықтық ұйымдарды шошытып алдыңдар. Тіпті сіздерді кәсіподақтың өзі қолдамайды. Бұндай жағдайда жаппай халық көтеріледі деп үміттену бекершілік. Шамамен қаланы тастап қашқан 15 миллиондай халық атом бомбасы әне жарылады, міне жарылады деген үреймен алыспақ. Олар, осынау сан миллион босқындар лагері атом бомбасын да, сіздерді де иттің етінен жек көрмек. Осы лагерьде толқу тууы мүмкін. Сіздер әрине осыған үміт артып отырсыздар. Толқу туды екен оны бір орталықтан басқаратын штаб пайда болмақ. Осы басшылық белгілі бір әскери бөліктерді де қолға алуы мүмкін. Содан кейін барып олар үкіметті былай тастап енді ядролық қаруы бар сіздермен келіссөзге өздері шығуы мүмкін. Келіссөз мәселесі күн тәртібіне қойылған бойда сіздердің бәріңіздің Құдіретті А. мырза қолындағы қуыршақ екендіктерін белгілі болмақ. Сонымен Құдіретті А. мырзаның жеке-дара билік туралы бағдарламасы нақты өмірде нақты жүзеге аса бастамақ.





3




	Алайда ең соңғы шешуші келіссөзге дейін Құдіретті А. мырзаның өзі төбе көрсетпек емес. Оның орнында қуыршақ өкілдер жүрмек. Келіссөзден кейін келіссөздер өтпек. Түптің-түбінде екі жақ келісімге келеді. Сол кезде астанада революциялық уақытша үкімет құрылады. Уақытша үкімет халыққа астанаға дереу оралыңдар деп үндеу тастамақ. Бірақ та атом бомбасы қаладан әлі шығарылмайды. Қала тұрғындарының қалаға қайта оралуы ядролық қоқан-лоққы жасаушылардың зор жеңісі болмақ. Олар бүкіл әлем алдында 15 миллион халықты өз қолдарында кепілдікте ұстап отырғанын дәлелдейді. Оқиғаның бұлайша белең алуы революцияға халықаралық деңгейде азаматтық берілуіне жол ашпақ.

	Революцияның халықаралық дәрежеде азаматтық алуы деген не? Ол өзі өз-өзінен бола салатын нәрсе емес пе деушілер болуы мүмкін. 15 миллион халқы тастап кетіп Токио ядролық қаруы бар топ қолында қалған тұстағы бұл оқиғаға халықаралық тұрғыдан көз салалық. Жапонияның қорғаныс одағы шақырған конференцияда АҚШ пен Оңтүстік Корея не дейді дейсіз ғой. Оңтүстік Корея жағы егер де Токиодағы билік ядролық қарулы топтың қолына көшер болса, онда Оңтүстік Кореяға түстіктен де, теріскейден де шабуыл қаупі туады. Оңтүстік Корея Жапон үкіметінен тұрғыны қашып кеткен Токиодағы атом бомбаларын тактикалық шабуылдар арқылы қопаруды ұсынбақ.

	Ең қауіптісі осы. Егер де Жапония қорғаныс одағы, АҚШ және Онтүстік Корея бірігіп бұл сценарийді қолдар болса онда үшінші сценарий жүзеге аспақ. Яғни Құдіретті А. мырза атом бомбалары тығылған орындарды көрсетіп бермек. Сонда жай зымыранмен сол атом зауытын жоюға болады. Айналып келгенде Құдіретті А. мырза Токионы аман алып қалған адам болып шыға келеді.

	Үш жақты келіссөз нәтижесінде Токионың 15 миллион халқын қалаға қайтару басталған жағдайда Құдіретті А. мырза не істемек? Үлкен саяси ойынның сәті туды деп Құдіретті А. мырза император отбасымен жасырын байланысқа шықпақ. Бұдан ол не ұтады? Атом бомбасы үрейінен туған аласапыран нәтижесінде Құдіретті A. мырзаның Жапонияда жеке-дара билік орнатпақ жымысқы жоспарына кең жол ашылады.

	– Бос сөз!!

	– Сіздер Моридің осы қорытындыға қалай келгенін тыңдап алыңдар алдымен! Сіздер атом бомбасын жасап алғаннан кейін революция қалай дамитынын сарапқа салдыңдар ма? Әлде одан кейін де бәрін басшылар біледі деп көзді жұмып отырсыздар ма? Тіптен сіздерде осындай аласапыран тұсында не істеуді білетін басшы бар ма? Бүгіндері сіздердің құпия зауыттарында атом бомбасы жасалынып жатыр ма? Сіздер ертең сол бомба дайын болғаннан кейін қандай жоспар болады деп басшыларыңнан сұрадыңдар ма? Сіздер маған «бос сөз!» деп айқайладыңдар. Мен де сіздерге «қыртсыңдар!» деп айқайлағым келіп тұр.

	Тағы да Мориге құлақ түрелік.

	«Енді осынау аласапыран тұсында Құдіретті А. мырзаның не істейтіні жайлы. Революционерлер атом бомбасын қопарамын деді, толқыған халық өз арасынан уақытша үкімет жасақтады, содан кейін барып қаланы тастап шығып кеткен халық пен император қалаға оралды. Бұл Құдіретті А. мырзаның ең үлкен жеңісі болмақ. Дәл осындай нәтижеге жету үшін бұл сұмырай қанша тер төккенін білсеңіздер. Бұл үшін ол бүкіләлемдік саяси ойында тер төкті емес пе? Император отбасын, ішінде үкімет те бар, кейбір консерватор партиялар Кюсюге, Сикокуге апарып паналатсақ қайтеді, АҚШ аттандырсақ қайтеді деп сасқалақтаған болатын.

	Әлі атом бомбасы астында жатқан қалаға император мен 15 миллион халықты қайта кіргізу – Құдіретті А. мырзаның 4-сценарийінің жүзеге аса бастауына негіз салады.

	Атом бомбасына байланысты туындаған тұрақсыздық қалпына келген сияқтанады. Бірақ революционерлер арманы адыра қалады. Құдіретті А. мырза император отбасымен байланыс орнатады. Революцияны жасаған жастардың еңбегіне ие болады. Әлгінде ғана үкіметтік төңкеріс жасаған халықтық қорғаныс әскерінің қолбасшысындай алдына шығады. Оларға бұйрық береді. «Император үйінің алдына күзет қойылсын!» деген бұйрық береді. Жұрт күңіреніп қошемет көрсетеді.

	– Нақұрыс! Кещелер!! – деп зал жер тепкіледі.

	– Кещелер! – деп айқайлады Моридің әкесі. – Бұл сіздердің Мори мәлімдемесіне берген бағаларың ба?

	Магнитофон таспасына жазылған үн Моридің әкесінің осы айқайымен аяқталған. Зал у-шу. Мори мен әкесі сөзді доғарған.

	Опыр-топыр басталды. Шынын айтқанда опыр-топыр бұған дейін басталған. Біз сөйлеп жаттық. Олар бізді қоршап алып олай тартып, бұлай тартып желкемізден нұқумен болды. Бірақ біз өз ойымызды айтудан танбадық. Мен оларға соңғы рет «Кещелер!» деп айқайлауым сол екен олар бізді ит тепкінің астына алды. Оны суреттеудің өзі қиын. Кенет біз бен қатыгез жастардың арасына арашаға бес-алты ересек кісі келіп түсті.

	– Бүгін бір кісіні өлтіргендерің аз ба еді!? Өлтіруден басқа білетіндерің бар ма? – деп айқайлады арашашы кісі. Сол айқайлаған кісінің бет-пішініне көзім түскенде, бүгінгі кісі өлтірген осының өзі екенін түсіндім. Ересек кісілер бізді иттей талаған у-шу жастардың арасынан залдан алып шықты. Оларға қайдан жеткенін білмеймін Ерікті төреші келіп қосылып бізді құтырған жастардан қорғаштап жүр. Мен сонда Мориге былай дедім.

	– Біз мына қияметтен аман қалуымыз ғарыштық құдіреттің бізді желеп-жебегені болар... – дедім.

	Менің жанымда бүлкілдеп желіп келе жатқан Мори маған көз қиығын салды. Ерні жыбыр етті. Мен оның білінер-білінбес электромагниттік толқынын қабылдадым.

	– Әрине бәрін бақылап отыр. Бізді құтқару үшін мына «Албырттар қосынын» жіберді емес пе?! – деді Мори.





X тapay


	«Албырттар қосыны» туралы





1




	Өлім жайлы ойласам есіме «Албырттар қосыны» түседі. «Албырттар қосыны» Мори екеумізді құтқаруға кірісті. Революциялық топ та өліспей беріспесі анық. Бізді үрей иектеді. Бізді деп отырғаным жалғыз ғана Мори, мен және Ерікті төреші емес. Бізді құтқаруға кіріскен алты кісілік «Албырттар қосыны» да үрейлі еді. Ырс-ырс етіп қашып келеміз. Үй-үйдің арасымен, бір дәлізге кірдік, сөйтсек ол жер асты өтпелі жолы екен. Өтпелі жол баспалдаққа ұласып түн ішінде сыртқа шықтық. Бұл университет аумағының шеті екен. Темір қақпаның ар жағында қала көшесі көрінді. Қақпа алдында «Албырттар қосыны» шаршап тізерлей қалып солықтап отыр. Біз де сөйттік. Он сегіз жасар мен тез тынығып темір қақпа алдына келдім. Көшеден бір «ситроен» оқтай ағып өтті. Мен шошып кеттім. Машинада басына қара каска киген әйелім отыр! Бұрынғы әйелім! Жанында бауыры. Қуғыншылар! Полицейлер де емес, революционерлер де емес, бізді іздеп университет маңын шарқ ұрған менің бұрынғы әйелім! Мен оны аяп кеттім. Жер басып жүрген маған деген удай өшпенділіктен жар құлағы жастыққа тимей жүрген пақырды аядым. Кейбір түндерде мен оны аялай бастағанымда әйелім шошынып Мориді сұрайтын. Мен ойдағыдай деймін. Әйелім менен гөрі баласын көп ойлайтын.

	Әйелім мінген «ситроен» көшенің арғы шетіне шығып кейін бұрылғанда біз қақпадан асып түсіп көшеге де шығып үлгердік. Осы жерде «Албырттар қосынының» төртеуі бізбен коштасты да бізбен бірге екеуі қалды. Біз бәріміз жүйіткіп төмен қарай кететін қаптал көшеге шығып кеттік. «Албырттар қосынының» бізбен қалған екі сарбазы шілпиген арық екен. Бірақ ширақ. Талай жылдар бойы шыныққандықтары көрініп тұр. Біреуі ұзын бойлы. Екіншісі Бастықсымақ. Екіншісі жатаған бойлы қарапайым. Дорбауыз. Бет әлпетіне қарап мен оны Иттұмсық деп атадым.

	– Асығып... біреуді іздеп барамыз ба? – деп сұрадым одан.

	– Немене? – деді Иттұмсық. Маған танауын көтере қарап, Бастықсымақ керенау жауап қатты.

	– Ешкімді де іздеп жүргеніміз жоқ. Бізді тауып алсын деп асығып келеміз.

	Иттұмсық күлді. Сөзге Ерікті төреші араласты.

	– Бізді тезірек «Албырттар қосыны» тауып алып қамқор болса екен деп келеді бұлар.

	– Олардан бұрын біз Құдіретті A. мырзаның атарман-шабармандарының қолына түсіп қалып жүрмейік.

	– Сіздер Құдіретті А. мырзадан жаман шошыған екенсіздер. – деді Иттұмсық.

	– Шошыған екенсіздер! Неге шошымауға тиіспіз? – деп шар еттім мен. Мәссаған! Мыналар Құдіретті А. мырзаның қаншалықты қатер екенін зерделемеген жандар ғой. Құдіретті А. мырзаға қарсы шыққандардың түрі мынау болса жетіскен екенбіз. Сонда мына екі аяқты пенделер адамзатқа Құдіретті А. мырзаның қаншалықты қауіп екенін әлі ұқпағаны ма? Ұққан кезде бәрі де кеш болуы мүмкін ғой. Ендеше бізді жоғарғы ғарыш осыны адамзатқа ұқтыру үшін құбылтқан болды ғой. Тек сол үшін. Біз Мори екеуміз ендеше күреске шығуымыз керек.

	– Машина келді! – деп қуана айқайлады Ерікті төреші.

	Біз артымыздан келіп тоқтай берген шағын автобусқа қарғып міндік. Автобус рулінде – Ооно ханым. Автобус бізді іліп алып ылдиға қарай ызғи жөнеді. Ооно жанындағы орындықта – студент қыз Саеко.

	– Мықтап ұстаңдар!! Бізді Моридің шешесі қуып келеді! – деп айқай салды Ооно.

	Біз орындықтардың жақтауына жармастық.

	– Бізді олар қаптал көшемен басып озған да болуы мүмкін. Машиналары жүйрік олардың.

	– ...Алда келеді!!! Алда әне «Ситроен» ұшып келеді!!! – деді студент қыз.

	Ооно тежегішті басты.

	– Енді қайда кеттік?

	– Бетіміз ауған жаққа!

	– Окей!! – деп келісе кетті Ооно.





2




	Біздің шағын автобусымыз жүйткіп теңіз жағалауындағы өндірісті ауданды айналып өтіп, үлкен автодаңғылға шықты. Зымырап әрбір машинаны басып озған сайын мен де мойнымды созып қаламын, бұрынғы әйелім қай машинада екен деп. Ерікті төреші болса еліріп Ооно айдап келе жатқан біздің шағын автобусымызды мақтап айқайлап қояды. Ооно болса «бұл автобус Африка шөлінде кино түсіруге қатысқан, моторы күшейтілген, бұған тең келетін бұ маңайда машина жоқ» деп автобустың бағасын тым шарықтатып жіберді.

	Мен де, Мори де ит-сілікпеміз шығып шаршағанбыз. Әлі тың келе жатқан Ерікті төреші. «Албырттар қосынының» екі сарбазы болса, Ооно тәрізді жау жақтың көрнекті өкілімен келе жатқандарына сенер-сенбестерін білмей бір бұрышта бүрісіп отыр.

	Түнгі аспанға көзім түсті. Бұлт арасынан жылт еткен айды көрдім. Ай маған Мори екеумізге жоғарыдан көз тастаған ғарыштың көзіндей көрінді.

	– Моридің әкесі! Ұйықтап отырмасаңыз мен сізге бір нәрсе айтайын!! – деді Ооно. Сіз әрине Әділет Иесінің опат болғанынан хабардарсыз!!! Осындай тап-таза адал жанды өлтіруге қалай батылы барды екен иттер, фашистер! Бұл қан енді олардың өле-өлгенше мойындарында. Осы бір кісінің өлімі жүз мың кісінің өліміне татиды.

	– Кісі өлімі әрине өкінішті жайт. Бірақ, бір адамды соншалықты шарықтатып... қарсы жақты фашист деу артық емес пе?

	– Әй, қыз! Жап аузыңды! Шыжбаңдама!!! – деп айқай салды Ооно студент қызға.

	– Кісіге бұлай айқайлау фашистік. Егерде сіз бұл қылығыңызды доғармасаңыз мен сізбен күресті бастаймын! Машинадағыларға көз салыңыз! Мори менің досым!!! «Албырттар қосыны» болса да менің сарбаздарым! Ерікті төреші болса қашанда арағайын! Сенің жанында мына есуас бозбала ғана болуы мүмкін!! – дел бас салды Саеко.

	– Жап аузыңды! Жырпылдама!! – деп айқай салды Ооно. – Егер сендердің бәрің фашистер жағында болсаңдар, мен қазір машинаны қарсы жолға бұра саламын!! Көзді ашып-жұмғанша ерлікпен қаза табасыздар!! Қай жақ көп шығынға ұшырамақ! Шүйкебас, соған миың жетпеді ме???

	Осыған дейін кеңірдек керіп Оономен керіскен студент қыз бұ жолы жым болды. Сәлден соң жуасып үн қатты.

	– Қолыңыздан фашистер деп айқайлағаннан басқа не келеді? Машинаны да жетістіріп айдап келе жатқан жоқсың. Әділет Иесін өлтірді деп қайғыдан қағынып келесіз...

	Енді сөзге мен киліктім.

	– Әділет Иесін білсем мен білемін. Сен оның өлгенін қайдан білесің! Сені полиция ұстап алып қамап қойды емес пе? Ақпаратты қайдан алуың мүмкін?

	Ооно менің сұрағыма жауап бермей автобуста отырғандарға болған оқиғаны айта бастады. Бұ жолы Ооно кәдуілгі телеэкран арқылы сөйлейтін орнықты дауысымен сөйлей бастады.

	– Мори мен әкесі университет аумағына кірген сәтте мен де машинамды ілгері қозғадым, бірақ моторды өшірген жоқпын. Әділет Иесінен айырылып қалып жер тепкілеп тұрған полицейлерге жақын келдім. Менің келуім оларға оңды әсер етті. Жақын келген полицейге есік аштым. Кенет полицейдің сыртынан айқай шықты.

	– Қолға түстің бе шірік! – деген Моридің шешесінің айқайы шықты. Өзі шашы дудырап маған ұмтылып келіп қалыпты. Содан сескеніп машина есігін тарс жапқанмын. Байғұс әйелге есіктің қыры тиді де ұшып түсті. Ұшып түскен әйелді бір сомадай полицей жерден көтеріп алып машинаға салды. Мен Моридің шешесімен осылай кездестім. Неге екенін білмеймін ол жолы оның басында қара каска жоқ болды. Жас полицейлер не күлерін, не жыларын білмей тұрды. Мен машинадан қайта шыға беріп, күліп жібердім. Түк білмегендей не болып жатыр деп полицейлердің өздеріне сұрақ қойдым. Полицейлер сұрағанда Әділет Иесінің кім екенін ол байғұс тек бейбіт тәсіл арқылы атом стансасының құрылысына қарсылық білдіруші екенін, Ерікті төреші мен мына бозбала оны қолдаушылар екенін айтып бердім. Содан кейін өзімнің визиткамды алып полицейге ұсындым. Полицейлерге шынында орта жасар Моридің әкесі керек болған еді. Мына тұра қашқан бозбалада олардың шаруасы да жоқ еді. Моридің әкесі жасарып кетсе де, оны танитын жалғыз кісі – Моридің шешесі естен танып машина ішінде жатыр. Осы кезде Әділет Иесі мен Ерікті төрсші және жанындағы бозбаланы университет студенттері қолға түсіріп илеп жатқаны туралы хабар жетті. Бұны естіген полицейлер мүлдем тынышталды. Құдіретті А. мырза туралы Әділет Иесі мен оның жолдастары мәлімдеме жасауы мүмкін деген күдіктен олар құлан-таза айыққан еді. Енді менен тағы да молдау ақпарат алмақ болған жайдары полицейлер мені ішке шайға шақырды. «Жолдастарыңыз киліккен мына оқиғаларға алаңдап тұрған боларсыз!» дейді олар маған. Менің визиткамды алған жас полицей менің теледидарда сөйлеген сөздерімнің өзіне қатты ұнайтынын айтты. Ішке кіріп шай ішіп отырғанда олар осыған дейін түсірген суреттерін маған көрсетті. Моридің әкесі деп жүргендерінің суреттерде бозбала ретінде көрініс тапқанын көрсетті. Менің машинамды кафеге алып келіп менің қалаған жағыма жүре беруіме жағдай жасады. Моридің шешесімен кездестірмегеніне шүкіршілік еткен мен лезде тайып тұрдым.

	– Әнеки көрдің бе!! Біздің топ мүшелері билікпен ауыз жаласпайды. Олар қолға түссе босатпайды! – деді студент қыз Оононы шымшығандай.

	– Әй қыз! Жабасың ба ауызыңды жоқ па?? – деп жекіді Ооно. Автобусты жүк машиналарының ара-арасымен жүйткіген Ооно жүргізушілерге тән кесек сөздерді түйдек-түйдегімен жіберіп келеді. Ерікті төреші Оононың жынына тиіп келе жатқан студент қызға:

	– Қалқам, ана Моридің жанына отыршы, жағдайын жасашы!! Қанша айтқанмен басы жараланды ғой! – деді.

	– Маған жеке бас сезімдерден гөрі ұжымдық сана қымбат. Жалғыз өзім Моридің жанына отырғым келмейді. Бұл әділетсіздік.

	– Өшір үніңді, шірік! – деп бұл жолы Ооно студент қызға бұрылып ақырды. Қыз атып тұрып Моридің жанына барып отырды. Қыз менің жанымнан өте бергенде оның джинсы киген бұтына көзім түсті. Қыз иісінен мас болдым.

	– Әділет Иесінің өлгенін қайдан білдің, соны айтшы!! Әлде бізді тұтқындаған топ мүшелері баспасөз мәжілісін өткізді ме?

	– Біз ешқандай да мәжіліс өткізгеніміз жоқ!! – деп күңк етті артқы жақта отырған «Албырттар қосынының» мүшесі Бастықсымақ. – Әділет Иесі кездейсоқ опат болды. Ешкім оны жеңіс болды деп отырған жоқ. Оған кінәлі кісілерді студенттер сотқа тартпақ. Әділет Иесі абайсыздық құрбаны болды. Абайсыздыққа жауаптылар жазаланатын болады. Баспасөз мәжілісі содан кейін өтпек.

	Өлер кісі өліп кеткеннен кейін біреуді жазаладың не, жазаламадың не??? Ол өз алдына, содан кейін сіздер өз қатарларыңда кездейсоқ қателік болатынын мойындайды дегенге өлсем сенбеспін!!

	– Немене? – десті «Албырттар қосынынан» келген екеу. Содан кейін олар тактикалық қателіктердің өз қатарларында да болғанын, ондай қателіктер үшін де жауапқа тарту қажеттігін дәлелдеп бақты.

	– Біздер деп сіздер «Албырттар қосынын» айтып отырсыздар ғой. Мен сіздерге сенемін.

	– Дұрыс айтасыз. Біз «Албырттар қосыны» туралы айтып отырмыз, – деді Бастықсымақ. Бізде кездейсоқтықтан қателік жасағандар ылғи да жауапқа тартылатын.

	– Сіз болған оқиға туралы бұлдыр сөйлеп отырсыз. Бұ жерде әңгіме кісі өлімі туралы болып отыр. Есі дұрыс жастар неге фашистерге айналды? Әңгіме сол туралы, – деді Ооно. – Әділет Иесі опат болған сәтте маған визиткамды алған полицей телефон шалды. Университет дуалынан секіремін деп тоққа ұрынып Әділет Иесінің азаппен өлгенін хабарлады. Соны естігенде жүрегім қан жылады. Таудағы біздің жігіттерге дереу телефон шалдым. Әділет Иесін фашистер өлтірді дедім. Олар маған табан астында полицияға бармаған дұрыс деді. Әңгіме осында. Неге жастарымыз фашист болып барады. Түгел еліміздің жастары. Мен бәрібір Әділет Иесі өлген жерге жеттім. Әділет Иесі мылжаланып жентектеліп қалыпты. Тек аман қалған оң қолы, саусақтары екен. Осының алдында ғана осы саусақтарымен ол маған он миллион киловатт қуатты атом стансасынан қанша қалдық су шығатынын осы саусақтарымен қалам ұстап есептеп берген еді. Мен сонда оның осы саусақтарына назар аударғанмын. Есімде қалған.

	Осыны айтқанда Ооно жылап жіберді. Машинаны дереу жол жиегіне тоқтатып рульге бетін төсеп ал кеп ұлып берсін. Біз не істерімізді білмей сасып қалдық. Арамыздағы Бастықсымақ жылап отырған Оононы иығынан қаусыра құшақтап тұрғызып, орындыққа апарып отырғызды. Өзі рульге отырды. Машинаны жол жиегіндегі дәм тататын жерге бұрды. Біз енді аштан өлеміз бе, түгел кафеге беттедік. Біздің әлем-тапырық түрімізді көріп кафе инесі полицияға телефон шалатыны анық еді. Бірақ біз дәл осы сәт тек қарын қамын ойладық. Есікті ашып түнгі кафеге кіріп келгенімізде іште отырған жұрт гу етіп ішектерін тартты. Бір тәуірі касса алдында тұрған қыз:

	– Апатқа ұшырадыңдар ма? Масқара-ай... Дәретханада дәрі-дәрмек құтысы бар! – деді. Ерікті төреші іліп әкетіп:

	– Апатқа ұшырадық...Айтары жоқ... – деді қиналған дауыспен. Бізбен соғысқан көлікте бір кісі өліп кетті...

	Біз Ерікті төрешінің тапқырлығына таңғалдық. Соның арқасында біз жол бойындағы түнгі кафенің сыйлы қонақтарына айналдық. Сағат түнгі төрттен өтіп бара жатқан. Өмірде тамақ көрмегендей өңмендеп мен дастарқан мәзіріне үңілдім.

	– Одан да бәрімізге ортақ қытай тамағына тапсырыс берелік! – деп уәж айтты Бастықсымақ. Біз тапсырыс беріп не айтарымызды білмей томырылып отырмыз. Бастықсымақ маған бұрылып:

	– «Албырттар қосынын» сен қайдан білесің? – деді.

	– Гумма ауданында Кумагава дейтін өзен бойында «Албырттар қосыны» қолға қару түсіріп жатқан күні мен сол маңда болған едім...

	– Рас. Біз аңшылар одағы директорларының біраз мылтықтарын сол күні жинап алғанбыз.

	«Албырттар қосынының» екі сарбазы мәз бола күлді.

	– Ол мылтықтар әр түрлі болғандықтан біздің арамызда өз мылтықтарына өздері арандағандар болды. Бұл кездейсоқ апаттың көп болған қиын күндер еді...

	– «Албырттар қосыны» деген атау қайдан шыққан? – деді студент қыз.

	– Арқан балықты ұстау үшін балықшы үнемі тау өзенін өрлеп жүріп отыру керек. Біз де сол албырттар тәрізді тау өзенін өрлеп үнемі қозғалып отыратынбыз. Атауымыз содан шықты.

	– Құдіретті А. мырза қалай сіздермен байланысқа шығып жүр?

	– Құдіретті А. мырза бәрін де өз мақсатына пайдаланғысы келеді, өз билігін орнату үшін, – деді Иттұмсық.

	– Сіздер теріскей шығыста шет аудандарда жүрсеңіздер, бұдан Құдіретті А. мырзаға не пайда?

	Иттұмсық түсіндіре бастады.

	– Партизан қозғалысы болып табылатын «Албырттар қосыны» шынында да шет таулы аудандарда әрекет етті. Биліктен аулақ халықпен жақын болды. Полиция оны қолға түсіре алмады. Алайда біздің жорықпен қытай революциясының ұлы жорығы арасында айырмашылық бар. Бізге солдат болу үшін қолға қару алып міндетті түрде жорыққа шығу міндет емес еді. «Албырттар қосынының» солдатымын деп білсе болды. Солдаттарымыз қажетті кезінде тауға шығып жорыққа қатысып басқа кездерде қалаға түсіп өзінің кәдуілгі тірлігін істеп жүре беретін. Тауға қайтып оралғанда бас қосатын жерімізді құпия ұстадық. Бір ауыз сөзбен айтқанда «Албырттар қосыны» ашық партизан қозғалысы.

	– Соның салдарынан «Албырттар қосыны» тұмандай сейіліп кетті емес пе? Ерікті төрешінің бұл сауалына Иттұмсық пен Бастылсымақ мәз бола күлді. Бұлардың күлікісіне кафедегі өзге жұрт назар аударды. Бастықсымақ күлкісін тыймастан сұрақ қойған Ерікті төрешіге бұрылды.

	– «Албырттар қосыны» тұмандай сейілген жоқ... Сондықтан да мен оның бүгінгі жорықтары туралы айта алмай отырмын!!! Жұрт назары бізге түсіп отыр. Тұралық! «Албырттар қосынының» тұрмысы жақсы. Сондықтан мен төлейін...

	Ооно касса алдына одан бұрын жетіп есеп айырысты.





3




	Біз орнымыздан тұрып есікке беттедік. Бастықсымақ Ооноға алғыс айтты. Ооно оған назар аудармады.

	Автобусқа жайғасқаннан кейін студент қыз тіл қатты.

	– Ал енді қайда барамыз? Біздің қайда бара жатқанымызды біреу білсе біреу білмейді. Осы да демократия ма? Мен де революциялық қозғалыс мүшесімін. Егерде сіздер мені сыртқа тепсеңдер, бұл бюрократизм болып шығады.

	– Біздің қай жерімізден бюрократизм көре қалды? – деп жауап қатты Бастықсымақ. – Біз сені құрметтейміз, ешқашан да сені сыртқа теппек ойымыз жоқ. Біз құбылысқа ұшыраған Мори мен әкесінің бұдан арғы әрекеттеріне жағдай жасаушылар ғанамыз. Ал сен, қастандық жасалған кезде Моримен бірге болған жансың. Сені қалайша сырттатамыз?

	Студент қыз енді қолдау іздеп Мориға бұрылды. Мори болса, бұ кезде орындықта екі бүктетіліп ұйықтап жатқан еді. Бала күнгі әдетімен жаралы басын құшақтап ұйықтап жатыр. Бүгінде жасым одан кішірейіп кетсе де, мен оның әкесі екенімді тағы да есіне салғым келді. «Албырттар қосынының» екі сарбазына қарап мен былай дедім.

	– Сіздердің құбылысқа ұшыраған Мориді қорғаймыз дегендеріне сене алмай отырмын. Өйткені сіздердің жасында құбылысқа ұшыраған дегенге сену қиын емес пе??

	– Сіздердің сөйлеген сөздерің бізге зор әсер етті. Залда отырған «Албырттар қосынының» 6 мүшесі ол мәлімдемеден кейін есеңгіреп қалдық. Біз сіздерге имандай сендік. Сендерге жәрдем беру керек деп шештік.

	Оның айтқанына сенер-сенбесімді білмедім. Сөзге Иттұмсық араласты.

	– Бәрінен де сіздің Құдіретті А. мырза туралы айтқандарыңыз. Ол мырзаның әлемге жеке-дара билік орнатпақ ниеті туралы айтқандарыңыз бізге зор әсер етті. Мына сарауыз балапандардай емес, бізде мол тәжірибе бар. Жапония тізе бүгерінің алдында Құдіретті А. мырза Шанхайдан ұшаққа тиеп алтын, күміс, бриллианттар әкетті. Жапонияға келгенде атом бомбасы тасталған Хиросима мен Нагасакидің үстінен шықты. Достарының бәрі сол апатта опат болды, соқа басы шошайып жалғыз қалды. Құдіретті А. мырза атом бомбасы тәрізді зұлматтың өзінен сабақ ала білген ұрпақ өкілі. Сондықтан да ол сол зұлматты өмірге қайта әкелгелі жүр. Сондықтан да оның бағдарламасы кісінің төбе шашын тік тұрғызады. Біз сіздің Құдіретті А. мырза туралы айтқандарыңызды жоққа шығарып отырғанымыз жоқ.

	Студент қыз Иттұмсыққа сұрақты төтесінен қойды.

	– Сондай кесапатты көзбен көрген Құдіретті А. мырза неге соған қарама-қарсы шарапатты шара ойлап таба алмаған?

	– Қисынға салсақ сөйтуі керек еді... – деп сөзге Бастықсымақ араласты. – Кім біледі Құдіретті А. мырзаның бұл қадамы зор шапағатты қадам ретінде бағаланатын күн туар. Мәлімдемеде айтылған Құдіретті А. мырза сценарийі бастан-аяқ шапағатқа бөленген. Осы сценарийі үшін оның қолына бейбітшілік саласындағы Нобель сыйлығын ұстата салуға болар еді. Алайда сол шапағатты сценарий толық іске асқан күні Құдіретті А. мырзаның жаппай билігі де іске аспақ.

	– Дегенмен Құдіретті А. мырза әу бастан жаппай шапағатқа ұмтылды десек қателескен болар едік... – деп киліге кетті Иттұмсық. – Атом бомбасы арқылы аласапыран тудыруды Құдіретті А. мырза кесапат деп қарамайды. Шапағат деп те қарамайды. Атом бомбасы арқылы Құдіретті А. мырза адам мүмкіндігінің шексіздігіне көзі жеткен. Бүгінгі таңдағы атом бомбасы адам қолы жеткен ғаламаттың өзіндей. Сондықтан да ол сол ғаламатты неге мен жасамасқа деп ұмтылған. Құдіретті А. мырза ғарыштық кеңістікте емес, тек Жер бетінде ғана өз билігін орнатпақ.

	Екі бүктетіліп ұйықтап жатқан Мори тітіркенді. Тітіркену әлдене айтқысы келгендік белгісі. Мен ұйықтап жатқан Моридің ойын қабылдай бастадым. Ол ой дыбыссыз айқай еді. «Солай ма?! Демек ғарыш күдіретімен жүзеге асқан біздің құбылысымызда алапат қуат болғаны ғой. Күдіретті А. мырзаның кеудемсоқ жоспарының өзі біздің ғарыштық қуатымыздың жанында баланың ойыншығы екен ғой!!!»

	Моридің үнсіз айқайын зерделей отырып мен Моридің құбылысқа ұшырай салып Құдіретті А. мырзаға шабуылдау себебін түсіндім. Осы ойдан кейін барып «Албырттар қосынының» екі ардагері не үшін өз еріктерімен бізді қолпаштап жүргенін ұқтым. Және осы екі жаңа досымыз құбылысқа ұшыраған біздің құпиямызды бүкіл әлемге паш ететін жандар болмақ. Сондықтан мен бұл екі жаңа танысымнан сыр жасырмау керек деп шештім. Өзіміздің тактикамыз бен стратегиямыз жөнінде сыр аштым.

	– Патронға мен шетел баспасөзінде жарық көрген ядролық материалдарға шолу беріп отырдым. Хиросима, Нагасаки деректерін де беріп отырдым. Сонша кездесіп жүргенде ол атом апатын өз көзімен көргені жайлы жақ ашқан емес. Онысы несі? Мүмкін бұл факт алдағы күресте бізге қажет нәрсенің бірі болар...

	– Құдіретті А. өзі көрген атом апаты туралы менімен де ешқашан сыр ашқан емес, – деп жалғастырды Иттұмсық. – Алайда мен кезіккен америкалықтар Құдіретті А. мырза атом апатын бастан кешкен дегенді айтатын. Бір америкалықтың атом апатын бастан кешкен адам бойында халықаралық табысқа, бәсекелестікке ұмтылу қасиеті оянады дегені бар-ды. Құдіретті А. мырзаның кеңге құлаш сермеуін содан түсінуге болады.

	– Америкамен бейбіт келісім болып жатқан тұста Құдіретті А. мырза бір оқыс идея ұстанды. Хиросима мен Нагасакиді ашық қалаға айналдыру керек, бұ қалаларда Швейцариядағыдай әлем банктерін шоғырландыру керек деген идея ұстанды. Хиросима мен Нагасаки енді атомдық шабуылға ұшырамақ емес, ал Швейцарияға шабуыл болуы мүмкін деген ой айтты.

	– Құдіретті А. мырзаның ұсыныстары өтпегенмен оның мәлімдемесінен кейін Швейцария банктері ықтимал ядролық шабуылдан қорғаныс жүйесін қолға алды.

	– Сіз аудармашы болған келіссөзде Құдіретті А. мырза Америкамен қандай келісімге қол жеткізді?

	– Жапонияға атом бомбасынан қорғайтын жеке баспаналар жасайтын зауыт сату деген мәселе талқыланды.

	– Мүмкін бұл мәселенің күн тәртібіне қойылуына менің Патронға беріп тұрған ақпараттарымның да септігі тиген шығар??

	– Мүмкін... Тағы бір қызық нәрсе Құдіретті А. мырза біздердің бір-бірімізді білмеуіміз үшін бар күшін салған тәрізді.

	– Мысалы Патронға жұмыс істеген менің Еуропада тұратын бір курстасым Куба дағдарысы аяқталысымен өзін-өзі өлтірді. Мен оның Патронға қандай жұмыс жасағанын ақыры білмедім.

	– Сырттай хабарымыз бар одан. Ол марқұм «Албырттар қосынын» Еуропаға шығаруға жағдай жасаған болатын.

	Біз бейне Патронның көлеңкесі үстімізге жылжи бастағандай тітіркендік.

	Біздің әңгімемізді машина айдап отырып та тыңдаған Ооно сөзге араласты.

	– Моридің әкесі! Болашақ күреске күш керек... қалғып алыңыз!!! Бұрын Мориді сіз «Албырттар қосынынан» қорғаймын деп шаршасаңыз енді олардың дос екенін көрдіңіз ғой... дем алыңыз!!!

	– Дұрыс айтасыз... ал ұйықталық... Мүмкін бір қонақ үйге бұрылармыз!!! – деді Ерікті төреші.

	– Автобуста ұйықтай бермейміз бе? Мори ұйықтап жатыр ғой... Мен машинаны ақырын айдап отырайын!

	Біз отырған жерлерімізде қисая бастадық. Мори одеялын бүркеніп Оононың жанындағы шағын орындыққа жайғасты. Ооно шаршай бастаса рульге өзі отырғысы келген тәрізді.

	Түс көрдім. Түсімде Мори екеуміз тіршілік кешіп жатқан дүние барлық бедерімен анық көрінді. Не үшін өмір сүріп жатқанымызды да анық зерделейтіндей халде болдым. Мори екеуміз «Албырттар қосынының» сарбаздары екенбіз деймін. Тау өзенін бойлап ұлы жорыққа шыққан екенбіз деймін. Бәріміз түгел әскер киетін алабажақ камуфляж формада екенбіз деймін. Тау ішінде шерулетіп әндетіп келеміз. ЛИ... ЛИ.. ЛИ... ЛИ... деп әндетеміз. Осынау ЛИ.... ЛИ... деген айқай ырғағымен келе жатып мен таңғаламын. «Албырттар қосынының» қатарына өзіміз сияқты таңдаулы жандардың жиналғанына таңғалып келемін. Көкірегімізді қуаныш кернеп ЛИ... ЛИ... ЛИ... деп күңірене қосыла айқай саламыз.

	– Демек сен шынында да «Албырттар қосынының» сарбазы екенсің ғой?? – деп қоямыз бір-бірімізге.

	Пікірлес қандыкөйлек достар арасында шат-шадыман келеміз. Сарбаздар қатарында бізге жаны жақын ескі достарымызды байқап келеміз. Бұрын соңды болмаған бостандық лебін сезеді жанымыз. Бұ күнге жеткен біз бекер өмір сүрмеген екенбіз дейміз іштей тағдырымызға өлердей риза болып. Мори де осындай шалқыған сезімде келе жатқан еді.

	Кенет көз алдыма Парижде асылып өлген курстасымның бейнесі келіп тұра қалды. Айдын су бетімен адымдап келеді. Жанары қып-қызыл. Ізіне ерген – француз әйелі. Одан кейін марқұм Әділет Иесі келеді. Мылжаланған денесін әрең жинағандықтан қуыршақ адам тәрізді келеді. Бір қолын кеудесіне таңып қойған. Ойлы түріне қарап ол осынау ұлы жорық үстінде іштей күбірлеп есеп шығарып келеді екен дейсің. Әділет Иесінен кейін моп-момақан қалыпта Ооно Сакурао келеді. Әділет Иесі мен Ооно шеру аялдауға тоқтағанда бұта арасына барып жата кетіп апыл-ғұпыл жанасып алады.

	Бұл жорық «Албырттар қосынының» ең бір жауапты жорығы екен дейді. Қосын қайта-қайта ЛИ... ЛИ... ЛИ... деп ұрандап қояды. Ұраны жау жаманы Құдіретті А. мырзаның көзін жою. Жалпы ұранға қосылып мен де шыңғырып айқай салдым. Өз дауысымнан өзім шошып оянып кеттім. Оянғанда маңдайым шындықтың тас қабырғасына соғылғандай болды. Басыма бірінші келген ой құбылысқа ұшыраған Мори екеумізді жаратқан ғарыштық күш Патронды да қосып жаратқан болмасын деген ой еді. Осы ойдан тұла бойым түршікті. Бетіме терезенің ылғал шүберегі тигенде ғана барып дозақта емес Жер бетінде автобуста Моридің жанында келе жатқанымды сездім. Шүберекті сәл ысырып едім. Иокогома теңіз айлағына көзім түсті. Біздің автобус бір шағын төбе үстінде тұр. Теңіз айлағының ар жағынан бозарып таң атып келеді. Шүберекті қайта жауып қайтадан ұйқыға бас қойдым. Автобуста менен басқаларының бәрі мұрындары пысылдап ұйықтап жатыр. Айтпақшы мен түсімде көрген ұлы жорық арасында көзге түспес қаламгер сіз де болдыңыз. Ха-ха!!





XI тapay


	Токиоға сайқымазақтар келді





1




	Осыншалықты ұсақ-түйектің бәрін тізбелеп жазып отыруым бекер емес. Солардың бәрі маңызды. Бұл құбылысқа ұшыраған Мори екеуміз толыққанды тірлік кешкен күндер белгісі еді. Сондықтан да мен еш нәрсені детальді жібермей айтып отырмын. Сіз де менің айтқанымды түгел қағазға түсіріп отыр деп үміттенемін. Демек біздің құбылысымыздың ғарыштық мәнін түсіну үшін әлі талай қағаз бетін шимайлайтын шығармыз. Сіз жазып, мен айтып отырғанда біздің әрекетіміз сәтсіздікке ұшырай ма деп те қауіптенемін. Құбылысқа ұшыраған Мори екеуміздің өмірде болғанымызды дәлелдейтін нәрсе тек осы сіздің жазбаларыңыз ғана.»



	Көзге түспес қаламгер ретінде мен әңгімелеуші Моридің әкесінің әсеріне ұшырап отырғанымды мойындағанмын. Сол тәрізді Моридің әкесі де менің жазуымның ықпалына ұшырауы әбден ықтимал. Айналып келгенде осы қолжазба үшін екеуміз де жауаптымыз. Көзге түспес қаламгер ретінде мен Моридің әкесінің осынау ғарыш құдіретінен болған құбылыс мағынасын айтпайынша жазбамды жалғастыра беруге құштармын. Оларға ғарыш қандай миссия жүктегенін білуге, оны қағазға түсіруге асығып отырмын.



	«Мен, Моридің әкесі мынаны ескертемін. Біз тұтқындалып, не осы әрекеттер барысында өліп те кетуіміз мүмкін. Сондай себептермен әңгімемді жалғастыруға мүмкіндігім болмай қалған жағдайда, сіз, көзге түспес қаламгер, өзіңіздің жан түкпіріңізден құйылған үнді қағазға түсіре беруге тиіссіз. Сонда, сіз, сол үнді қағазға түсіре отырып Мори екеуміздің құбылысқа ұшырау себебімізді ажыратасыз. Біздің опат болуымыз жайлы баспасөз дүрілдетіп жатқан кезде сіз менің атымнан шындықты паш етуге құқылысыз.

	Сонымен автобуста ұйықтап отырған мен тағы көзімді ашқанда сыртта тарс-тұрс, дүңк-дүңк еткен дыбыстар естілді. Бұ не десем, бетон жолды жұмысшылар автоматты балғалармен соққылап жатыр екен.

	Автобус ішінде мені толқытқан тағы бір үн естіледі. Бұ не десем мінәжат етіп сарнап отырған Ерікті төрешінің дауысы. Менен басқа жұрттың бәрі оянып Ерікті төрешінің дұғасына құлақ асып мүлги қалыпты. Ұққаным осынау мінәжат арқылы байғұс Ерікті төреші жанын жеген үрей уытын басқысы келетіндей. Тепкілеп жатқанда да рухы сынбаған Ерікті төреші мінеки мүсәпір қалыпта Құдайдан медет тілейді. Ғарыш Иесінен жәрдем сұрап отыр. Адамзатқа ұлы сот болар күні сақ болуға шақырып отыр. Жер түйіршектің кеңістіктегі тіршілігін ұзарт, адамзат ғұмырын тағы бір 4-5 мың жылға ұзарт деп жалбарынып отыр. Ерікті төреші бейне бір заманақыр басталып сот адамзат ісін қарауға кірісіп, Жерден адамзат қатарынан жалғыз ғана куәгерді шақырғандай... жалбарынады. Сол Жерден адамзат атынан ұлы сотта жауап беретін куәгерді таңдауда қателесе көрме деп Ғарыш Иесіне жалбарынады. Куәгерлікке телехабар жүргізуші анау журналист әйелді ала көрме дейді.

	– Фyy!! – деп үн қатты Ооно – Сіздің Ғарыш Иесінен талабыңыз орынды. Мен қарсы емеспін. Бірақ сіз адамзат атынан кім барып, кім бармауға тиіс дегеніңізде өзіңіз қателік жасап тұрсыз!!! Тележурналист ретінде мен біраз нәрседен хабарым бар. Адамзат атынан ұлы сотта жауап беруге лайық емес жандардың көп екенін менен артық білетін ешкім жоқ!!! Фу!! Ха-ха!!!

	– Сыртта құлақ тұндырар тасыр-тұсырдан дауысым естілмес деп отырғам... – деп міңгірледі ыңғайсыз халде қалған Ерікті тереші.

	– Күлгенім үшін кешіріңіз!!! Жә, енді тұралық!! Таңғы газеттерде Құдіретті А. мырза туралы қызықты хабарлар шықты деп білем...

	Таң қараңғысында автобусымыздың моторы гүрілдеді. Тәжірибелі жүргізуші Ооно моторды аздап жұмыс істеткізіп алып содан кейін барып қозғады. Автобус шайқалақтап жүріп кетті. Терезеден назарым Фудзияма шыңдарына түсті. Суреттей әп-әдемі. Автобусымыз тас жолға шыққанда Ооно:

	– Әлгі жұмысшылар бізді ертерек әлгі жерден қуу үшін жол жөндеуді бозала таңнан бастады-ау деймін!!! – деді.

	– Бүгінгі газеттерде шынында да қызық жаңалықтар бар екен... Студент қыз қолындағы газетті Мориға ұсынды. Моридің сақал-шашы өсіп кеткен. Онысы әдейі өсіргендей өзіне жарасады. Кейпі құбылысты бастан кешкен жанға ұқсамайды. Алдына ұлы мұрат-мақсат қойған жанның сабырлы да саналы кейпі.

	Газеттен басын көтеріп Мори маған тіке қарады. Көзқарасында біздің басымызға бұлт үйірілгелі тұр, бірақ біз оған мойымауға тиіспіз, қуана қарсы тұрып қиын да қызықты күресті жалғастыра беруге тиіспіз деген жазу тұрды. Мен іштей, Мори, мен ылғи да сенімен біргемін, алда тұрған сынақтар қаншалықты қиын да қатерлі болмасын мен сенімен біргемін деп күбірледім.

	Мори ұсынған газетті алып оның мазмұнымен отырғандарды таныстырдым.

	– Патрон емханада. Оның туған жерінен оның көңілін сұрауға Токиоға елу шаруа келіпті. Олар Патрон жатқан бөлме терезесінің сыртында жерге жайғасса керек. Ішінде біреуі Чарли Чаплинше киінсе, тағы бір шаруа ескі жапон театры Ноның кейіпкері Санэморише киініп алған. Алабажақ киінгендер босқындарды елестетеді. Емхана әкімшілігі оларды қуып жіберуге әрекет еткен. Бірақ алабажақ киінгендерді Құдіретті А. мырза қорғап қалған, бұл біздің жақтың дәстүрі деп. Мына суретке қарағанда сол өзі дүмбілездеу дәстүр сияқты... – деп мен кеңк-кеңк күлдім.





2




	Газет отырғандарды аралап студент қыздың өз қолына қайта тиді. Қыз суретке тағы бір рет көз салып сылқ-сылқ күлді.

	– Осы жапон шаруасының санасы неге төмен? Анайы киінгені несі? Байғұстар қайыршылық деңгейде. Кім көрінгенге алданады. Бұлар революциялық сана-сезімге жеткенше ешкі құйрығы жерге жететін шығар...

	Автобустағы жұрт оны қолдамады.

	– Не, менікі дұрыс емес пе? Осынау сайқымазақты не үшін ұйымдастырған? Тіпті орынсыз емес пе...

	Талқыға ерікті төреші араласты.

	– Киген киімдері шынында да анайы. Бірақ дәл осы күйінде олар бір ойынды бастаса жұрт жиналып қыран-топан күлкіге қарық болары анық. Өздері де мәз болмақ. Өйткені олар Құдіретті А. мырзаның туған жерінен келіп тұрған сайқымазақтар ғой. Газетте Құдіретті А. мырзаның туған жерінде шынында да мереке күндері жұрт сайқымазақтарша киініп секіріп билеп жын-шайтандарды аластайды екен деп жазылған. Олар бұ жолы да Токионы жын-шайтандардан аластауға келсе керек.

	– Олар сайқымазақтарша киінбеген болса, онда Құдіретті А. мырза тәрізді адамға жақындауға жүректері дауаламас еді.

	– Егер Құдіретті А. мырза қаржы беріп шақырмаса осыншалықты адам сонау провинциядан Токиоға қалай жетпек?

	– Оларды не үшін шақырады? – деді студент қыз.

	 Осы жерде мен оқыс бір пікірді жарыққа шығардым.

	– «Албырттар қосынының» жорамалы рас. Оларды Құдіретті А. мырза шақырған деп білемін. Оларды өзіне шақыру арқылы бізді, құбылысқа ұшыраған Мори екеумізді өзіне шақырып отыр деп білемін. Өйткені біз де өзгелерге ұқсамаймыз. Сайқымазақтардың бір түріміз. Демек біз олардың қатарына қосылуымыз керек. Солар арқылы Патронға жақындауымыз керек. Патронның құдіретінде шек жоқ. Ол қаласа өз кеселінің қыр-сырын баспасөзден жасыра алады. Мори мен Саеконың шабуылынан кейін кез келген минутта өліп кететінін ол біліп жатыр. Осындай құдіретке, ғарыштық құдіретке ие Мориді енді ол өзіне шақырып жатыр. Оны бір құтқарса Мори құтқаратынын біледі. Тіптен Мори және менің құбылысқа ұшырап ғарыштық құдіретке ие болуымыз әлемді төңкеріп тастайтын күш екенін біліп жатыр. Ендеше әлемді билегісі келетін Патронның бұл күшті пайдаланғысы келуі заңды. Мінеки сондықтан да Патрон бізді тағатсыздана күтіп жатыр.

	– Күтіп отырған болса сіздерге тор құрып күтіп отыр деп білемін... – деді Ооно.

	Мен оның жорамалын қабылдамадым.

	– Егер Патрон біз ие болған құдірет арқылы әлемге билік орнатуға ұмтылса, біз неге оның бұл қатерлі жоспарын күл-талқан ету үшін оған қарсы ұмтылмауымыз керек?

	– Табылған ақыл!!! – деп мені осы тұста Иттұмсық қолдай кетті. – Шынында да егер дұшпан құбылысқа ұшыраған сенің құдіретіңді пайдаланғысы келсе сол мезетте сол құдіретпен өз-өзіңді жоя сал! Құдіретті А. мырза жер сипап қалсын.

	Ерікті төреші сөзге араласты:

	– Құдірет күшке ие болған Мори мен оның әкесін қолға түсіруге Құдіретті А. мырзаның ұмтылатынын мен революциялық топқа айттым. Олар оны ұқпады. Егер ұғар болса өл-тіріл бұларды жау қолына бермеуге тырысар еді. Жау қолына беріп қойғаннан гөрі бұларды өлтіріп жіберген жөн деп табар еді. Сондықтан мен Мори мен әкесі өздеріне ғарыштан жүктелген миссияны орындауға шапшаң кірісулері керек деп білемін. Сайқымазақтар тобына қосылып, Құдіретті А. мырзаға қарсы күрес бастамақ ниеттеріңді мен қолдаймын.

	Әңгімемізді мұқият тыңдап отырған Мори мәз, екі езуі екі құлағында. Іштей бұл бағытымызды жұрттың қолдағаны дұрыс болды деп қуанып отырғаны көрініп тұр.

	– Сайқымазақтар тобына қосылсаңдар біздер сіздерге қалай жәрдем береміз?

	– Бере аласыздар. Мысалы менің бұрынғы әйелім сайқымазақтарға араласып бізді әшкерелемек болса, онда оны дереу аластау керек. Ең болмаса, соған шамаларың келетін болар!?

	Жұрт ду күлді. Ооно:

	– Мори екеуіңізде сайқамазақтардың киімі жоқ қой. Мен студияның қоймасынан сондай киім алып бере қояйын! – деп құлшынды. – Сіздер әзірше бір жерден дәм татып емханаға барғанша әл жинап алыңдар!!





3




	Араға үш сағат салып біз Мори екеуміз Оононың арқасында алабажақ киініп сайқымазақтар тобына қосылу үшін емханаға қарай келе жаттық.

	Ақ сақал шаш, қас жапсырып алған Мори аппақ қудай шалға айналған. Қолында таяқ, аяғында шарық, шапанының етегі жер сызып еңкеңдеп келеді.

	Мен болсам аяғым сойдиып кенгуруға қуыршаққа ұқсап қалдым. Басымда әтешкекіл қырмызы топы. Ха-ха!!!

	Сайқымазақтар емхана түбінде қабырғаға арқа сүйеп қатарласып отыр екен. Алабажақ киімдері бірінен-бірі өтеді. Бәрі автобустан түсіп келе жатқан алабажақ біздерге ошарыла қарады. Бізге қараған көзқарастарынан олардың бір орталыққа бағынатыны байқалды. Екі алабажақ атып тұрып бізге беттеді. Күзет болса керек. Бұлардың киім киісі өзгеше. Өңшең резина киім. Бастарында противогаз тәрізді бітеу бас киім. Көздері тершіген көзәйнек астында жылтырайды. Қолдарында түсініксіз отатқышқа ұқсайтын қару бар. Біз көшені кесіп өте беріп машина тасқыны арасында іркілдік. Үстіміздегі қолапайсыз киімнен терлеп барамыз. Мезгіл ерте көктем еді. Қала ымырт құшағына енген. Жанымыздан өтіп бара жатып жүргізушілер алабажақ киінген біздің түрімізге қарайды. Алғаш таңырқап содан кейін езулеріне күлкі үйіріледі. Киноға түсіп жатқандар болар деп ойласа керек.

	Ақырында көшеден өтіп сайқымазақтар тобына жақындадық. Бізбен келіссөз жүргізуге отырғандардың арасынан бір ергежейлідей кішкентай галстукті кісі және атан түйедей семіз әйел шықты. Тұрықтары кісі күлерлік. Киім киістері алабажақ емес. Бірақ жұпыны. Ергежейлінің үні шықты.

	– Оу, ағайын!! Түрлерің қызық екен!! – деген үнімен ол өзінің осы топтың басшысы екенін танытты.

	Мен кеңкілдеп күле бастадым. Мори де қосылды. Құбылысқа ұшырамай тұрғанымызда біз Мори екеуміз анда-санда өстіп мәз бола күліп алатын әдетіміз бар-ды.

	Алғаш біздің күлісімізге таңырқаған ергежейлі кенет еңкейе беріп ақыра түшкіріп жіберді. Біз жым болдық. Енді ол ал кеп сақылдап күлсін. Бізге күліп тұр. Күлкіден қылғынып топ арасына сіңіп кетті.

	Орнында қалған жардай семіз әйел үрген шардай емшектеріне қысып ұстаған құтыдан әлденені алып аузына салып малжаңдаумен тұр. Бағжиған қолтырауын көзі біздерде. Атып жіберердей ашулы қарап тұр. Қалған сайқымазақтарда үн жоқ. Ауыздарына су толтырып алғандай үн-түнсіз. Құтыдан әлдене алып жеп тұрған қатын кенет бізге айқай салды.

	– Неғып тұрсыңдар селтиіп? Жайғасыңдар!!! – деп тұмсығымен қай жерде отыратынымызды нұсқады. Өстіп біз сайқымазақтар тобына қосылдық. Біз Мори екеуміз топтың тура ортасына жайғастық. Моридің шарық киген аяғы бір сайқымазақтың башпайын езіп кетті. Анау сонда да бүлк еткен жоқ. Еңсесі түсіп ойға батып отыра берді.

	Біз паралон төселген асфальт үстіне тізе бүктік. Үсті-басы ақ дәкемен шандылған әйел мен еркектің жанына жайғастық. Осы тұста біздің ауылда болған бір оқиға есіме түсе кетті. Еңбекпен түзеу лагерінде жазасын өтеп жатқан біздің ауылдың бір баласы ауылға оралды. Қалаға атом бомбасы түскенде лагерь түгел бүлініпті. Ауылға келгенде ол да дәл осылай тұла бойы ақ дәкемен шандулы болатын. Шешесі әлгі баланың үсті-басын шандыған дәкені шешіп ала бергенде ішінен тоқ құрттар жерге сау ете түскені бар.

	Мына ақ дәкемен үстерін шандып алып отырған әйел мен еркек сондай атом апатынан құрбан болғандар аруағын еске салып отырса керек. Екінші дүниежүзілік соғыс кезінде Түстік теңізде соғысқан солдат жанкештілер маңдайларын шүберекпен таңып алатын болған. Мына сайқымазақтар арасында сол жанкештілерге шүберекпен маңдайын таңып алып Чаплиннің жанында отырғандар да бар. Қап-қара шоқпытқа оранып соғыс кезінде аспан шабуылдарынан күйіп қалғандарды да біреулер еске түсіріп отыр. Мен жанымда отырғанның біреуіне қолымды созып едім анау түксиіп қолымды қағып жіберді. Содан мен мына отырғандардың көбінің көкіректерін ыза кернеген ашулы жандар екенін ұқтым. Бұлар осы отырыстарында алған беттерінен қайтпайтын жандар екенін сездім. Жеңіс тойын тойлап содан кейін ғана барып алабажақ киімдерін тастайтыны белгілі еді.

	Олардың ширыққан қалпы маған да берілді. Мамыражай қалпын сақтаған жалғыз ғана Мори еді. Жапсырған сақал шашы желге желбіреп аспанға қарап қояды. Менің Мориге деген, оның алға қойған мақсатты орындайтындығына деген сенімім арта түсті.

	Ішінде біз де бар сайқымазақтар емхана сыртында алба-жұлба болып отырсақ, іште дәрігер кезегінде топырласып тұрған тап-таза балалар тұр. Оны біз әйнектен көріп отырмыз. Сол балалардың тасасынан бізді біреулер суретке қайта-қайта түсіріп тұрғаны байқалды. Сайқымазақтар арасында отырған Мори екеуміздің бейнеміз қызыл қаламмен қоршалып сызылатын шығар...





4




	Кенет сайқамазақтар назары әлденеге түсті. Біз де солай бұрылдық. Сөйтсек күзет кейбір келімсектерден жауап алып тұр екен. Біздің көзіміз сол тұста бір қол арбаға салып сайқымазақтар сүйреп келе жатқан алып арыстанның басына түсті. Арба сүйреп келе жатқан сайқымазақтар сайтан бейнелі бетперде киген. Олармен емхананың өрт күзеті әлденеге егесіп тұр.

	Олардың неге егесіп тұрғанын білгім кеп жақындадым. Егес мәнін ұға алмадым. Бірақ арбадағы арыстанның басын жақсылап көріп алдым. Арыстанның дәу қуыршақ басы. Азуын ақситып «ақырып» тұр. Азу тістерге әр түрлі қуыршақтар ілінген. Оның ішінде жапон ертегісінің кейіпкері Кинтаро да, бүгінгі робот қуыршақтар да бар. Ерегесіп тұрған сайқымазақ кенет сайтан бетпердесін сыпырып тастады. Қарапайым шаруа болып шыға келді. Сөзінің түрі төмендегідей.

	– Бұл мемлекеттік деңгейдегі тонау ғой, бұны неге сіз мырзаға айтып мазалауға болмайды дейсіз?

	– Ақымақтық! «Мырза», «мырза» дей бергенше аурудың ең болмаса атын атаңыздар!!

	– Біз тентіреп жүрген біреу емеспіз!!! Біз заңды сайланған қала әкімшілігінің мүшелеріміз!!

	– Токиода он миллион халық тұрады. Өрттен сақтыққа сол халық тұрғысынан келсек сіздердің тірліктеріңіз ақымақтық. Алабажақ киініп алып Токиоға келіп оларыңмен тұрмай енді келіп мына арбаны өртейміз дейсіздер!!! Біздің міндетіміз – он миллион халықты өрттен қорғау!!

	– Біз де ойнап жүрген жоқпыз. Осыны өртеп Құдіретті А. мырзаны дерттен аластағымыз келеді.

	– Қалада бұндай өрт қоюға рұқсат жоқ!!! Мен сізге жүзінші рет қайталап тұрмын!!!

	Сайтан перделінің бірі шапанының шалғайын көтеріп жіберіп бір құтыны суырып алды.

	Өрт күзетшісі шошып кетті.

	– Бұ не? Керосин ғой!!!

	Күзет тұра ұмтылып еді, сайтан перделі сайқымазақ тұра қашты. Күзетке ұстатпай құтысын көтеріп түлкібұлтаққа салып қашумен жүр. Сөйткенше аспаннан түскендей моторлы полиция жасағы сау ете түсті. Бір полицейлік қалқанымен қағып жіберіп сайтан перделіні қалпақтай ұшырды. Қолынан құтыны жұлып алды, бетпердесін сыпырып алды. Асфальтқа етбетінен салды. Сайқымазақтар шу ете түсті. Мен бұл шу олардың жаппай қарсылығы болар деп ойлағам. Сөйтсем қыран-топан күлкіге батып жатыр. Бұған қайран қалып «шал» Мориге қарасам сайқымазақтардан шеттеп әйнек қабырғаға арқасын сүйеп бейтарап тұр. Жанында – Патронның хатшысы.





XII тapay


	Енді құбылысқа ұшыраған екеу өзара кикілжіңдесе бастады.





1




	Мен жалбақтап жанына жетіп барғаным сол Патронның хатшысы маған қиғаш қарап тұрып мынаны естіртті:

	– Сіздер мына есуастарға қосылған сәттен бастап мен сізді дөп басып таныдым. Патрон маған сізді палатаға алып кел деп тапсырды. Емхана түгел толған полиция. Бірақ кірудің есебін табамыз. Патрон мына есуастарды өзіне талай рет шақырып алған. Синтоистік кагура биін билей беріңдер деп тапсырған. Мына түріңізбен сізді кагура биінің жаңа орындаушысы екен деп қалуы мүмкін полиция.

	Менің жауабымды күтпестен хатшы бізді ертіп негізгі есіктен басқа жаққа бастап алып жүрді. Біз Мори екеуміз қуанышымыз қойнымызға сыймай оның соңынан емпеңдеп еріп келеміз.

	– Жарайды полицияны алдап емханаға кіріп алдық екен делік. Бірақ біздің жағдайымыз содан кейін қиындап кетпей ме? – деп сауал қойдым мен хатшыға.

	– Мен тек қана Патронның бұйрығын орындаушымын. Оған бірдеңе болып қалса да жауап бермеймін. Патронның шаруасы біткен. Енді келіп қайдағы сайқымазақтарға жабыса қалыпты. Біз көрген парасатты баяғы Патрон жоқ.

	Әйнек қабырғалар бітіп біз бір бұрышты айналып өттік. Патронның палатасына барғанша үш полицейдің жанынан өттік.

	Ақыры біз кең палатаның табалдырығын аттадық. Дәу керуетте жатқан Патрон мойнын бұрған да жоқ, тек кірпігі ғана сәл ашылып бізге көз қиығын салды. Бұрын қайратты жан тәрізді болып көрінетін Патрон қаусаған шалға айналыпты. Палатадағы екі хатшы Патрон бұйрығын күтіп есік алдында қалшиып тұр. Тыныштық орнады. Кенет біреу түшкіріп кеп жіберді. Керуеттің ары жағынан адамның жалпақ басы шыға келді. Тани кеттім. Соғыстан кейінгі жылдары Патронмен бірге Жапониядағы көлеңкелі кәсіптен орасан байыған екеудің бірі. Бүгінде мұнай таситын кемелердің қожасы. Менімен Мориге танауы шуылдап ажырайып кеп қарады. Оның танау шуылынан Патрон біздің келгеніміз жайлы ақпарат алғандай баяу күлді. Дауысы қарлығып жөтеліп үн қатты.

	– Хха-хха... Аяқ алысың жаман емес. Бәрін мұқият есеппен жасап келесің. Қаншама күш салдың. Өткен жолы мені сабауға келгенінде сені тек сырт киім ауыстырған деп түсінгем. Бүгін алабажақ киініп екеуің келіп тұрсыңдар. Осы өткен жолы келген сенсің бе әлде сен емессің бе? Өйткені мына сіздер киген киім көзді алдап тұр. Қолыңдағы таяғыңды бермен берші, әйтпесе сен мені тағы салып қаларсың!!! Хха-хха-хха!!!

	Патронның жөтелген әлсіз үні өшті. Мойнында қан тамырлары бүлкілдеді. Патронның арғы жағында отырған Жалпақбас керуетті айналып келіп жиіркенішті түрмен Моридің қолындағы темір таяқты алды. Таяқты олай-бұлай тексеріп көрді. Хатшылар аяқ ұшымен жорғалап Патрон керуеті жанына екі орындық әкеліп қойды.

	– Сен мында отыр!!! – деді Патрон. Біз жайғастық.

	– Хха...хха... маған сөйлеу қиындау...осы ажал келгенше үнсіз жата беруім керек еді... Бірақ мына Жер бетінен кетер сәтте айтпай кетуге болмайтын сөз бар...Сол сөздің қайсысын таңдасам екен... хха...хха...Менің бұл өмірде өз ақылыммен айтқан алғашқы сөздерім қандай болды екен... Маған жақын жандар баяғыда өліп кетті... Енді міне сол сөздерді еске түсіре алмай жатырмын...

	Қалың қабақ кірпігіне жасырынған қанталаған жанары аз-кем жылт етіп барып өшті. Көзіне жас тығылса керек. Жалпақбас қолын созып сүлгімен Патронның көз жасын сүртті. Осы қол ғой егер біз қазір Патронға қастандық жасауға ұмтылсақ біздің мойнымызды жұлып алған болар еді-ау деген ой келді маған. Қандай қатер құшағында отырғанымызды сездім.

	– Мен көп ұзамай өлемін. Сен менің басымды жарғандықтан ғана емес. Ажал себебі басқа. Дәрігерлер басымды тексеріп көріп қатерлі ісікке шалдыққансың деп тапты. Сіздер шабуылды ерте жасағандарыңда ол мен үшін бақыт болар еді...хха...хха...

	Бір көзін сығырайтып маған, содан кейін Мориге назар тоқтатты. Дауысы енді салтанатты рәуіште шықты.

	– Атомдық бомбалауды бастан кешкен кәрілер қатерлі ісікке шалдығатын әдеті. Мен өкпенің қатерлі ісігіне шалдықтым. Одан ісік жұлынға шапты. Ауру уытын морфиймен басып жүрмін. Бұл дертке шалдыққалы қашан... – шалдың кезінен жас сорғалады. Жалпақбас тағы да сүлгісін ала жүгірді.

	– Енді міне ажал құрығына түскен шалдың көзімен төңірегіме қарасам зұлымдық пен қатыгездік иектеген заманда өмір сүріппін. Осыны сезіну, қайырымсыз тірліктің ортасында жатып о дүниеге аттану азап екен... хха..хха... Шалдың күркіл жөтелі кеңк-кеңк күлкіге айналды. Күліп жатып еңіреп жылады.

	Біз Мори екеумізде үн жоқ. Жалпақбас қайта-қайта шалдың көзін сүртіп әлек. Әлгінде ғана Патрон туралы салқын айтқан екі хатшыға дейін көз жастарын сүрте бастады.

	– Хха...хха... сұмдық... Сұмдық бұл... Мына жабысқан дерт алмай қоймас ажал болды... Бұның аты рак қатерлі ісік... Асқынған бұл індеттен жаман нәрсе жоқ... Бұл дертті жеңер күн болса шіркін... бұның арты тойға айналса шіркін... Үмітім әлі үзілген жоқ... ойлағаным іске асса... Ойлағаным сенсің... маған қол көтерген жалғыз жан... Сенің арқаңда өзімнің ракқа шалдыққанымды білдім емес пе... Хха... хха... Бүгін сенің осында келгеніңді естігенде мен сенің «ерекше қасиетіңді» осы кеселге қарсы неге пайдаланбасқа деп ойладым... Неге бұлай алабажақ киіндіңдер? Не көрінді? Хха... хха... Сен бе, әлде сенің жолдасың... неге маған қол көтердіңдер... соны білгім келеді....Менің ауруға шалдыққанымды білдіру үшін бе? Хха... хха... Бір түсініксіз нәрсе... Маған қол көтеруге баруларың тегін емес болар... бір құдіреттің арқасы деп білемін... Сендер... мені иектеген кеселді... немесе ана сайқымазақтар айтпақшы «жын-шайтанды аластай алатын... тек сендерсіңдер... Сонымен айтыңдаршы... сендердің жоспарларың не??? Не істемек ойларың бар?

	Патрон осы сауалды қоюы мұң екен, менің зәрем зәр түбіне кетті. «Біз мынаны істегелі келдік!» деп Мори Патронға бас салады екен деп зәрем ұшты. Мына тұрғандар онда Моридің мойнын жұлып алар еді. Мен шалдың тізесін сипап былай дедім:

	– Біз ұлым екеуміз құбылысқа ұшырадық... Бір күні... аса бір ауыр түнді бастан кешіп таңертеңгісін құбылысқа ұшырадық... Есіңізде болса мен отыз сегізде болатынмын... Бір түн ішінде мен он сегіз жасар бозбалаға айналдым... Менің бұған айнаға қарап өз денемді өзім сипап көргенде көзім жетті. Он сегізге екі рет келген жанның тәжірибесіне ие болдым. Тәнім он сегіз жасар бозбалаға айналғанда жан дүнием де жасарып тазарып өзінің он сегіз жасар қалпына келді. Бір таңғаларлық жайт ұлым Мори де менімен бір мезетте құбылысқа ұшырады. Ол керісінше жиырма жасқа есейді. Ақыл-есі кеміс туған кембағал сегіз жасар бала еді, жиырма сегіз жасар зіңгіттей жігітке айналды.

	Мен осыны айтып отырғанда Патрон маған көзін сығырайтып қараумен отырды. Ойлы, бұлыңғыр көзқарас. Дәрі уытынан әлсізденген санасын жинақтай алмай отырған сыңайлы. Ойын жинақтаса не дер еді? Былай дер еді. «Сенің бұрынғы әйелің менің хатшыма не хабарлағанын білесің бе? Ол сен жайлы бозбалалар киетін киімді киіп алып, жұртты алдап жүр деп хабарлады. Сол қалпында Патрон сізге ол қол жұмсады деп айтты. Содан кейін қолға түспес үшін ұлының киімін киіп алып қашып жүр деді. Сондықтан сенің әлгі құбылу туралы айтқаныңа мен сене алар емеспін. Үсті-басың алабажақ киім. Дұрыстап көру қиын.»

	– Мори екеуіміз сол бізді құбылысқа ұшыратқан құдіретті күштің ырқындамыз... соның ықпалымен бір түрлі бұлдыр тұман кешіп келе жатқандаймыз... Бұл менің көзқарасым. Ал Мори ересек жанға айналды. Ол құбылысқа не үшін ұшырағанын, яғни белгілі бір миссияны орындау үшін ұшырағанын жақсы біледі. Құбылысқа ұшырай салысымен Мори сізге шабуыл жасады. Оны ол ғарыштан басқарылатын құдіреттің арқасында жасады. Ғарыштық миссияны орындау үшін жасады. Менің байғұс бұрынғы әйелім болса мен ұлымның киімін киіп алып сізге қастандық жасады деп біледі. Бірақ ол қателеседі. Бұған сеніңіз. Мори болса ғарыштық құдірет туралы бір ауыз сөз айтпастан сізге шабуыл жасады. Бұның бәрін менің бұрынғы әйелім естіген болса мына қақпас өзі жасаған қылмысын ақыл-есі кеміс ұлына аударып салып екі есе қылмыс жасап жүр деп байбалам салған болар еді. Осылай деп сенген ол байғұс полиция мен бауырларын бастап менің ізіме құнтиып түсіп жүр. Шындығында бәрі де басқаша. Егер де Мори ғарыш бұйрығының мәнін сізге шабуыл жасамас бұрын маған айтқан болса онда сізге қол жұмсауға мен де үлес қосқан болар едім. Бірақ Мори он сегіз жасар мені бұл қылмысқа араластырғысы келмесе керек. Айтпады. Маған жанашырлықпен қарады. Мінеки, мәселе қайда. Ұлым мені әкемдей қорғады.

	Патрон бүлкілдеп әрең күлді. Қалың қабағы жапқан қызыл көзі де «күлді». Кенет адуын қалпына қайта түскендей болды. Түссе не айтар еді? «Ғарыш құдіреті жайлы сөз бастап сен неге екені белгісіз өзіңнің отбасы, ошақ қасы әңгімелеріңді мылжыңдап кеттің. Одан да сен маған сол ғарыштық құдірет дегеннің не екенін түсіндірші!!! Ол неге маған қастандыққа сіздерді итермелейді?? Осыны білгім келеді!!!»

	Меніңше ғарыштық құдірет өз бұйрықтарын ересек жанға айналған, ақылы толысқан Мориге беріп жатыр. Мори сол бұйрықтарды беріп отырған ғарыштық құдірет дегеннің не екенін жақсы біледі. Мен болсам Мориге тек жәрдем беруші ғанамын. Мен он сегіз жасар бозбала болғандықтан да ғарыш бұйрықтарын дұрыс түсінбеуім мүмкін. Сондықтан да мен Мори не істесе соны жөн деп білемін. Мен бұ жерге де Мориге еріп келіп отырмын. Мен оның қандай ойға алған жоспары барын білмеймін. Бірақ мен Моридің ғарыштық құдіретпен байланыста екенін білемін. Сондықтан да оның айтқанына көніп, айдағанына жүремін. Және айтарым Мори ғарыш құдіретінің құлы да емес. Ол азат жан деп білемін. Мен де өз бетіммен шешім қабылдай аламын. Ғарыштық құдірет біздің ырқымызға сай келмейтін бұйрықтарды бізге бермейді. Біздің ырқымызға сай келмейтін бұйрықтар берілсе біз оны орындаудан бас тартқан болар едік. Біз ғарыш тұзағынан да шығып кете аламыз. Яғни біз Мори екеуміз өз-өзімізді өлтіре саламыз. Ол деген сөз – ғарыш тұзағынан шығу деген сөз.

	Осыны айтып бола бергенде шынтағымды біреу қысып кеп қалды, мен «ымм» дедім. Кім десем Мори. Өз ұлым болғаннан кейін былқ етпей әңгімемді одан әрмен жалғадым. Ол қысқан үстіне қыса түсті. Шынтағымды босатайын десем ол жіберер емес. Мен «ғарыштық құдірет тұзағынан да құтыламыз» деп мәлімдеген тұста маңдайымнан терім бұрқ етіп әңгімемді доғардым. Мен қабақ шытып Мориге мойын бұрдым. Ол былқ етер емес. Мен аузымды жауып едім ол да шеңгелін босатты. Босаған шеңгелі енді менің шынтағымды сипай бастады. Содан мен Моридің менің мәлімдемеме қатысты көңіл күйін сезіндім.

	– Моридің құбылысқа ұшырағаннан кейін іле-шала сізге шабуыл жасауында ғарыштық мағына болды. Әйтпесе осынау бас кететін қадамға жай адам барар ма еді? Сіздің күзетіңізге оны тырс еткізіп ата салу түк емес қой. Тұтқындау да түк емес еді!!!

	Қолға түсіп қалса бұл Мори үшін өлімнен де қатерлі болар еді. Ол үндемейді ғой. Полиция да оны сөйлете алмас еді. Полиция оның кім екенін яғни сегіз жасар баладан жиырма сегіз жасар ересекке айналған жан екенін қалай анықтамақ? Оның анықтауға Жер бетіндегі сананың шамасы жетпес еді. Тіпті Моридің қылмысы дәлелденгеннің өзінде де мен оның кім екенін, өзімнің оның он сегіз жасар әкесі екенімді кімге дәлелдей алмақпын?

	Екінші жағынан Мори тұтқындалып не өлтірілер болса онда оған жүктелген ғарыштық миссияның жайы не болар еді? Мен болсам бізді құбылысқа салған ғарыш үнін тек Мори арқылы ғана ести аламын. Морисыз мен мына кең ғарыш әлеміндегі бір сорлы тастандыға айналамын. Ғалам кезіп өзімнің кім екенімді, не істеу керек екенімді білмей шарқ ұрар едім. Біз екеуміз тек бірге жүргенде ғана адамзат тағдырына жауапты бола аламыз.

	Патрон күлді. Үйдегілердің бәрі езу тартты. Мори менің шынтағымды қысты. Мені қолдап ЛИ... ЛИ... ЛИ... деген балалық шақ ұранын естіртті. Мен өзімді қорғаушы пинчраннер сезініп көтеріліп қалдым. Өз-өзіме деген сенім пайда болды. Жарайды мыналар бізге күліп отыр ғой. Күле берсін. Біз Мори екеуміздің адамзатты құтқарушылар екеніміз айғақ. Сендер күлсеңдер күле беріңдер. Біз алған беттен қайтпаймыз. Ғарыш бізді адамзат пинчраннері ретінде таңдаған. Біз өз жаттықтырушымыз ғарыштық құдіреттен бұйрық күтіп ойын алаңында тұрмыз. Ойынға қойып кетуге әзір тұрмыз. Тек ЛИ... ЛИ...ЛИ... деген балалық шақ ұраны естілсе болды.

	– Мен сізге ұзақ мезгіл қызмет жасаған жанның бірімін. Сізге қызмет жасағандар бірін-бірі білмейтін. Сол мерзім ішінде мен сіздің ақиқи пиғылыңызды білмедім. Сіз өз агенттеріңізді ойлауға баулымадыңыз. Атқарған істің сіздің қандай пиғылыңызға қызмет етіп жатқанын мен білмедім.. Менің азын-аулақ еңбегім, алайда, өзге де жәрдемшілеріңнің еңбегіне қосылып өз жемісін бергендей. Өкінішке орай біз адамзатқа қызмет етіп жүрміз десек, біздің еңбегіміз адам баласына қарсы қызмет етіпті. Біздің еңбегімізді пайдаланып сіз жалпақ жұртты жалғыз билеуге ұмтылыпсыз. Бұны сіз өте қитұрқы тәсілдермен жүргізіпсіз. Мысалы сіз ядролық бомба жасауға ұмтылған революциялық студенттік топтарды қаржыландырдыңыз. Ол әрекеттері әшкереленген күннің өзінде студенттер бомба жасай алады дегенге кім сенеді? Баланың ойыншығы деп қарар еді. Ал атом бомбасы дайын болған күні жұрт төбе шашы тік тұрып «аһ» ұрған болар еді. Жаппай тізе бүккен болар еді. Мінеки осындай жымысқы жоспардың жүзеге асуына мен де үлес қосқан жан болып шықтым. Енді міне ғарыш сіз тәрізді адамзатқа зұлымдықпен үстемдік етушіге өз қарсылығын білдірді. Сіз құрған жүйені күші жетер құдірет Жер бетінде болмағаннан кейін ғарыш бұл іске өзі араласты. Алайда бұ жерде бір күтпеген жайт болды. Сіз алмай қоймас ажал рагына шалдықтыңыз. Енді сіз онсыз да өлгелі жатқаныңызда сізге күш қолдану қисынсыз. Ғарыш сіз құрған жүйені жою үшін сіздің өліміңізді сәл күтсе де болар еді... Бірақ ғарыш бізді құбылысқа ұшыратты. Сізге қарсы қойды. Осы жағы түсініксіз.

	– Түсінбейтін түгі жоқ... – деп біраз күркілдеп жөтеліп алған Патрон сөз алды. – Мен сірә да болса азапты ажал қармағына іліккен жанмын. Мен сіздің ғарыштық мәлімдемеңізді қорытатын халде емеспін. Айтарым мынау. Сіздің айтуыңызша ғарыш сіздерді құбылысқа ұшыратып маған қарсы қойған. Ғарыштық құдірет мені неге нысанаға алады? Осыған кім жауап береді? Мен не себептен ғаламдық кеңістіктегі бір түйір шаң тәрізді Жер ғаламшарында өмірге келдім? Осы сұраққа кім жауап береді? Оған жауап біреу. Мен осы Жер бетінде тудым. Осы фактімен санасу керек. Енді ғарыштық құдірет маған қарсы жорықты бастаған екен енді оған қалай қарсы тұруды мен де ойлануым керек. Шынында да құбылысқа ұшырай салып сен бе, сенің балаң ба маған бас салдыңыздар ғой. Шынымды айтсам мен сені аузына келгенін оттап тұрған есуас па деп ойлағанмын. Сол есуастықтан маған ұрынып жүрген болар деп ойлағанмын. Басыма тиген соққыдан мен естен тандым. Мені тексерген дәрігерлер қатерлі ісікке шалдыққансың деп тапты. Және ол ісік асқынып кеткен. Осыған дейін де менің кеуде тұсым ауыратын, дәрігерлерден ауруды басатын ине қабылдап жүрдім. (Патрон тағы жылады). Сен айтқандай ғарыштық құдірет бар болса менің өлер шағымды белгілеген сол болды. (Енді күлді) Құбылысқа ұшыраған сен балаң екеуің менің ажалымды жеңілдету үшін келдіңдер. Шынында да егер ғарыштық құдірет бұйрығы болмаса бұндайды Жер бетінде жан баласы ойлап таппас еді... Меніңше бұнда бір мән бар. Өмірмен қоштасар сәтте осыны жеделдетер кім бар екен деп жан-жағыма көз тастағанда мінеки екеуін пайда болдыңдар. Бұл тегін емес.

	Осы кезде Патронға клизма қоюға медбике келді. Мен ыңғайсызданып теріс бұрылып едім сыртымда тұрған Жалпақбас зілдей ауыр қолын иығыма салды. Қимылдама дегені. Медбике Мори екеуміздің киім киісімізді көріп аузы ашылып қалды. Сол екен Жалпақбасқа көзі түсіп түсі қашып кетті. Құнтыңдап жұмысын атқаруға кірісті.

	Сыртта көп адамның жүгірген аяқ дүрсілі естілді. Күбір-күбір естілді. Патронның аурушаң өңіне діріл шапты. Сол дауыстарды көтере алмай жатқаны байқалды. Жалпақбас та наразы бас шайқады. Хатшы терезеге барып сыртқа көз салды.

	– Сэнсэй!! Сіздің жерлестеріңіз ауруханаға кіретін жолды бөгеп тастаған. Өздері тып-тыныш тұр. Қуу керек шығар өздерін?? Сіз тимеңіз дегеннен кейін ғой олардың еркінсіп жүргені...

	Патрон маған қарады. Бейне құтқарушыға қарағандай.

	– Шынын айтшы!! Олар не істемек? Сен оларды жақсы түсінесің ғой!!!

	Мен түрегеп терезе алдында тұрған хатшыға жақындадым. Жалпақбас маған жаман көзімен қарады. Мен терезе сыртында көзбен көргенімді Мориге оймен жеткіздім. «Ойхой, бұндай ғажап көріністі мен бір рет көрген тәріздімін. Бұл Калифорниядағы зертхана асханасы қабырғасын безендірген нақыстар. Бір мексикандық суретші салған нақыстар. Онда Калифорния үндістерінің басқыншы конкистадорлармен, одан кейін америкалықтармен күрес тарихы суреттелген еді. Мені қуаныш кернеп тұр.

	Сырттағы көрініс яғни сайқымазақтар шоғыры төрт бұрышты жақтауға салған суреттей әсер береді. Ортада қоларба, оны қоршаған сайқымазақтар. Бір қызық мереке басталуын күтіп тұрған алабажақ топ. Газон шетінде шеп құраған полицейлер. Терезелерден үйілген аурулар. Ақ халатты медбикелер. Ергежейлі мен толық әйел салтанатты жағдайда мерекені бастады. Алабажақ киімдер шаруалардың тегінен, тарихынан хабар береді. Ол аз болса күллі адамзат тарихынан хабар береді. Бейне мексикалық ұлы суретші Диегоның суретін көріп тұрғандаймын. Мені қуанышқа бөлеген сол.

	Жөтел қысқан Патронға мен:

	– Сайқымазақтар Токиоға алып келген қоларбасының төңірегіне шоғырланған... – деп хабарладым. – Сайқымазақтар өз киімдерімен Чаплинді және оның заманын еске түсірсе, енді міне мен олардың арасынан синтоистік құдайлар Сарудахико мен Амэ-но удзумэ-но Микотоны да көріп тұрмын. Тіптен қаржы алпауыты Сумимотоны да танып тұрмын. Шаруалар үшін бұл киімдердің ерекше маңызы бар тәрізді. Сол арқылы олар бүкіл адамзат тарихын еске түсіріп тұр. Қараңызшы Эйнштейнді де, император Мэйдзиді де тануға болады. Ескі «Фудоки» тарихнамасының кейіпкерлері де осында тұр.

	– Солай де. Жерлестерімнің киім-киістерінен «Фудокиден» бастап Эйнштейнге дейінгі тұлғаларды тануға болады де. Қызық екен, – деді Патрон.

	Менің көзіме кенет, кенет бұрынғы әйелім шалынды. Әйелім жанында әңкиген бауыры ентелеп тобырға кіре берді. Әйелімнің үстінде қара көйлек аяздан қатқан қарғадай арық. Анадай жерде оларды қадағалап тұрған сары көйлекті Оононы да көзім шалды. Оононың жанында «Албырттар қосынының» қос сарбазы. Жан-жаққа жалтақтай береді. Мори екеумізді іздеп тұрғаны анық.

	Ерікті төреші неге көрінбейді. Алабажыр жұрт арасынан соны іздеп тұрып көзім бір таныс пішінді шалды. Үңілсем, мәссаған, Әділет Иесі!! Өліп қалған Әділет Иесі мұнда неғып жүр? Мен қуанғаннан дірілдеп қоя бердім. Ойым безектеп Мориге мынаны жеткіздім. «Мори, Әділет Иесін ерте жерлеппіз!!! Тірі екен байғұс!!! Егер мында қазір төбелес туа салса Әділет Иесі аузындағы протезін шешіп алып оңды-солды сілтейді!!! Шайқас салады!!! Сыртқа қарашы әне тұр!»

	Патрон үн қатты:

	– Осы жиын рак қоздырғышын құртатын құдіретті шақыра алмас па екен? Олар мінәжат етсе солай болмай ма? Соны сен білуге тиіссің ғой!!! Әлде олар мені Жер бетінен аластап Жаһаннамға аттандырғалы жатыр ма?

	– Олардың не мінәжат еткелі жатқанынан мен де хабарсызбын. Одан олардың өздері де хабарсыз болар. Олар не айтып тұр? Ондаған миллион адам өмірін қорғау туралы айтып тұр. Рас, мына тұрған тобыр бір титтей ғарыш бөлшегі. Егер біз құбылысқа ұшыраған Мори екеуміз олардың қатарына қосылсақ бұл ғарыш кеңістігі бірден ширығар еді. Егер сіз барып қосылсаңыз...

	– Ракпен жағаласып өлім аузында жатқан мен қалай ол сайқымазақтар тобына қосыла алам? – деп ашудан бұрқ етті Патрон.

	Мен орныма келіп отырдым. Әлгі көргенім Әділет Иесінің шынымен өзі ме деп іштей екіұдай қалыпта отырдым. Патрон сабасына түсіп мына бізге құбылысқа ұшыраған екеуге тосын ұсыныс жасады:

	– Сен ұлың екеуіңе мен ендеше өзім қолға алған жоспарды естіртейін!!! Егер сіздердің құбылысқа ұшырағандарың рас болса құлақ асыңдар!!!

	– Әрине!!! Құлағымыз сізде.

	– Менің жоспарымның студенттерді ядролық қарумен жабдықтауға қатысты екендігі саған аян. Хха...Хха...

	Патрон ауыр тыныс алды. Ол өзінің томпайып ісіп кеткен қарнын сипады. Сипағаны көрпе ішіндегі атом бомбасы болып жүрмесін деген ой келді маған. Көрпе астынан атылған у бүкіл Токиоға шашылатынын ойлағанда денем түршікті.

	Сөйткенше Патрон Жалпақбасқа ишара етті. Жалпақбас темір таяғы сыртылдап керуетке таяды. Бір қолын көрпе астына жүгіртті. Көз жұмып қабақ шытты. Жалпақбастың қос қолы Патронның қарны тұсынан бір шағын былғары қалтаны суырып алды.

	– ...Мінеки дөңгелек бес жүз миллион... Осы ақшаны студент топтарының атом бомба жасап жатқан зауыттарына салыңдар. Екі зауытты ақшамен ұрып алып қосыңдар...Егер топтар қосылғысы келмесе оларды бірінің қолымен екіншісін жойыңдар!!! Сонда бір қолға көшкен екі зауыт атом бомбасын шапшаң дайындамақ... Бомба дайын болғаннан кейін менің қол астымдағы қауіпсіздік жүйесі сол атом бомбасын жасаушыларды түгел тұтқынға алады.

	Мен есеңгіреп Патронның томпиған қарны болған орынға қараймын. Қарын босап қалғандай. Ал күлейін. Орындығымнан құлап түсе жаздадым. Буаз Патрон адамзат сорына айналатын құбыжық туды!! Әзәзіл иектеген бес жүз миллион иен туды!!! Бұған күлмеске не шара!!!





2




	– Осы жоспарды сен орындайсың!!! Өйткені сен өзіңнің қайда тұрғаныңды білмей күле алатын жұмыр басты жалғыз пендесің!!! – деп қан толған сұғын маған қадады Патрон. Мен болсам күлкімді тыя алар емеспін. Патрон тағы не деді дейсіз ғой!! Ол былай деді.

	– Мен бастан кешкен атом апатының жанында сен көрген атом бомбасы баланың ойыншығы!!! Күлесің бе, жылайсың ба, маған бәрібір. Мен сірә ажал аузындағы шалмын.

	– Кешіріңіз!!! – дедім мен күлкімді әрең тыйып. Шалдың манағы қампиған қарны қайда кетті деп мені тағы күлкі қысты.

	– Сен ұлың екеуіңнің құбылысқа ұшырап бірің жасарып бірің есейгенін полицияға дәлелдей алсаң, онда полиция мына ақшаны қолға түсіргеннің өзінде оның менің қолымнан шыққанын білмейді.

	Мен күлкімді тыйып едім, енді бүлкілдеп Патрон күле бастады. Шырпыдай саусақтары астында манағыдай томпайған қарын жоқ. Теп-тегіс көрпе жатыр. Патронның езуіне мысқыл үйірілді. Бізді табалаған уытты мысқыл жиіркенішті бір лекілдеген күлкіге айналды. Ол бізді ғана табалап жатқан жоқ еді, ол жалпы адам баласын табалап жатыр еді. Мен бірден ес жидым. Тілімді тартпадым. Сайрай жөнедім.

	– Сіз сын сағаты туғанда полицияға хабар бересіз. Сонда мына бес жүз миллион, ядролық қару жасайтын зауыт салу үшін физика факультетінің студенттеріне арналған қаржы сіздің барлық бақылауды қолға алуыңызға қызмет етеді. Ақпарат құралдары бұл оқиғаны соғыстан кейінгі дәуірде орын алған Жапон мемлекетіне деген ең ірі қарсылық деп бағалайды. Бүкіл жапон халқы астыртын зауыт салған топтарға қарсы шығады. Сіз ұлт құтқарушысы болып шыға келесіз. Ядролық байбалам арқылы революция жасамақ болған топтарды әшкерелейсіз. Ол топқа император отбасы да кіреді. Өле кетсеңіз жапон елінің атышулы қаһарманы болып тарихта қаласыз. Адамзат тарихында бұндай ерлік жасап түгел ұлтты құтқарған бірінші батыр сіз боласыз. Сіздің өліміңіз рак қармағынан құтыла алмай бір бұрышта көз жұмған шалдың өлімі емес, ұлт қаһарманының даңғазалы өліміне айналады. Сіздің туған күніңізді ұлт болып түгел тойлауға тиіс болған. Мұрагер ханзаданың өзі бас иіп сіздің портретіңізге гүл шоқтарын қоюға тиіс болған. Сөйтіп сіз иісі жапон ұлтының Патронына айналуға тиіс едіңіз. Сіздің суретіңіз бүкіл әлем ақпарат құралдарында жариялануға тиіс еді...

	Менің бұл мәлімдемем Патронға соншалықты әсер етпеді. Бір езуінен күліп жата берді. Терезе сыртында жиналған сайқымазақтардың гуілі күшейді. Билегелі жатса керек. Патрон баяу коңыр үндетіп тағы сөз бастады.

	– Сонымен келісесің бе? Әр топта ақша ұстайтын біреу бар. Сен солардың қолынан еңбек ақыңа елу миллион аласың. Неге шошисың? Шошымау керек. Бүкіл әлемде осылай. – Шал күрк-күрк жөтелді.

	Мен қатты толқыдым. Әй несі бар, кіріссем кірісейін дедім іштей. Патронның тапсырмасын өз қолыма алсам содан кейінгі әлемдегі оқиғалар тізгіні менің қолымда болмай ма? Сөйтіп, құбылысқа ұшыраған екеудің күні тумай ма? Сонда мына ажал аузындағы шал өзінің ядролық жоспары күйрегенін көзбен көрген шал бәрібір жай өліммен емес, қаһарман өлімімен көз жұмады екен. Құбылысқа ұшыраған екеудің қолында сұрапыл мол ақша болады. Ғарыш ырқымен құбылысқа ұшыраған екеу енді ғарыштық сұрапыл күш ядролық қаруға ие болады.

	Осы ойларға жылжып жеткенде шынтағымды тағы да Мори ауыртып қыса бастады. Оның темір шеңгелінен қанша бұлқынсам да қолымды босата алмадым. Ақыры дауысым шығып кетті.

	Патрон кірпігін ашып маған қарады. Жауап күтіп қарады. Мен:

	– Келістім! – деп айқай салып, қарсы алдымдағы керуетті бір тептім. Сыртымда тұрған Жалпақбасты баспен ыңқ еткіздім. Ол шап берді. Екі бұты басымды қысқаштай қысты. Тағы бір соққы тиместен бұрын шайқасқа кіріп кеткен Мориге көзім түсті. Қолына түскен темір келтекпен Патронды көститіп салды да елу миллион иенді қолтыққа қысып секіріп барып терезені бір тепті. Сыртқа секірді. Мен жалпақбаспен айқасып жатып ұлымның ерлігін көріп қуанғаннан айқайлап жіберіппін... ЛИ... ЛИ... ЛИ... деп. ЛИ... ЛИ... ЛИ...

	Терезеге ұмтылған мені Жалпақбастың ауыр бәтеңкесінің соққысы кейін серпіді. Бірақ терезеден алаңды, алаң ортасында өртенген қоларбаны көзім шалды. Сайқымазақтар түгел қолтықтарына қысқан құтыларын алып лаулаған өртті одан бетер лаулатып керосин құйып жатыр. Лаулаған өртке қарай шашы желбіреп жүгіріп Мори барады. Оны өкшелеп полицейлер барады. Жүгіріп бара жатқан Моридің жоғары көтерген қолында ақша толы былғары қалта. Қалтаның аузы ашылған. Аспанды басына көтеріп шулаған сайқымазақтар. Мори сол ұшып жүгірген бетінде өртке қойып кетті. Қолындағы қалтадан отқа саулаған көп ақша лапылдап жанды. Моридің желбіреген шашы да лап етті. Сөйтіп Патронның соңғы үміті отқа жанды. Күл болды. Мені соққан Жалпақбастан әрі де керуеттен басы салбырап өліп жатқан Патрон. Енді бірде өзімнің еденде, сынған әйнек құшып жатқанымды байқадым. Енді мені жалғыз ғана Жалпақбастың емес, полицей бәтеңкелері де аямай тепкілеп жатты. Еденге шашыраған қаныма көзім түсті. Жауып кеткен тепкі астында ЛИ... ЛИ.... ЛИ... деп айқайды салып ұрандатып жатырмын... ЛИ... ЛИ... ЛИ...





	https://t.me/kzkitap





Notes


	[←1]

Пинчраннер — бейсбол ойынында тығырық сәтте топ жарып алға атылып шығып команданы бастайтын ойыншы





[←2]

Хонэн — пұт сектасы Дзедоның негізін қалаушылардың бірі.





[←3]

Синран да - Дзедо сектасының негізін қалаушылардың бірі.





