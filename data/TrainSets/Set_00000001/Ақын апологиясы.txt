	Әмірхан Балқыбек

	Ақын апологиясы





	Тарихи эсселер, әдеби мақалалар, аудармалар





	1990 жылдардың басында қазақ әдебиетіне жасындай жарқылдап келген талантты ақын, сирек ұшырасатын интеллектуал, дарынды әдебиетші Әмірхан Балқыбектің бұл кітабына әр жылдары жарыққа шыққан аудармалары, тарихи эсселері мен әдеби мақалалары еніп отыр.

	Әмірхан Балқыбектің азаматтық болмысына, ақындық ерекшелігіне, күрделі дүниетанымына, тектілігі мен терең ойлылығына осы кітаптан қаныға түсеріңіз күмәнсіз.





«АҚЫН БОП ҒҰМЫР КЕШІРУ ОҢАЙ ДЕЙМІСІҢ, ҚАРАҒЫМ»...




	Өзіңнен жасы кіші інің жайлы естелік жазудан ауыр бұл жалғанда ештеңе жоқ екен-ау. Әмірханмен қалай танысқаным есімде қалмапты. Соған қарағанда, алғаш кездескен сәттен-ақ бір-бірімізді бұрыннан білетін адамдардай бірден тіл табысып кеткен болуымыз керек.

	Мен онымен көп сапарлас болдым. Қарағандыдағы Қасымның тойы, Шымкенттегі «Тау самалы» демалыс аймағындағы он күн, Өскеменде өткен республикалық мүшәйра, Түркістан, Астана, Шардара, Көкшетау сапарлары... Әңгіме санында емес, әрине.

	Алматыда Әмірханмен бір есіктен кіретін көрші тұрған кезім де болды. Бір үйде, бір подъезде тұрдық. Ол бесінші, мен екінші қабатта. Күнде кездесіп арқа-жарқа әңгімелесіп жүрдік. Бірде есік алдында жолыққан Әмірхан:

	– Қас-аға, ауылдан кеше әкем келді, кешке үйден кеп сол кісімен бірге тамақ ішіңіз, әкемнің сізбен жақын танысқысы келеді, ол кісінің сіздің өлеңдеріңізді жақсы көретінін өзіңізге талай айтып едім ғой – деді. Кешкілік қызметтен оралысымен жуынып, тез киім ауыстырып, бесінші қабаттағы Әмірханның пәтеріне көтерілдім.

	Сол кеште үшеуміз көп сөйлестік. Әмірханның әкесі Жұмабек ағамыздың парасат-пайымы, білімі мені қайран қалдырған еді. Жұмекең қамшы салдырмайды, қай салаға салсаңда ағып тұр. Әмірханның сұңғылалығының сырын ұққандай болғанмын сонда. Ол күндер де келмеске кеткелі қашан.

	Ауыл демекші, менің жеке мұрағатымда сақталып қалған Әмірханға қатысы бар бір фото көзіме ерекше ыстық көрінді. Иә, бұл ағам Назымхан дүниеден өткенде жаназаға қатысып, көңіл айтуға Бабайқорғанға барған ақын інілерім Қазыбек Иса, Әмірхан Балқыбек, Әлібек Шегебайлардың әкеммен түскен суреті. Әкем үш ақынның ортасында отыр. Әмірхан әкемді қапсыра құшақтап түсіпті...

	Бүгін есіме Әмірхан Балқыбекке қатысты көп жайлар түсіп отыр. Оның бәріне тоқтала беру қажет те емес шығар. Соның бір-екеуін ғана сөз етсем деймін.

	Сағатпен баратын қатал қызметтен жақында ғана біржолата құтылған кезім. Таңғы сағат жетіден тұрып алып безектемейсің. Рахат. «Қой ертең жұмысқа барам» деп, амалсыз ерте ұйықтауға жатпайсың. Ерік өзіңде. Түн жарымы ауғанша жазу жазып, сүйікті кітаптарыңды оқисың. Қыстың бір суық түні болатын. Қалта телефоным безектей жөнелді. Жүрегім зырқ ете түсті. Жүрегімнің атқақтай жөнелетіндейі де бар. Жасы сексен жетіге келген әкем елде, інілерім Садырхан мен Уәлиханның қолында тұрады. Соңғы жылдары қайда жүрсем де жасы келген әкеме үнемі алаңдап жүретін болғам.

	Сағатқа қарасам түнгі үштен өтіп барады екен. «Бұл кім болды екен» деп, орнымнан тұрып телефонға қарасам, «Әмірхан Балқыбек» деген жазуды көрсетіп, безілдеп тұр. «Не боп қалды екен» деген әрі-сәрі оймен телефонның дауыс қабылдағыш түймесін бастым.

	– Қас-аға, қалайсыз? – дейді ар жақтағы дауыс.

	– Ия, Әмірхан, түнгі үште не болды, тыныштық па? – деп сұрамаймын ба.

	– Тыныштық қой, сізбен сөйлескім келген соң өзімсініп уақыт тым кеш болса да, хабарласып тұрмын, аға. Ренжімесеңіз, Сайын мен Шаляпиннен сәл төмендеу жердегі кафеде отырмын, дәл қазір келе аласыз ба? – дейді. Мен сәл ойланып:

	– Қасыңда кім бар? – деп сұрадым. Ол:

	– Ешкім жоқ, жалғыз өзім, қасымдағылардың бәрі кетіп қалыпты, – деді күрсініп.

	– Кетіп қалғаны қалай?

	– Бүгін жалақы алған соң, бір достарымды кафеге шақырып едім, – дегенді қосып қойды. Мен де бастапқы абдыраған халден арылып, өзіме тез келгендей болдым.

	– Жаныңда басқа кім бар, Әмірхан. Телефоныңды соған берші, – дедім. Ол даяшы деп біреуді шақырып, трубканы берді. Мен даяшыдан сол жердің адресін тәшпіштеп сұрап, анықтап жазып алып, оған: – Бауырым, далада күн суық, мен келгенше мына кісі далаға шығып кетпесін, сөйлесіп отыра тұршы, – деп өтіндім. Ол сөзге келместен: – Алаңдамаңыз, аға, сіз келгенше ешқайда жібермеймін. Бірақ тезірек келіңізші, кафені жабатын уақытымыз әлдеқашан өтіп кеткен, – деді.

	Жылдам жиналып, көлігіме отырып, айналасы жарты сағатта кафеге жеттім. Оңай таптым. Сайын көшесінің қапталындағы шағын ғана кафе екен. Кіріп барсам, Әмірхан оң жақ бұрыштағы столда жалғыз өзі отыр. Бір жас жігіт қалғып қарама-қарсы беттегі орындықта отыр. Оның даяшы екенін түсіндім. Әмірхан мені көріп айыпты адамдай сәл ыңғайсызданған кейіппен ақсия күліп, орнынан тұра берді. Екеуміз құшақтасып көрістік. Қалғып отырған жігіт те орнынан тұрып қасымызға таяды.

	– Ал, бауырым, мына столды тез есептей қойшы, қанша болды, – дедім. Ол:

	– Аға, бұл кісі өзі бағана толық есептесіп қойған, – деді. Мен аң-таң болып Әмірханға қарадым. Кафеге қарыз боп, төлейтін ақшасы болмай, кете алмай отыр ғой деп ойлағанмын. Жоқ, мүлде олай емес екен. Ол ойымды сезгендей:

	– Қас-аға, мен бүгін сізді әңгімелесуге, асықпай отырып сырласуға арнайы шақырдым, – деді. Сіз көшіп кеткен соң бір-бірімізді көп көрмейтін болдық қой. Ал уақыт болса ағып өтіп бара жатыр. Өмір өтіп барады аға,-деді көзін бір нүктеге қадала қарап отырып.

	– Түк бітірген жоқпын. Жұқа өлең кітап пен бес-алты мақала ғана жаздым. Өз мүмкіндігімді толық көрсете алмадым. Жазылып шаба алмадым. Әдебиетте төңкеріс жасасам деген армандарым қиял жүзінде ғана қалатын сияқты. Соңғы кездері қатты құлази беретін болдым. Сырттай бәрі жап-жақсы, дұрыс сияқты. Ал ішім тола шер, мұң-нала. Бір серпіле алмай-ақ қойдым. Әсіресе, әкемнен айырылғалы бері бір ауыр ойлар қаусырып босатпайтын болды. Көшім хан туралы үлкен роман жазам ба деп едім. Қайдааан. Күйбең тірліктен, мардымсыз жалақыға жалданған күнделікті жүйкеңді жүндей түткен қызметтен босай алмай жүрмін...

	Сөйтті де қалтасынан ірілі-ұсақты теңгелерді шығарып столға тастай салды. Даяшы да бізге кеңдік жасап:

	– Аға, сіздер отырғыларыңыз келсе асықпай отыра беріңіздер, енді менің де ұйқым ашылып кетті, – деді күлімсірей. Мен даяшыдан лимонмен бір шәйнек ыстық шәй әкелуін өтіндімде, оның қасына отырдым.

	– Ал сөйле, Әмірхан, мен бүгін сенің тыңдаушыңмын, – дедім қалжың-шыны аралас. Әмірхан екеуміз сол түні ұзақ отырып сөйлестік. Артюр Ремо, Француа Вийон, Данте, Шекспир, Бальзак, Блок, әкелі-балалы Гумилевтер, Велемир Хлебников, Есенин, Маяковский, Марина Цветаева, Пушкин, Лев Толстой, Лермонтов, Никколо Паганини, Достоевский, Эдгар Аллан По, Хемингуэй, Джек Лондон, Актагава Рюноскэ, Юкио Мисимадан соң, әңгіме Н.Рубцовқа кеп тірелгенде, ол сәл ғана өзімен-өзі ойланып отырды...

	Иә, сол түні ол ұзаққа сілтеді. Көсіле шапты. Арасында осыған менің әңгімем қалай әсер етіп отыр дегендей бетіме барлай қарап қояды. Мен оны мұқият тыңдап отырғанымды жүзімнен аңғартқан соң, алдындағы суый бастаған шәйін бір ұрттап қойды. Енді оның әңгімесі ұлы суретшілерге қарай ауысты. Павло Пикассо мен Манеден басталған сөзі Ван Гог пен Пол Сезанның туындыларына қарай ойысты. Ол осылай маған әлемнің ұлы ақын-жазушылары мен суретшілерін жалықпай әңгімеледі. Арасында өзінің олардың шығармаларына деген көзқарастарын да ашық білдіріп отырды. Не деген телегей теңіз білім...

	Бір кезде шаршады ма, жоқ әлде жалықты ма екен:

	–Қас-аға, бір-екі өлеңіңізді оқып беріңізші, – деді сәл серпілгендей болып. Мен онша зауқым соқпай тұрса да көңілін қалдырғым келмегендіктен жатқа білетін екі-үш өлеңімді оқыдым. Қыстың сол бір ұзақ түнінде екеуміз көп сырластық.

	Таң біліне бастағанда Құлагер ықшам ауданындағы үйіне апарып салдым. Үйіне барған соң да бірден жібергісі келмеді. «Тым болмаса, шай ішіп кетіңіз» деп тұрып алды. Зайыбы Мархабат қабақ шытпай қарсы алып, дастарқан жайып, шай жасады. Айтпақшы, маған қазақшылыққа келгенде екеуінің де жақындығы бірдей болатын. Сондықтан Мархабатқа «әрі келінім, әрі қарындасым боласың» дейтінмін. Әмірхан оған келіспей: «Жоқ, Қас-аға, сіз маған жақындаусыз» – деп дауласа кететін. Онысына менде мәз болып қалатынмын.

	Олар Қасиет есімді қызы үшеуі өте бақытты жанұя еді. Қиындықты көп көрсе де, тізе қосып жеңе білді. Олар өте тату тұрды. 2014 жылғы сәуір айының 8-күні алаңсыз жүрген маған ақын досым Ғалым Жайлыбайдың: «Қасымхан, сен қазір қайдасың, жаңа ғана Әмірхан Балқыбек інімізден айырылып қалдық. Маралтай, Жанарбек үшеуміз қазір Одақтан шығамыз, сен тез Әмірханның үйіне келші!» – деген сөзі біреу төбеме суық су құйып жібергендей әсер етті. Әмірханның үйіне қарай асықтым.

	Жол жөнекей жазушы Дулат Исабековке, ақындар Темірхан Медетбекке, Исраил Сапарбайға және Ислам Әбішевке осынау суық хабарды жеткізге мәжбүр болдым. Әмірханды оқушы кезінен білетін, қазіргі белгілі ақын Қазыбек Исамен хабарласып оған да қаралы хабарды жеткіздім. Ол Қырғызстанның кеденінен енді бері өткелі тұр екен.

	...Қазақстан Жазушылар Одағында өткен жыл қорытындысында он екі-он үшінші жылдары шыққан жыр кітаптарына жасаған баяндамамда мен Әмірхан Балқыбектің де өлеңдеріне арнайы тоқталып өттім. Иә, осы біздің қазақ өз ардақтыларын айырылып қалғаннан кейін іздейтіні несі екен, а? Осы жайды айтудай-ақ айтып, жазудай-ақ жазып келеміз. Бірақ осы бір жаман әдеттен арыла алмай қойдық-ау. Үзеңгілестері қос-қостан алып жатқан сыйлықтардың бірде-біреуін алмастан, қайран Әмірхан Балқыбек дүниеден өтті. Өте өкінішті. Еңбегінің еленіп, ескерілмегенін айтам да. Тым болмаса Жазушылар Одағының бір жылда қырық бес ақын-жазушыға берілген «Алаш» әдеби сыйлығын алғандардың да ішінде оның есімі жоқтығы менің жанымды ауыртты.

	Әмірхан Балқыбектің атақты жапон жазушысы Акутагава Рюноскэнің ізімен жазған «Ақынның Апологиясы» атты шығармасы күндердің күнінде біздің театрларымыздың бірінде сахнаға шығып жатса, мен оған әсте таңқалмаймын. Себебі, бұл сахнаға өзі сұранып тұрған дап-дайын көркем дүние. Асқақ арман. Ұлт әдебиетінің ертеңіне деген сенім мен күдік астасқан екі актер ғана ойнайтын интелектуалды шағын ғана, жұп-жұмыр шығарма. Сенбесеңіз, өзіңіз оқып көріңіз. Көзіңіздің жетеріне менің зәредей күмәнім жоқ. Әттең дейсің осындайда, біздің режиссерлеріміз неге ізденбейді екен. Бір сөзін де өзгертпей, режиссерлік тың шешімдермен, осы екі адамдық ғана керемет дүниені сахнаға шығарса ғой деп армандап жүрмін.

	2014 жылдың қыркүйек айында Қызылорда қаласында өткен республикалық театр фестиваліне барып келген Әшірбек Сығай ағамызбен Алматыда бір кездескенімде: «Көп театрларда мүлде ізденіс жоқ. Сол баяғы ескі сарын», – деп Әшекеңнің мұң шағып, құлазығаны есімде қалыпты.

	Егер терең ізденсе қазақ театрының сахнасы құлпырып, жанданып шыға келер еді-ау. Халық та театрдан шықпас еді. Осы күні шығып жатқан екі басылымның бірі «театрға халық бармайды» деп жазады да жатады. Халық неге театрға бармасын. Барады. Жоғарыда айтқанымдай, ізденіс аз, театрдың пиары жоқтың қасы. Қазақ театрына жаңа драмалық шығармаларды, жас авторларды тартынбай тарту керек. Солардың бірегейі, басқасын былай қойғанда – Әмірхан Балқыбектің дәл осы шығармасы дер едім.

	Біздің әдебиетіміздің тарихында сирек кездесетін Әмірхан Балқыбектің «Дәстүр» баспасы шығарғалы отырған осы кітабының атын ұзақ ойланып, өзі жазғандай «Ақын апологиясы» деп атауды жөн көрдім.

	... Біз жанұясы мен жақын достарын екі автобуска отырғызып, Әмірхан Балқыбекті туған жері Шардараға, ең соңғы сапарына Алматыдан шығарып салдық. Ақын табыты салынған көлік ақырын жылжып, бізден бірте-бірте алыстап елге қарай ұзай берді... Ол енді маған ешқашан да хабарласпайды. Түн жарымында беймезгіл уақытта ұйқыдан оятып ол мені енді іздемейді. Еркелемейді...

	...«Алла Тағала саған жар болсын, бауырым», – дедім күбірлеп. Сол сәтте бұл сөздерді кімге айтқанымды өзім де түсінгенім жоқ...

	Содан бері де арада бір жыл уақыт өте шығыпты. Әдебиет пен мәдениеттің үлкен жанашыры, белгілі мемлекет қайраткері Ислам Әбішевке хабарласып, Әмірханның жылдық асы елде өттетінін айттым. Исекеңнің қамқорлығымен Алматыдан арнайы бөлінген микро автобуспен Әмірханның достары – Маралтай Райымбекұлы, Жарас Сәрсек, Дәурен Қуат, Әлібек Шегебай, Сәкен Сыбанбай тәрізді оншақты адам жолға жиналдық.

	Жылдағыдай емес, биыл біртүрлі боп тұрған сәуірдің кешінде Шымкенттегі «Астана» қонақ үйіне бір қонып, ертеңіне таң алакеуімде ақынның жылдық асы өтетін Шардараға Келес жағынан емес, Арыс қаласы арқылы баратын жолға түстік. Әмірхан ақын әрі-бері талай жүрген қара жол сайрап жатыр. Бұл жолмен соңғы рет ол туған жеріне бір жыл бұрын табытта жатып өтті...

	Әмірхан көп беймәлім әдеби-тарихи құбылыстарға батыл болжамдар жасады. Тың тұжырымдар жасап жол көрсетіп кетті. Болашақта ақын-жазушы болғысы келетіндер түгілі, бірнеше кітаптар шығарып қойғандардың өзіне кімді, нені оқу керектігі жайлы ой тастап кетті.

	Өнер адамдары бір-бірін қадірлеуге, бағалауға, аялауға үйренуі керек. Бір-бірін қадірлеп сыйласа білудің өзі үлкен мәдениет. Әмірхан соның озық үлгісін көрсетіп кетті.

	Талайды күрсіндірген Әмірхан ақынның жылдық асы да өтті. Астанадан Қазыбек Иса, Ерлан Жүніс, Шымкенттен Бақытжан

	Алдияр, Түркістаннан Батырхан Сәрсенхан, Алматыдан Шерхан Талап, Әрібибек Дауыл, Бекзат Смадияр, Тұрғанбек Нұртас, Тараздан Мәди Бекмағамбет сияқты ақындар Әмірхан Балқыбектің Шардарада өткен асына арнайы барып қатысты. Аста белгілі жазушы Гүлзат Шойбекова, аудан әкімі Хамит Айтөреев, Мақтаарал аудандық әкімшілігінің ішкі саясат бөлімінің бастығы, ақын Пердеш Есенбековтер сөз сөйледі. Әсіресе ақынның ардақты анасы мен аяулы жарының сөзі көңілімізді толқытты. Асты Әмірханның досы Маралтай жүргізді.

	Ауыр-ауыр ойларды арқалап біз Алматыға шаршап, қажып оралдық.

	...Шардара қаласына кіре берістегі зиратқа жерленген, Алматыға сыймай кеткен арда ақынның басына барып құран бағыштадық. Кеше ғана арамызда жүрген арманшыл, асау ақынның мәңгілік мекені әркімді әр түрлі сезімдерге бөлегені анық. Әмірханның ақыреттік үзеңгілес досы, жазушы Дәурен Қуаттың бейіт басында топтан бөлініп қап қойғаны көңіліме мұңлы ой салды. Бірі мына, екіншісі ана дүниедегі достардың оңаша бетпе-бет қалуы... Алыстан арнайы ат сабылтып жеткен жазушы аяулы досымен оңаша қоштасқысы келген болар, кім біледі.

	Төңірек көкпеңбек. Көкорай жазира дала мен теңіздің арасын ақын жатқан мұңлы бейіт бөліп тұр. Сонау етектегі көк теңіздің толқындары ақын жатқан бейіттің бір қапталын тепкілеп жатыр.

	Әмірхан Балқыбек жерленген сол биік көкпеңбек тепсең көпке дейін көз алдымнан кетпей қойды.



	Қасымхан БЕГМАНОВ





І-БӨЛІМ


	ТАРИХИ ЭССЕЛЕР





БӨРІ-НАМА




	Атам Балқыбектiң рухына арнаймын





ҚАСҚЫР ҚҰДАЙ БОЛҒАН КЕЗ




	Тiлiм бертiнге дейiн, жасым төрт-беске келгенше шықпай жүрiптi. Секпiл бет немересiне пейiлi ынты-шынтысымен құлаған қасиетiңнен айналайын сары атам сонда ырымдап итаяқтан су iшкiзген көрiнедi. Балалық шақтың осы бiр әсерлi сәтi кейiн өлеңге айналған:



	Жұтаңдаумын, демен бiрақ жарлымын,

	Баба ырымы, әлегi емес жарғының.

	Қызыл тiлдi сөзге иiлту үшiн де,

	Итаяқтан суды да iшкен бар күнiм.



	Итаяқтан суды да iшкем, сөкпегiн,

	Айыптарға өзге күнәм көп менiң.

	Ырзығымды табам қазiр еңбекпен,

	Тiлдi бiрақ иемдендiм теп-тегiн.



	Итаяқтан суды да iшкен бар шағым,

	Кез емес-тi ол көңiл күптi, арса мұң.

	Сен шаршадың сәндi қуып, мен байғұс,

	Баба-ырымға баға таппай шаршадым.



	Итаяқтан суды да iшкем, Бабаның

	ырымына мiнезi жат қаланың

	көшесiнде көп – көрiктi қызбен де,

	Қызып кетсем ырылдасып қаламын.



	Осы болды-ау замананың өлеңi,

	Көп болған соң көр сезiмi, көбеңi.

	Исi тiлге илiкпеген жандарға,

	Итаяқпен тамақ бергiм келедi,

	Құдай сақтасын.



	Жырлауға өзге тақырып таппағандай, ақынның балалық шағында итаяқтан су iшкендiгiн өлең қылып жатуы бүгiнгi күн ой-сарасымен қарағанда күлкiлi көрiнуi мүмкiн, бiрақ жан-дүниесi, жүрiс-тұрысы ырым мен нанымнан тұратын бағзы көшпелi үшiн бұл ешқандай да бүйректен сирақ шығарар оғаш қылық емес-тi. Маған, бүгiнгi қалалыққа, тiл қадiрi, сөз киесiне жарық дүниеде дәл көшпелi түркiлердей жауапкершiлiкпен қараған халық арғы-бергi тарихта болмағандай сезiледi.

	Жауымен бетпе-бет шайқастар-ға, қаһарлы ырылға тiлi келген жан, санасы ояу болса, оңаша отырып сөз қадiрiн де, таным бастауында жатқан таңба төркiнiн де зерделеп түсiне алмақ. ХХ ғасырдың екiншi жартысында сүйiктi немересiне ырымдап итаяқтан су iшкiзген сары шал осыдан үш жарым мың жылдай уақыт бұрын пайда болған көшпелiлер дүниетанымының жазылмаған, қағаз бетiне түспеген қағидасы бойынша әрекет жасап жатқандығын түйсiндi ме екен? Қайдам. Бiрақ шал әрекетiнiң астарында кiм-көрiнгенге сырын алдыра бермейтiн құпия далалық даналықтың ұшқыны жатқандығына ешкiм де күмәндана алмайды. Бiздiң мiндет, мiне, осы, ұрпақтар санасында сәулесiнiң өзi емес, көлеңкесi ғана анда-санда елес берiп өтетiндей дәрежеге дейiн құлдыраған сол бағзы да жаңа тектi далалық даналықтың қайсыбiр тұстарын қайта қалпына келтiруге әрекет жасауға талпынып көру болмақ.

	Алғашқы әңгiмемiздi қазақта киелi жетi қазынаның қатарына жататын, жоғарыда өзiмiз өлеңге кейiпкер еткен ит мақұлығымен тамыры бiр табиғаттың төл перзентi бөрiден, дәлiрек айтқанда, бүкiл түркiге ортақ қасқыр мифi мен тотемiнен бастасақ деп отырмыз.



	АЛЛЕГОРИЯ МА? АҚИҚАТ ПА?



	Тосын пiкiр сынға ұшырайды. Тiптi жазаға тартылуы да мүмкiн. Бұл сөзiмiзге сiресiп қатып қалған дiн догмаларына қиғаш келетiн жаңалықтары үшiн түнектi орта ғасырларда отқа өртелген, шiркеуден аласталған Джордано Бруно немесе Галилео Галилейлердiң ащы тағдырлары әбден дәлел. Бiрақ олар араға бiрнеше ғасырлар салып барып болса да жеңiп шықты. Шiркеу, дiн өздерiнiң жеңiлгендiгiн мойындады. Жалпақ жұрттан кещелiктерi үшiн кешiрiм сұрады. Ал сол орта ғасырларда ақиқатты iздеп аласұрған ғалымдарын соңына шырақ алып түсiп қудалаған Шығыс әлi күнге өз қателiгiнiң кесiрiнен оңала алмай келедi. Мұхаммед ғалайссаламның «Тiптi Қытайда болса да бiлiм алуға ұмтылыңдар, неге дегенде, бiлiм алуға әрекеттену – әрбiр мұсылманның парызы» деген әйгiлi хадисiн аяқ асты еткен ислам әлемi болса Батыс өркениетi тепкiсiнiң астында.

	Мiне, сенiң айтпақ пiкiрiң де осындай қалыпты түсiнiктiң «басын жарып, көзiн шығарардай сипатта». Ол жаңалығың «Түркiлiк қасқыр тотемi мен жебiрей жалғыз құдайының түбi бiр» деген тұжырыммен түйiнделедi. Иә, мұндай жаңалығыңа сарабдал, салиқалы пiкiрлер естiмек түгiлi, өз жеке басың мен есiңнiң дұрыс-бұрыстығы нәгүман болары анық. Жұрт сенi бiр ауыз сөзбен «ауыш» деп атайтын болады. Бәлкiм, күлетiн де болар. Мейлi, күле берсiн. Ал сен өз жаңалығыңның ақиқат екендiгiне кәмiл сенесiң. Сенбегенде!..

	Түркi халқы өзiн Қасқыр-анадан таратады. Бiрақ ол оны ешқашан, Құдай яки, Тәңiрi дәрежесiне көтермеген-дi. Түркiлер өзiнiң қаншық қасқыр мен шалажансар баланың некесiнен тарағандығын, бар болғандығы, құдiретi шексiз Жаратқанның бiр кереметi деп қана түсiнетiн.

	Көне Мысыр сенiмдерi мен кейiнгi үндi-иран және семит дiндерiнiң бастауында тұрған әрi жер бетiндегi ең алғашқы монотеистiк дiн саналуға тиiс тәңiршiлдiк неге қасқыр тотемiнiң тасасында қалып қоймады? Түркiде неге алдымен Тәңiрi, содан кейiн ғана барып қасқыр ауызға алынып келдi? Бұл сауалдарға тәңiршiлдiктiң тамыры тереңде жатқан сан мың жылдық терең тарихы барлығымен ғана жауап беруге болады. Рас, арамызда Тәңiрi мен тотемдi өзара шатастырып, бағзы түркi бiткендi пұтқа табынушы қылып шығарғысы келетiндер де бар. Бабаларын ақымақ санау, аңыз өзегiнен ақиқат болмысын тани алмау бiлiмсiз ұрпақты осылай адастырады. Мәселе мұндай жалған пiрәдарлардың қасқыр мифi мен тотемi қай кез, қандай уақыттар аралығында пайда болғандығын бiлмейтiндiктерiнде. Әрине, бiлмеген у iшедi. Бiздiңше, қасқыр мифi көшпелiлер Тәңiрiсi Қосөзен аралығы мен қасиеттi Нiл жағалауында көне Мысыр мен байырғы семит халықтарының көзiн ашқаннан көп кейiн, жебiрейдiң жалғыз құдайымен (Иегова) бiр мезгiлде, иә-иә, дәл бiр мезгiлде дүниеге келген-дi. Мұнымыз құр жалаң қызыл сөз болмас үшiн, осы арада ендi түркi қасқыр мифiнiң өзiн бiршама сөйлетiп алайық.

	Көнеден жеткен аңыз бойынша көршiлес жау тайпа бiр ұлыс елдi тұтқиылдан шауып, қырып тастапты-мыс. Қырғынға ұшырап, қынадай қырылған елден еркек кiндiктiде жалғыз ғана ұл қалған көрiнедi. Құдайдың кереметiмен, сол ұлды қаншық қасқыр тауып алып, асырап, жетiлдiредi. Кейiнiрек, бала ержеткенде, екеуiнiң өзара жақындасуынан сайдың тасындай он бала дүниеге келедi. Сол балалардың бiрi Ашина Түркi, яғни, Қасқыр түркi атанып, бүгiнгi түркi халықтарының негiзiн қалапты. Аңыз түбiрiнде қандай нақты тарихи оқиға жатқандығын бүгiнгi күнi, арада жатқан ондаған ғасырлардан кейiн тап басып айту қиынның қиыны-ақ. Дегенмен әрекеттенiп көруге болады. Ол үшiн өзiмiзге белгiлi аңызды төрт тарау немесе үзiкке бөлiп қарастырған қолайлы. Бiрiншi үзiгi – қырғынға ұшыраған халық. Екiншi үзiк – баланы асырап алған қаншық қасқыр. Үшiншi үзiк – қаншық қасқыр мен кейiн ержеткен баланың некесiнен дүниеге келген нәрестелер болса, төртiншiсi – сол нәрестелердiң бiрiнен тараған ашина түркiлерi. Бүгiнгi адам ой-қиялы бiз тараушаларға бөлген аңыздың алғашқы және соңғы үзiктерiн ғана шындық ретiнде қабылдай алады. Ал екiншi, үшiншi үзiктер нақты ғылымдар тарапынан қатал сынға ұшырамақ. «Жарайды, жалғыз қалған баланы қаншық қасқыр асырап-ақ алсын, өмiрде мұндай оқиғалар бар, бiрақ адам баласы мен ұрғашы қасқырдың жақындасуы, дүниеге ұрпақ әкелуi, бұл дегенiң ендi...» дейдi олар. Яғни, аңыздың тууына түрткi болған тарихи оқиға (ал мұндай оқиғаның болғандығына шәк келтiруге болмайды) келе-келе оны баяндаушы жандардың ақындық қиялы құдiретiмен адам танығысыздай метаморфозаға ұшыраған. Яки, тұспалды немесе астарлы аллегорияға айналған. Бәлкiм, аңыздың өзi де бiзге белгiлi бүгiнгi нұсқасында, негiзiнде жатқан нақты оқиға жер бетiнде көрiнiс берiп, дүбiрлетiп өткен мезгiлдерден ондаған ғасырлардан кейiн пайда болған болар? Бұлай болуы да әбден мүмкiн ғой. Мысалы, Күнге жетем деп мерт болған Фаэтон апаты немесе Троя қырғынының бiрi ғарышта, ендi бiрi жер бетiнде болған тарихи оқиғалардың ақындық қиялмен әспеттелiп, әрленген жаңғырықтары екендiгiн бүгiнгi ғылым нақпа-нақ дәлелдеп берiп отырған жоқ па? Бiрақ Фаэтон күннiң қызуына шыдамай күл-талқаны шыққан немесе тоғыз жыл берiспеген Троя бiр түнде отқа оранған мезгiлде зағип Гомер мен қияли Овидийлердiң де ол оқиғалардың маңында болмақ түгiлi мына жарық дүниеге әлi келмегендiктерi белгiлi емес пе! Олай болса, қиялмен көмкерiлген қасқыр мифiнiң астарында да мына өмiрде расымен-ақ болған оқиға жатыр деп болжам жасауға әбден қақымыз бар.

	Иә, сыры тереңде жатқан аңыз құпиясын ашу үшiн өзiмiз шындыққа жанасады деп тапқан бiрiншi және төртiншi үзiкке баса салмақ салғанымыз жөн. Мiне, түйсiкке осы арада бiрiншi үзiктегi шапқыншы жау орнында алғашқы, байырғы нұсқада «дүлей табиғи апат болған болса ше?» деген ой келедi.

	Анығын айту керек, уақыт өте келе табиғи апаттың зардабы ұмытылып, жаугершiлiк рухта тәрбиеленген, өзi де найза-қалқан асынып ат үстiнде өмiр өткiзуi мүмкiн дала ақыны қырғын себебiн бүгiн болмаса, ертең қылыш түйiстiретiн көршiлерiне аударып жiберген болуы әбден-ақ қисынды жайт. Мұндай патриотизмi үшiн дала ақынын ешкiм де кiнәлай алмайды. Миф астарына үңiле қарасақ, мiне, осындай да сарынның бар екендiгiн аңғарар едiк. Сосын көнеден жеткен қасқыр мифi нұсқаларының бiрiнде тұтқиылдан шабуыл жасаған көршiлес тайпа туралы бiр ауыз сөз айтылмайтындығын да ұмытпаған жөн. Тек жосадай қырылған халық қана бар. Бәлкiм, бiздi аңыз аясынан шындықты тануға бастайтын жол осы болар?



	ҚАСИЕТТI СӨЗ БАЯНЫ



	Сен бiр мақалаңда («Ау-у-у». Қасқыр мифi мен тотемi құпиясын шешуге талпыныс, «Парасат» журналы, 1997, №10) қас-қыр мифiнiң негiзiнде өзiмiзге күнделiктi тiршiлiктен таныс бөрi бейнесi емес, қасиеттi «ау» сөзi жатқандығы туралы жазғансыңды. Уақыт өте келе осы киелi сөз кәдiмгi қасқыр образымен ұштасып, тотемге айналды деген едiң. Мифтiң екiншi үзiгi бойына жасырған құпияның шешiмi осындай екендiгiне дау жоқ. Киелi сөздiң символдық мәнi бар затқа (бұл жерде жануарға) айналу процесi ұрпақтар санасында сандаған ғасырлар бойы үздiксiз жүрiп жатты. Нәтижесiнде ақындық қиялдың жемiсiндей әдемi де қаһарлы қасқыр мифi дүниеге келдi. Өйткенi, ендiгi бұлыңғыр тарих қойнауында қалған әлдебiр кездерi бағзы түркiлердiң жан-дүниесiн қозғап, қы-сылтаяң сәтте қорған бола бiлген Сөзге (иә, түркiлердi қасқыр емес, киелi сөз қорғап қалған) Тәңiрi құдiретiмен осы мақұлықтың да тiлi келетiн. Күлкiлi болса да айтайық, таңсәрiде мұнараға шығып алып сарнайтын мұсылман азаншысының байырғы бiр кездердегi далалық прообразы да сол серттен таймас жiгiттiң бейнесiндей көкжал Қасекең едi. Мажарлармен шайқасқа кiрер алдында қыпшақы елдiң көсемi Боняк ханның оңаша кетiп, қасқыр болып ұлитындығының осындай құпиясы бар. Себебi, оның арғы тегi де басқа емес, осы көкжал Бөрi болған!

	Жазба тарихта ХI-ХII ғасырларда қыпшақтарда Бөрiтегiлер Ордасының болғандығы туралы нақты деректер бар. Олар да өздерiн түркiлердiң арғы атасы – (дәлiрек айтқанда анасы) қасқырдан тарататын. Бөрiтегiлер Ордасының (Орда атауы да қасқыр тотемiмен байланысты) көсемi Боняк хан бiр мезгiлде осы сенiмнiң бас абызы да едi. Орыс жылнамасында оның мажар-венгрлермен Вягреде 1097 жылы болатын шайқастың алдында Тәңiрге қалай сиынғаны туралы жазылады: «и яко бысть полунощи и встав Боняк отьеха от рати и поче выти волчьский и отвыся ему волк и начаша волци выти» (С.А.Плетнева. «Хан Боняк и его время» Проблемы археологии. Л. 1978. Выпуск 2. стр. 179). Бұл жерде бiздiң назар аударуға тиiстi тұсымыз Боняк ханның өз сарбаздарынан бөлек кетiп, қасқыр сияқты ұлуға кiрiскен сәтi болса керек. Ау-у-у... Ау-у-у... Ау-у-у... Киелi сәт. Түркiлердi қасқырға тағзым еткiзген де осы сыры тереңде жатқан Ау-у-у едi. (Бүгiнгi қайсыбiр исламнан өзге дiндерге көз алартып қарауға бейiм бауырларымыз осы сәттiң куәсi болса, «ойбай-ау, мына Боняк ханың нағыз буддашы ғой» деп шу шығарар едi. Сосын қосын арасында жалған үрей тудырғаны үшiн басы қағылар-ды. Әрине, басы болса. Дегенмен мiнеуге үйiр бауырлардың үрейiнiң де жаны жоқ емес. Буддизм АУМ-ымен түркi Ау-у-у-ының түбiрi бiр деуге болады. Тек оны аңғара бiлу керек).

	Адамзат жады өзiнiң саналы ғұмырында басынан кешiрген дүрбелеңдер мен табиғи апаттарды ешқашан ұмытпаған. Тарихи парақтарға тiркелуге уақытынан кешiккен деректер сөз, ырым, ғұрып-дәстүр, миф тасасында жасырулы. Тек оларды байқай бiлетiн таным көзi керек. Пiскен алма ешқашан өз ағашынан алысқа түспейдi. Яғни, ақын қиялы да (миф тудырушы) қанша сұрапыл болғанымен, бастапқы нақтылықтан тым алшақ кетуi мүмкiн емес.

	Шынында да, миф тудырушы Ақын оқиғаны баяндауда негiзгi желiден тым алысқа кете қоймаған болып шықты. Ол бар болғаны, болған оқиғаны далалықтардың тарпаң дүниетанымына сай лайықтап, шеберлiкпен көркемдей бiлген. Шамасы, оның бүгiнгi ұрпақтарының миына сыймай жүргенi де сол бағзы заманғы еркiн дала поэзиясының көркемдiк әдiс-тәсiлдерi болар?! Бiздiңше, көркем қиял тасасына жасырынған шындық мынау: баланы құтқарған қаншық қасқыр емес-тi. Сол себептi ол Ашина түркiнiң анасы да бола алмайтын. Яғни, баланың анасы ұзын бұрымды, алтын құрсақты кәдiмгi әйел затынан едi деп түсiнген дұрыс. Миф пен нақты ғылым арасындағы өзара түсiнiспеушiлiктi осылай шешуге болады. Жөнi де сол. Жер бетiнде адам қиялынан жүйрiк ештеңе де жоқ. Сен бiрде америкалық үндiстер жайлы фильм көрiп отырып, олардың бiр бiтiмге келерде «хау» деп айқайласатынын байқап қалдың. Үндiстегi «Хау» мен түркiдегi «Ау»-дың арасы алшақ болмаса керек. Шығыс даналығы «Қас қағым сәтте қырық мың жылдың тарихы бар» дейдi. Олай болса, жалғыз ауыз сөзде де бүкiл адамзат тарихына қатысты сыр жатуы мүмкiн ғой. Болмаса, мына ғажайыпты қалай түсiндiруге болады? Әлемдiк мифологиядан «Ау» сөзiне тiкелей қатысы бар ондаған деректердi ұшырата аласыз. Солардың ең қызықтысы – үндiстердiң снохимиш тайпасынан жазылып алынған аңыз. Олар: «Көне бiр замандарда аспан жерге төнiп тұратын болған екен. Адамдар белiн жазып еркiн жүре алмайтын болғандықтан, тiршiлiк ету тым қиын едi. Уақыт өте келе адамдар бұлай ұзаққа бара алмаймыз, еңсенi көтертпей арқадан басқан аспанды қалайда көтеру керек деген ойға келедi, бұл мұратты қалай жүзеге асыру керектiгi жайлы ақылдасады. Әр халық әр жақта ғой, олай болса бiр тайпаның күшiмен алып аспанды қалай көтеру мүмкiн? Адамдарды қатты қамықтырғаны да – осы. Дегенмен «көп түкiрсе көл» емес пе, оның да амалы табылған. Данышпандардың кеңесiнен соң, жан-жаққа хабаршылар жiберiлiп, жер бетiнiң әр нүктесiндегi өмiр сүретiн адам баласына бiр мезгiлде «ау-у» деп айқайласын деген тапсырма берiледi. Шынында жер бетiнiң барлық бойлықтары мен ендiктерiнен бiр мезгiлде «ау-у» деген айқай шыққанда, қорғасын бұлттай болып жатып алған аспан сәл көтерiлгендей болған. Қуанған адамдар «ау-у-у-у» деп айқайла бередi, айқайлай бередi. Алып аспан да бiрiншi адам, сосын терек бойындай, кейiн құс ұшатындай биiкке алыстайды. Көтерiле-көтерiле бүгiнгi қалпына келедi. Адамдар белiн жазып, денесiн тiктеп, емiн-еркiн өмiр сүре бастайды. Адамзат бiрлiгiнiң қуатын көрсететiн сол бiр ғажайып кездерден естелiк ретiнде, бiз әлi күнге каноэ ескенде «ау-у» деп айқайлаймыз», – деп әңгiмелейдi (Иммануил Великовский, «Столкновение миров», Ростов-на Дону, «Феникс» баспасы, 210-бет).

	Әрине, бұл аңыз. Кәдуiлгi көп аңыздың бiрi. Тек кейiпкерi қасқыр мифiне ұйытқы болған «Ау» сөзiне тел қозыдай ұқсас де-месеңiз. Ал мұндай ұқсастық бекерден-бекер бола ма?! Демек, әлдебiр кездерi жер бетiндегi бүкiл адамзат баласына қатер болып төнген әлдеқандай табиғи апаттың болғандығы ғой. Және жер бетiнiң екiншi жарты шарындағы үндiс аңызы да, түркi қасқыр мифiндегiдей, бүкiл адамзат баласын апаттан алып қалған «Ау» сөзi болғандығына мегзейдi. Кездейсоқтық па? Мүмкiн емес. Бәлкiм, христиан дiнiнiң «Киелi хабарларының» бiрiндегi «Басында Сөз болды, Сөз Тәңiрiде едi, және сөз Тәңiрi болатын» деп келетiн тәмсiл тасасында да осы «Ау» сөзiне қатысты құпия жатқан болар? Бiрден айтайық, мұндай батылдықты өзгенiң сенiмiне арсыз қол сұғу емес, жеке адамның бiр сөз төңiрегiнде өрбiген ой тербелiсi деп қана түсiнген жөн.



	ҚҰДАЙ МЕН ҚАСҚЫР ҰШТАСҚАН СӘТ



	...Түйсiк алдамапты. Христиандар «Тәурат» арқылы жебiрейлерден алған иудаизм құдайының да бастапқы аты «Яу» немесе «Ау» болып шықты. Атақты «Кiтапхананың» авторы, тарихшы Диодор Мұса ғалайссаламның Синай тауында негiзгi он қағиданы Яо немесе Яу (Яхья немесе Яхве сөздерiнiң түбiрi) есiмдi құдайдан алғандығын жазады (Иммануил Великовский, «Столкновение миров», Ростов-на Дону, «Феникс» баспасы, 113-бет).

	Байқайсыз ба, түркiлiк қасқыр тотемi иудей бауырларда жалғыз Құдай дәрежесiне көтерiлiп кеткен. Осы жерде Тәңiрiсiн танымай қалып, түркiлер қателестi ме, әлде қасқырды Құдай қылып жiберiп жебiрей ағайындар алжасты ма деген сауал өзiнен-өзi туындайды. Әрине, бұл, бар болғаны, ой ойыны ғана, мұндай қатерлi сұрақтың туындауы да, болуы да мүмкiн емес. Бәрiне тосқауыл бiлмес адам қиялы ғана кiнәлi едi. Түркiлер Тәңiрiсiн танымай қалған жоқ, оның мейiрiм-шапағатының көрiнiсi ретiнде небары қасқыр туралы мифтi ойлап шығарумен ғана шектелдi. Ал жебiрей халқы болса өзiнiң жалғыз Құдайға деген ынтызарлығын байқатып алған болатын. Нәтижесiнде бастапқы дыбысталуындағы Ау, кейiнгi нұсқаларындағы Яхве құдай дүниеге келдi. Ал аты он түрлi, мейлi, жүз түрлi болсын, жалғыз Құдайдың аты Ау-Яу немесе Яхведен бұрын Тәңiрi болғандығын зердемiзден шығарып алмасақ болғаны.

	Ендi иудей Құдайының бастапқы есiмi нелiктен Ау болатындығына аз-маз тоқтала кетейiк. Ол үшiн жебiрей халқының Мұса ғалайссаламның басшылығымен Мысыр құлдығынан қашқан кезде жер бетiнде көрiнiс берген оқиғаларға, олардың себептерiне үңiлу керек. Бұл табиғи апаттар Жер-Ана бетiнде бiрiнен кейiн бiрi қайталанған қасiреттi уақыттар едi (Қасқыр мифiндегi қанды қырғынның «тәураттық», яки жебiрейлiк нұсқасы деп түсiнген жөн). Жерге төнiп келiп қалғандай болған аспанды әлдебiр құдiреттiң күшiмен пайда болған дыбыстың керi лақтырып жiбергенi де рас. Әлденеше тәулiк бойы қарасын көрсетпей қойғандай болған күн де содан кейiн қайта жарқырап шыға келген. Табиғаттағы мұндай құбылысты бүгiнгi ғылым тiлiмен былайша дәйектеп түсiндiруге болады: шамасы, тым жақын келген әлдебiр құйрықты жұлдыз кесiрiнен немесе көршi планеталармен өрiс күшiн таластырудан соң, бәлкiм, ғарышта қаңғып жүрген шойын тастардың бiрi құлағаннан кейiн орбитасынан шығып кете жаздаған Жер шары ыңыранып барып, Күн жүйесiндегi бүгiнгi орнына сәтiмен түскен болса керек. Апат зардабы бiрнеше апта немесе айларға созылғандығы да анық («Тәураттағы» осы кездерi көрiнiс беретiн оқиғаларды еске алыңыз). Осы бiрнеше ондаған тәулiк iшiнде адам санасына ұялап қалған үрей-қорқыныш жаңағы құтқарушыдай болып естiлген дыбысты Жаратқанның өзiнiң үнi деп қабылдауға молынан жетiп-артылатын. Екi жарты шардағы адамдар қиялын тербеп, құдайлар мен құтқарушы қаһармандар жайлы әфсаналар тудырған ол дыбыс бiзге қасқыр мифiнен белгiлi «Ау-у-у» немесе қысқаша «Ау» едi. (Иудаизм дiнiнiң ауызекi әңгiмелерiнде бұл кездерi Тәңiрiнiң даусын жер бетiнiң ар жақ, бер жағындағы жетпiс халық естiдi деп әңгiмеленедi. «Ау» сөзiне байланысты әңгiмелердiң жер бетiнiң түкпiр-түкпiрiнде кездесетiндiгiнiң себебiн осы көнекөз жетпiс халықтың ұрпақтарына қалдырған мұрасы деп түсiнген жөн). Дыбыс немесе сөз иесi де белгiлi. Кеңiстiкте тербелiп барып, бүгiнгi белдеуiне қайта түскен Жер-Ана болатын. Ол кездi ескi кiтаптар «Өзендер арнасынан ауытқып, тiк көтерiлген теңiздер құрлықты шайып кете жаздаған заман едi» деп суреттейдi.

	Қасқыр мифiнiң екiншi, үшiншi үзiктерiн өзге бөлiктерiмен шынайы байланыстыратын ақиқат желi осындай. Күн жүйесiнде орын алуы әбден мүмкiн болған кезектi алапат апаттан Жер-Ана аман һәм жеңiмпаз болып шықты. Одан естелiк ретiнде әр құрлық, әр халықтарда өздерiне тән реңк-бояумен баяндалатын аңыз әңгiмелер қалды. Ежелгi элладалықтар анадан туған алып ұлдары Геркулеске аспанды көтерткiзсе, қытайлықтар сол кездегi әмiршiсiне Яо немесе Яу деген есiм бердi. Үндi буддашыларының бабалары «АУМ» деп дыбысталатын қасиеттi мантраны ұрпақтарына мұра етiп қалдырды. Жебiрей қауымы болса Жаратқан он негiзгi қағиданы Мұса ғалайссаламға осы жолы түсiрдi деп санады. Бағзы түркiлер болса Жер-Ана мен Қасқыр-Ананы астастыра iзет тұтты. Арада табиғи, бәлкiм, ғарыштық апат зардабы көмескiленiп не ұмытылатындай бiраз уақыт өткесiн, ақын қиялы көршiлер тарапынан жасалынған аяушылық бiлмес қанды қырғынды ойлап шығаратыны да сондықтан. Оқиғаның шындыққа жақындайтын интерпретациясы да осы едi. Түркi қауымы қолдан Құдай жасамады, қолынан келмес iстi мойындарына артып пенде баласын да мазалаған жоқ. Тек шабыты сұрапыл ақындық қиялға ғана ерiк бердi.

	Иә, солай, қасқыр мифi мен тотемiнiң кемi үш мың жылдан асатын тарихы бар, ол адамзат баласында Ұлы Ана жалғыз-ақ екендiгiнен, оның есiмi Жер-Ана деп аталатындығынан сыр шертедi.

	Осымен қасқыр мифi жайлы әңгiмемiз де тәмамдалып қалды. Тәңiрiм Жер-Анамызға бiздiң бағымызға мыңдаған, миллиондаған жылдар ғұмыр бере көргей.

	Тiлегiмiз қабыл болсын, Ау-м-ин.





АТЛАНТИДА ТҮРКIЛЕР МЕКЕНI БОЛҒАН БА?




	Эх, Солон, Солон! Сендер,

	эллиндер, ақыл тоқтатпаған

	жас бала секiлдiсiңдер.

	Асылы, эллиндер арасында

	елге үлгi-өнеге көрсетер

	дегдар қария қалмаған-ау.

	Платон, «Тимей»



	Көне Грекияның көрнектi мемлекет қайраткерi әрi заң реформаторы, Элладаның әйгiлi жетi данышпанының бiрi Солон (б.д.д.638-559 жж.) Мысырға жасаған саяхаты кезiнде жергiлiктi абыздардың бiрiнен бағзы уақытта өз төңiрегiне үстемдiк етуде Афинымен бәсекелес болған арал-мемлекет Атлантида туралы әңгiме естидi. Абыз күнәға батқан тұрғындары Тәңiрiнiң қаһарына ұшырап, Атлантиданың дүркiн-дүркiн қайталанған сұрапыл зiлзаладан су түбiне шөгiп кеткендiгiн баяндайды. Елiне оралған Солон осы естiгендерiн өлең етiп жырламақ болған.

	Кiм бiледi, Атлантида жайлы әңгiме сол Солонмен бiрге мәңгiлiкке ұмытылып кетер ме едi, егер оның Платон (бд.д.428-348 жж.) деген бiлiмдар ұрпағы болмағанда. Платон өзiнiң «Тимей» және «Критий» атты пәлсафалық еңбектерiнде Солоннан бабалары естiп, одан өзiне жеткен әңгiме ретiнде осы жайттарға кеңiнен тоқталады.

	Бiр қарағанда Платон әңгiмесiнiң қиялдан шығарылғандай көрiнетiнi бар. Бiрақ өзi ақындарды қияли деп сынап-мiнеуге құмар Платонның аңыздан гөрi нақты деректерге ыждахат қоятын ғалым екендiгiн ескерсек, әңгiме негiзiнде ақиқат жатқандығы да байқалады. Бiрақ қандай ақиқат?

	Амал қанша, адамзат баласы екi жарым мың жылдан берi бұл сауалға нақты жауап таба алмай келедi. Есесiне болжам-жорамалдар шаш етектен. Бiрi Атлантиданы Атлант мұхитының табанынан iздеудi ұсынса, келесiсi оны алыстағы Американың бағзы өркениеттерiнiң бiрi санайды. Iшiнара белгiсiз арал-мемлекеттi әйгiлi Бермуд үштағанымен байланыстыратындар да ұшырасады. Ең көнекөз кiтаптардың бiрi саналатын «Тәуратта» осы бiр мемлекет-арал туралы ешқандай тұспал-дерек кездеспейтiндiгi де кезiнде бұл бағыттағы iзденiстердi сан рет тығырыққа тiреген. Бiрақ жердiң терең қатпарларынан ғылымға әлi белгiсiз болып келген көне өркениет ошақтарының орны табылған сайын Атлантида жайлы әңгiменiң де оқтын-оқтын қайта қаулай жөнелетiнi бар. Бүгiнгi тарих, археология, геология, мұхиттану секiлдi ғылымдарда қарқындай дамығандары үшiн белгiлi бiр деңгейде осы аңызбен ұштасқан немесе аңызға бергiсiз Атлантидаға қарыздар. Ал, бұл тақырыптың әдебиет пен кинематографияға тигiзген әсерiн айтпай-ақ қойсақ та болады. Атлантида жайлы жазылған шығармалар мен түсiрiлген фильмдердiң ержүрек саяхатшылар мен жаратылыс жұмбақтарын шешуге құмар ғалымдардың әлi талай жас буынын тәрбиелейтiндiгiне күмән жоқ.

	Сонымен, Платон жазып қалдырған осы бiр Атлантида деп аталатын ел тарихта расында да болды ма? Болса, орны қай жер, тұрғындары кiмдер болған? Осы сауалға бiз де хал-қадерiмiз жеткенше жауап iздеуге тырысқанбыз. Аталмыш тақырыпқа қатысты әр түрлi бастаухаттарда ұшырасатын деректердi өзара ұштастыру барысында атлантология саласында бұған дейiн жасалып келген жорамалдардың қай-қайсысына да кереғар келетiн пiкiрге тоқтағанымызды да жасыра алмаймыз. Яғни, естiр құлаққа тосын естiлсе де айтайық, Платон, Абайша айтқанда Аплатон шалдың атақты Атлантидасының тұрғындары прототүркiлер болған дегiм келедi. Иә, иә, бiздiң байырғы бабаларымыз. Бұндай түйiн жасауға қандай дәлел-дәйектерiмiз бар? Ендi соларға тоқталайық.

	Әңгiменi сауалдан бастаған жөн секiлдi. Көне мысырлықтар мен бағзы гректерге белгiлi болған жәйттi жағрапиялық тұрғыдан екi елдiң ортасында жатқан жебiрейлер мен арабтардың бiлмеуi қалай? Мысалы, екi адамның әңгiмесiн тас керең болмаса ортада отырған үшiншi кiсiнiң естiмеуi мүмкiн бе? Әрине, мүмкiн емес. Олай болса не жебiрей, не араб көне жазбаларында Атлантидағы қатысты қандай да бiр деректер сақталуға тиiс қой.

	Рас, «Құранда» да, «Тәуратта» да Жаратқанның қаһарына ұшырап, тұрғындарымен бiрге жермен-жексен болған қалалар мен шәрлар жайлы әңгiмелер жетерлiк. Нұх пайғамбар заманындағы топан су немесе кейiнiректегi Содом мен Гоморра хикаялары болсын, қай-қайсысы да Атлантида оқиғасымен тағдырлас жайттардан сыр шертедi. Бiрақ Атлантида еместiктерi және анық. Сонда Атлантида қайда? Әлде Платон шалдың Атлантидасы шынымен-ақ құрғақ қиялдың жемiсi ғана болғаны ма?

	Жоқ, олай болмаса керек. Әйтпесе, «Құрандағы» «Оларға апат әмiрiмiз келген сәтте, ол жердiң үстiн астына келтiрдiк. Сондай-ақ үстерiне ерекше әзiрленiп қыздырылған тас жаудырдық» (Һұд сүресi) секiлдi сөздердi қалай түсiндiруге болады.

	Осы үзiндiнiң бiрiншi сөйлемi зiлзала жөнiнде-ақ болсын делiк, ал екiншi сөйлемi қуатты жанартау атқылауынан сыр ашып тұрған жоқ па! Ал төңiрегiне от жаудырған мұндай жанартауларды «Құран» дүниеге келгенге дейiн араб елдерiнiң территориясынан кездестiре аламыз ба? Әрине, жоқ. Сондай-ақ бүгiнгi араб мемлекеттерiнен де зiлзала, жермен-жексен етер немесе жанартау тасты алауының астында қалу қаупi төнiп тұрған елдi мекендердi таба қоюымыз неғайбыл. Демек, «Тәурат» пен «Құрандағы» қорқынышты әңгiмелер тек араб немесе жебiрей елдi мекендерi ғана емес, олардан сыртқарырақта орналасқан қалалар жайында да болуы мүмкiн. Мысалы, Кiшi Азияның батысында немесе Жерорта теңiзi аралдарында орналасқан байырғы кенттер турасында.

	Сүрелердi зерделеп оқысақ, шынында да «Құранда» Нұх пайғамбар қауымынан кейiн апат болған Ғад әулетi жайлы жиi айтылатыны байқалады. «Ғад қауымына туыстары Һұдты (ғ.с.) жiбердiк» (Һұд сүресi). Бiздiңше, Платон Атлантидасы мен «Құрандағы» осы Ғад екеуiнiң түбiрi бiр. Ел атауы «Құранда» байырғы бейнесiнде сақталса, грек оқымыстысының еңбегiнде бiршама өзгерiске түскен. Бiрақ екеуiнiң негiзiнде де дыбысталуы бiр-бiрiнен онша алшақ кете қоймайтын Ғад пен Ад немесе Ат сөздерiнiң жатқандығы анық. Ғад қауымына туыстары, яғни бөтен қауым өкiлi ретiнде Һұд пайғамбардың жiберiлуi де бұл қауымның семит нәсiлiнен еместiгiн аңғарта түскендей.

	Сондай-ақ, тек грек бастаухаттары емес, атланттықтардың бойлы-сойлы, тұлғалы болғандықтарын «Құран» да жоққа шығармайды. «Сол уақытта Алла сендердi Нұх қауымынан кейiн орынбасар қылып, әрi тұлға жаратылысында да артық қылды» («Ағраф сүресi). Бұл да Ғад пен Атлантиданың бiр екендiгiне дәлел. (Ланд латын тiлiнде жер дегендi бiлдiредi, яғни Атлантида сөзiн таратып оқитын болсақ, Ад немесе Ғад жерi деген сөз шығады – Ә.Б.). Расында да «Құранның» хақиқаттығына кiм шек келтiре алмақ!

	Мiне, дәл осы арада бiз «Құраннан» тарихта болған оқиғаның iзiн iздеуге кiрiсемiз. Өйткенi Ғад қауымы дегенiмiз кiмдер, олардың трагедиясы қай уақыт аралығында бой көрсеттi деген сауалдарға жауап бере алсақ қана Атлантида құпиясына да бiршама жақындай түсерiмiз хақ. Расында да «Құран» зiлзала арқылы қалаларын қиратып, жермен-жексен еттiк деп куәлiк ететiн Ғад қауымы дегенiмiз кiмдер өзi? Бiзге беймәлiм әлi ашылмай жатқан көне өркениет ошақтарының бiрi ме? Әлде тарих ғылымы ендiгi мойындап үлгерген шындық па?

	Бағзы дүние дәуiрiнен сыр шертетiн кiтаптарды парақтасақ, бұл сауалдың жауабын тез-ақ табуға болады. «Құрандағы» Ғадтың кезiнде Кiшi Азияда дәуiрлеп тұрған Хат немесе Хэт мемлекетi (б.д.д ХҮIII-ХII ғ.ғ.) екендiгiне кiм таласа алмақ. Атауының ұқсастығын былай қойғанда, үш мың жылдай уақыт ұмыт қалып, ғылымға ХIХ ғасырдың сексенiншi жылдарында ғана қайта белгiлi болған Хэт империясының тағдыры Платон Атлантидасы болуға егiздiң сыңарындай сұранып тұрған жоқ па!

	Осы маңнан, дәлiрек айтқанда Кiшi Азияның солтүстiк-батысындағы төбелердiң бiрiнен орыны табылған, кезiнде Гомердiң атақты «Илиада» эпосына арқау болған Троя қаласының да жер сiлкiнiсiнен опат болғаны археологиялық зерттеулерден белгiлi.

	«Троя патшасы Приамның қамалы саналатын Гиссарлықтағы «алтыншы қаланың» жер асты дүмпулерiнен кейiн жермен-жексен болғаны Цинциннати университетiнiң археологиялық экспедициясы жүргiзген қазба жұмыстары барысында толық дәлелденген дерек» (Иммануил Великовский, «Столкновение миров», Феникс. 1996). Ал Трояның әр мезгiлде бiрiнiң үстiне бiрi салынған он екi қабат қала-қорымнан тұратындығын ескерсек, бұл қала-қабаттардың тағы қаншасы жер сiлкiнiсiнен кейiн өмiр сүруiн тоқтатқаны және белгiсiз. Қалай дегенмен де жер сiлкiнiсiнен қираған қала орындарын бiз Палестина немесе Қызыл теңiз маңайынан емес, осы Кiшi Азиядан ғана ұшырата аламыз. Бәлкiм Платон Атлантидасының прототипi басқа емес, Хэт империясының астанасы Хаттусастың өзi болар. Әлде Хаттусастың мұрагерi Хатти ма екен.

	Платон Атлантиданың тек грек қала-мемлекеттерiне ғана емес, перғауындар Мысырына да бiршама қауiп төндiргендiгiн жазады. Солонға Мысыр абызының «сендердiң бабаларың болмағанда, бiз атланттықтардың езгiсiне түсер едiк» деп рахмет айтуы да (Платон, «Тимей») Атлантиданың жағрапия жағынан ежелгi Мысыр мен байырғы Грекияның ортасында жатқан мемлекет болғандығына бiр дәлел. Ал бiзге мәлiм тарихтан мұндай екi жағына да үрей төндiрiп, қос мемлекеттi де қорқынышта ұстай алатын қуатты мемлекет тек Хэт империясы болғандығы жақсы белгiлi.

	Бiз «Қазығұрт, топан су және жебiрей «Тәураты» деген мақаламызда («Жас Алаш», № 99, 2000) хэттер мен кезiнде Қазақстанды мекендеген массагеттердi байланыстыра отырып, хэттердiң прототүркi, яғни бағзы түркiлер екендiгiне бiраз мысалдар келтiргенбiз. Осы арада сол бағыттағы әңгiменi бiршама тереңдете түсудiң сәтi түскен секiлдi. Хэттердiң Каспий мен Арал теңiздерi маңынан бiздiң дәуiрiмiзге дейiнгi II мыңжылдықтың бас жағында негiзгi екi бағытта, Үндiстан мен Кiшi Азияға қарай қозғалған арий – прототүркiлердiң бiр тармағы екендiгi анық. Олардың бiрқатары жаулап барған жерлерiнде, яғни Кiшi Азияның Батысына, Жерорта теңiзiнiң жағалауына орнығып қалса, ендi бiразы Сирия мен Палестинаны көктей өтiп, Египетке жетедi. Шамасы, бұлар Лев Гумилев айта беретiн «ұзын арқан, кең тұсау» ендiгi соғыссыз тұра алмайтын болып қалған жаужүрек те еркiндiк сүйгiш рухы азат жандар болса керек. Мысыр тарихына гиксос деген үрейлi атпен енген бұлар перғауындар елiн жүз жылдай (б.д.д.1710-1560 ж.ж.) емiн-еркiн билеп-төстейдi. Антика жазба деректерiнен бiр емес, бiлдей алты гиксос патшасының есiмi жақсы белгiлi. Олардың арасында тарихта ерекше iз қалдырғаны – Хиан (б.д.д.ХҮII ғ.). Осы патша «Тәуратта» де кiрген. Онда «Гиксостар патшасы Хианның есiмi планетаның атауы. Күн... (тұп-тура осылай – Ә.Б.), яғни табынатын құдайының жұлдызының аты» (Амос 5:26, Иммануил Великовский, «Эдип и Эхнатон», Феникс, 1996) деген жолдар бар. Осының өзi-ақ гиксостардың бiздiң байырғы бабаларымыз секiлдi Күнге табынғандығын, олардың арасында Күн атауының дәл бүгiнгi қазақтардағыдай арада сандаған ғасырлар жатса да еш өзгерiссiз дыбысталғандығын айқын аңғартып тұрған жоқ па! Тарихи жазбалар, сондай-ақ, гиксостар арасында Ұмай деген сөздiң де қатты қадiрленгендiгiн тiлге тиек етедi. Мысырлықтарға арбаға мiнiп соғысуды алғаш үйреткен де – солар, яғни қашанда тарихтың доңғалағын қозғауға бар да, үлестi бөлісуге келгенде абырой-атақтан жұрдай болып шыға келетiн көшпелi гиксостар болатын.

	Бiздiңше хэттер Египетке ғана атой сап қоймай, Крит, Кипр секiлдi Кiшi Азия жағалауына жақын жатқан аралдарға да құрық тастаған секiлдi. Кипрдiң кезiнде Алаш аталуы, Крит аралындағы Ида тауында Қарқара атты шыңның (Гомер «Илиадасында» сөз болады) кездесетiндiгi осындай ойларға бастайды.

	Бұлардың сыртында, масса-хэт бабаларымыздың Кiшi Азияда б.д.д. ХҮIII-ХIII ғасырлар аралығында өз тәуелсiз мемлекетiн құрып, дәуiрлеп тұрғандығы тарих мойындаған шындық. Бәлкiм төркiнiн әлi күнге дейiн ұстатпай келе жатқан түркi сына жазуының құпиясын да сол дәуiрлерден iздеу керек болар. Әйтпесе оны финикей немесе арамей әлiпбиiнiң көшiрмесi қылып шығара салудан ұтарымыз шамалы. Керiсiнше, осы мол қазына байлығымызды бiз олардан емес, олар бiзден жұғыстырып алған болса ше?

	Ендi Атлантидаға қайта оралайық. Платон Атлантидасының табиғи апаттардың салдарынан суға шөгiп кеткендiгi белгiлi. Мұндай себептi Хэт империясының күйреуiне байланысты айта аламыз ба? Өйткенi тарихтан оның б.д.д. ХII ғасырдың басында белгiсiз «теңiз халықтарының» (ахейлiк гректер болса керек) шабуылынан кейiн құлағаны белгiлi. Осы тұста батыл жорамал жасаудың қажеттiгi туындамақ. Кiм-кiмге де Кiшi Азияның сейсмография жағынан тұрақсыз аймақ екендiгi жақсы мәлiм. Түркияда болған өткен жылғы қайғылы жер сiлкiнiстерi де соның бiр айғағы. Ал осындай жер сiлкiнiстерi бұл өңiрде бұрындары да болмады деп айта аламыз ба? Мысалы, «теңiз халықтарының» талауына түсерден бұрын Хэт империясын жоғарыдағыдай табиғат апаттары сiлкiлеп алған болса ше? Немесе кезiнде бiршама көлемдi болған Кипр немесе Крит аралдарының бiраз бөлiгi су асты дүмпулерiнен кейiн теңiз астына шөгiп кеткен деп болжасақ? Басқа-басқа, дәл мұндай оқиғалардың болғандығын бұл аймақтың геологиялық тарихы жоққа шығармайды. Тарихшылар Криттегi атақты миной мәдениетiнiң жоғалуын басқа емес, осындай табиғат-ана мiнез көрсеткен оқиғаның салдарынан болды деп түсiндiредi.

	Бiз ертеректе түркiнiң қасқыр (Көк Бөрi) мифi орасан зор көлемдегi табиғи апаттың жаңғырығы деген пiкiр айтқан болатынбыз. Ал мифке мұрындық болған апат себепшiсi жерге соқтығысқан кезбе комета немесе қуатты жер сiлкiнiсi болуы мүмкiн деп топшылағанбыз. Мифтегi бiр тайпа халықтың түгел қырылып қалуы мотивiн осылай түсiндiргенбiз. Асылы, «Құран» мен «Тәураттағыдай» өз есерлiктерiнен немесе күнәһарлықтарынан құрып кеткен халықтар жайлы дiни желi байырғы түркiлерге де таныс болған секiлдi. Лев Гумилев «аңызға қарағанда, со руының барша адамы өздерiнiң есерлiгiнен қаза табады (оның не екенi айтылмаған), тек қаншық қасқырдың төрт немересi ғана тiрi қалады» деп кезiнде В.А.Аристов жазып алған аңыздан дерек келтiредi (Лев Гумилев, «Көне түркiлер», 1994 ж.) Бұл да көне түркiлер арасында белгiлi болған қаншық қасқыр туралы аңыздың бiр нұсқасы. Мифтiң көпшiлiкке мәлiм нұсқасында бiр тайпа ел көршi дұшпандарының шапқыншылығы кезiнде түгел жер жастанатын болса, мұнда өз есерлiгiнен қаза болды деп айтылады. Ол не есерлiк едi, Тәңiрi алдында күнәға бату ма, әлде басқа ма, бұл жағы таратылып-талданып жатпайды. Дегенмен, аңыз астарынан осындай да терең, рухани салмағы бар сарынды аңғаруға болатындай. Яғни прототүркiлердiң Ғад, яки Атлантида қауымдары жайлы өз естелiк-түсiнiктерi болған деп топшылауға хақымыз бар. Және аңыз сипатында сақталған бұл естелiктер өзiнiң көркемдiгi, болашақ ұрпақтарға берер тәлiмi жағынан Платон шалдың Атлантида жайлы әңгiмесiнен бiр де кем түспейтiн сынды.

	Аңыз қай уақыттарда дүниеге келуi мүмкiн? Бұл, шамасы адамзат баласы ғана емес, Жер-Ананың өзi де өмiр үшiн жан салып арпалысқан сәт болса керек. Ғаламдық деңгейдегi сұрапыл қақтығыс немесе iшкi сiлкiнiс әсерiнен естен тана жаздаған Жер-Ана құрсағы күңiренген дыбыстар шығарады. Ол дыбыстар қасқыр «ау-у-уын», яғни бөрiнiң ұлығанын еске түсiретiн. Жаратқан Иенiң Мұса пайғамбарға Синай тауында он өсиеттi түсiретiнi де осы тұс-ты. Өйткенi, мына дүние не болып кеттi, ақырзаман келiп қалды ма деп естерi шыға үрейленген ол кездегi жұмыр басты пенде баласына Жер-Ана құрсағынан шығып жатқан жаңағы дыбыстар Тәңiрiнiң өз үнi секiлдi сезiлуi әбден мүмкiн жайт.

	Осы бiр сәт әр халықтың таным-түсiнiгiнде әртүрлi көрiнiс тапты. Түркiлер кезектi табиғат немесе ғарыш апатынан аман қалған ендiгi адамзатты пенде баласы мен қаншық қасқырдың жатырынан таратты. Өйткенi қиялшыл қыр балалары жаңағы апаттан кейiн қасқырды Тәңiрiнiң жердегi бiр сипаты деп қабылдаған-ды. Тек түркiлер ғана емес, Латын Америкасының Вичоли тайпасы да Еуразиядағы алыс туысқандарындай өздерiн ит-ана мен адамнан таратады. Асылы, бағзы түркiлер мен жебiрейлер жүрегi аузына тығыла құлақ тiккен дыбыстарды Жер-Ананың келесi бетiндегi олардың бабалары да естiген болса керек. Екi құрлықтағы аңыздардың өзара тел қозыдай ұқсастығын осылай түсiндiруден басқа амал жоқ. Салауатты қисын осылай дейдi. Естуiмiзше, Ирандағы өз адай қандастарымыздың арасында да адамзатты итбалық пен адамның қосағынан тарататын аңыз бар көрiнедi. Мұндағы итбалық о баста балығы жоқ иттiң өзi болған деп жорамалдауға әбден болады.

	Кезiнде жер бетiндегi бүкiл адамзат баласы куә болған бұл апат қай уақыт аралығында жүз бердi, осы сауалға да жауап бере кеткен жөн секiлдi. «Құранда» Ғад қауымын жалмаған апат Нұх пайғамбар тұсындағы топан судан кейiн делiнедi. Егер «Құрандағы» Ғад пен Кiшi Азиядағы Хэт-Хат патшалығы бiр қауым едi деген ұйғарымға тоқтасақ, бұл апат бiздiң дәуiрiмiзге дейiнгi ХIҮ-ХIII ғасырлар аралығында болған деп жорамалдауға мүмкiндiк бар. Өйткенi бұл уақыт «Тәураттың» хронологиялық реконструкциялануы бойынша Мұса пайғамбар жебiрей қауымын Мысыр құлдығынан алып шыққан кездермен тұстас келедi. Ал одан Синай тауындағы Тәңiрiнiң он өсиетi Мұса ғалайссаламға түсетiн айтулы оқиғаға қол созым ғана жер.

	Бабаларымыз сиынған дегдар бөрi образы тасасына жасырынған тарихи құпия осындай. Ол адамзат баласының басына түскен алапат апатты күндерден сыр шертедi. Тек түркi тектес халықтардың ғана емес, бүкiл адамзат баласының бiрiгуiне үндейдi. Өйткенi адамзат баласында Жер-Ана бiреу-ақ қой.

	Бiз Тәңiрiден Атлантида сұрапылы секiлдi жайлар ендi қайталанбасын деп тiлеймiз. Себебi Жер-Ана аман болса, адамзат баласы да өсiп-өркендей бермек. Ал осы бiр аңызға бергiсiз Атлантида оқиғасының кейiпкерлерi болса есте жоқ ерте замандарда Сарыарқа мен Сахараның арасын емiн-еркiн жайлаған, Атлант мұхитына есiмiн берген бiздiң бағзы бабаларымыздың бiр тармағы болатын.





ГОМЕР «ИЛИАДАСЫ» ТҮРКIЛЕР ЖӘНЕ МӘҢГIЛIК ҚАЛА




	Батылдардың бағы артсын.

	Едiл патша



	Түркi қасқыр мифi мен тотемiнiң шығу төркiнiн зерттеу барысында маған осы миф пен Римдегi Капитолий қаншық қасқырының арасында қандай да бiр байланыс болуы мүмкiн бе деген сауалға жауап iздеуге тура келген. Осылайша аз-маздап бұл бағытта деректер жинала бастаған.

	Деректердi өзара кiрiктiру, яғин жалқыдан тұтасты тану барысында ақындар мәңгiлiк қала деп дәрiптейтiн бағзы да жаңа салтанатты Римнiң негiзiн бiр кездерi прототүркiлер қалаған деген пiкiрге келгенiмдi ашық айтқым келедi. Амал қанша, бұл түркiшiлдiкпен ауырған сананың сандырағы дейтiндердiң табылатындығын да сеземiн. Бiрақ ақиқаты – осы.

	Кейбiр тұстарда дерек көзi ретiнде, әдеби шығарма болса да, Гомердiң «Илиадасына» да арқа сүйегенiмдi жасыра алмаймын. Тiптi ол ол ма, прототүркiлер тағдыр жазмышымен Аппенин түбегiне осы «Илиадада» жырланатын Троя қырғынынан кейiн қоныс аударуға мәжбүр болған деген пiкiрдi де қоса айтқым келедi.



	ЕДIЛ ПАТША МЕН РИМДIКТЕР

	Тарихи деректерден бiз ғұндардың Рим қаласына Едiл (Атилла) басшылығымен бiздiң дәуiрiмiздiң 451-жылы жеткендiгiн, тiптi оны тiзе бүктiргенiн де жақсы бiлемiз. Бiрақ бұл Батыс пен Шығыстың көнеден байланысып келе жатқан ортақ тарихының көгiнде жарқ ете қалған жасындай қас-қағым сәт қана едi.

	Құмық Мұрат Әжiнiң «Дештi-Қыпшақ даласының жусаны» кiтабында крест-айқыштың тәңiршiлдiктiң бас таңбасы екендiгi, оны Римге тәңiршiл ғұндар апарғандығы туралы баяндалады.

	Иә, римдiктердiң ымыраласу мен пәтуаласу белгiсi ретiнде (шын мәнiсiнде жағымпаздық едi!) Едiл қосынының алдынан айқыш-крестi алып шыққандығы рас.

	Себебi – олар Едiлдiң қолында Марс қылышының бар екендiгiн бiлетiн-дi. Римдiк жылнамашы Прииск Едiлдiң зор абырой-атағын, алысқа кеткен даңқын, патшалар мен бай-манаптар арасындағы беделiн оның Марс қылышын тауып алғандығымен түсiндiредi. Аңыз бойынша, әлдебiр бақташы өрiстен табынын қайтарып келе жатып, бiр қашарының сирағынан қан сорғалап жүргендiгiн байқайды. Тамған қан iзiн қуалап барған ол жерден жүзi шығып жатқан қылышты көредi. Қылышты алып келiп, Едiлге сыйға тартқан. Осы қылышты алғасын Едiлдiң айы оңынан туып жүре бередi. Себебi – бұл иесiне шексiз күш-қуат пен билiк сыйлайтын соғыс тәңiрiсi Марстың қылышы едi. Аңыз осылай баяндайды.

	Қалай дегенмен де римдiктердiң Едiлден қатты қорыққандығы анық. Болмаса өз қаласының желеп-жебеушiсi болып саналатын Марстың қылышын ата жауы Едiлге тегiннен тегiн бере салар ма едi. Аңыз аңыз ғой, дегенмен өз иесiне шексiз күш-қуат пен билiк сыйлайтын Марс қылышының тасасында қандай құпия жатқандығын ешкiмнiң бiлгiсi келмегендiгi қызық.

	Менiңше, Марс қылышы Едiлдiң қынабында болған жоқ, оның туында бейнеленген-дi. Яғни, ғұн көсемi бас иетiн тотемнiң символдық кескiнi болып табылатын. Ал сырт пiшiнi бұрыштары мен қырлары тең айқыш-крестен гөрi төменгi қыры өзгелерiнен ұзындау свастикаға көбiрек ұқсайтын.

	Жобалап сызғанда пiшiнi мынандай болуы мүмкiн:





	Киелi таңбаның мағыналық оқылуы қасқыр деген ұғымды бiлдiретiн-дi. Мұрат Әжi жазғандай, оның крест-айқышқа ұқсас нұсқасы болуы да шындықтан алыс кетпейдi. Өйткенi теология талаптары бойынша екеуi де тәңiрлiк мәнге ие таңбалар едi.

	Рим түбiнде Марс қылышы мен айқыш-крест осылай кездестi. Кездесу себепшiсi ғұндар патшасы Едiл болатын. Римдiктердiң бәрi болмаса да iшiнара көзi ашық сауаттылары ғұн туындағы таңбаның Марс қылышы емес, қасқыр тотемiне тиесiлi екендiгiн сезген шығар, бiрақ оны ашық айту 451-жылғы ғана емес, арғы-бергi Римдi бүкiл тарихымен ғұндардың аяғына жығып беру болып шығатын. Тарихтың бұлай бағыт алып кетуiн римдiктердiң қаламағандығы анық. Нәтижесiнде олар қасқыр тотемiн жазбаша болса да Марс қылышына тели салды. Ал Марс қылышы туралы түсiнiкпен бұл кездегi ғұндар, олар ғана емес-ау, жалпы түркiлер әлдеқашан қош айтысқан-ды. Олар Римнiң өткен тарихына таласа алмайтын, өрелерi жетпейтiн. Ал римдiктер мұндай өресiздiктi шебер пайдалана бiлдi.

	Марс қылышы неге Едiл патша туындағы қайқы қылыш бейнесiндегi свастика болуға тиiс дейтiн сауал тастауы мүмкiн оқырманның. Тарих атасы саналатын Геродот (б.д.д. 495–425 жж.) скифтердiң Марстың бейнесi емес, осы тәңiрiнiкi болып саналатын қайқы (байқайсыз ба, қайқы!) қылышқа табынатындығы туралы жазады. Олар соғыс тәңiрiсiне құрбандыққа адам шалғанда оның қанымен қылыштың жүзiн жуып отыратын болған. Солин деген жылнамашы да осы деректi нақтылай түседi. Иә, Геродот римдiк емес, ол – көне грек оқымысты. Ол Едiл дәуiрiнен сегiз ғасыр бұрын, яғни бiздiң дәуiрiмiзге дейiншi төртiншi ғасырда өмiр сүрген жан. Оның жазбаларының түпнұсқасында Марс қылышы емес, Арей, не Арес қылышы туралы сөз болғандығы да күмән тудырмайды. Бiзге Гомер «Илиадасына» жол ашатын да, мiне, осы Арей не Арес, дәлiрек айтқанда, Рим Марсының көнегректiк прототипi болмақ. Дегенмен, асығуға болмас. Әр дерек өз орнымен сөйлеуге тиiс.

	Қайқы қылышты бертiнге дейiн түркiнiң атты әскерлерi ұстағандығына күмән жоқ. Яғни, Геродот әңгiме қылып отырған сақ-скифтердiң де түркiлер екендiгiне шүбәлануға болмайды. Олар табынған қайқы қылыштың сыртқы бейнесi шамамен мынандай болғандығы да күдiк тудырмаса керек:





	Мiне, гректер мен римдiктер Марс қылышы деп әспеттеп, аңызға айналдырып жүрген түркiнiң қайқы қылышы осындай едi. Оның бiр қарағанда свастика не айқыш-крест сияқты болып көрiнетiндiгi де анық. Қасқыр-қылышқа қарсы қарсы шыққан қайран римдiктер! Олар осы қарсылығымен өз тарихын да жоққа шығара жаздағандықтарын сездi ме екен?



	ҚАСҚЫР – ҚҰДАЙ



	Көзi қарақты қандай да бiр этнограф не тарихшы болсын, түркi қасқыр мифiне әлемдiк үлгiлерден ұқсастық iздегенде, Римдегi Капитолий қаншық қасқырына бiр соқпай өтуi мүмкiн емес. Рим аңызы бойынша, қала негiзiн қалаған ағайынды жiгiттер Ромул мен Ремнiң әкесi соғыс тәңiрiсi Марс болып саналады. Олардың Марсты өз қаласының желеп-жебеушiсi ретiнде пiр тұтатындығы да сондықтан. Әфсана бойынша әлдебiр бойжеткен (әрине, жар құшағын көрiп, күнәға батпаған жан) ғибадатханаға орналасады. Осында ол соғыс құдайы Марстың нақсүйерiне айналып, одан егiз ұл табады. Бiрақ бейшара қыздың соғыс тәңiрiсiмен төсек рахатын бөлiскендiгiне кiм сене қойсын (Мұндағы желi Шыңғыс хан ататегi мен жорықтарынан сыр шертетiн «Моңғолдың құпия шежiресiнде» де ұшырасады). Балалар күнәдан туылған жандар ретiнде далаға тасталынады. Мiне, осы жерде оларды қаншық қасқыр тауып алып, асырап бағады. Аман-есен ержеткен балалар кейiннен жауларынан кек алып, Тибр жағалауында әйгiлi Рим қаласының негiзiн қалайды. Иә, түркiлiк қасқыр мифi мен рим аңызының ұқсастығында дау жоқ. Бiрақ неге тағы да қаншық қасқыр? Неге өзге аң емес, мысалы марал не аю? Олай болуы да әбден мүмкiн едi ғой.

	Көне Римдегi Марс сенiмiмен (культi) таныс жан бұл сауалға тез-ақ жауап тапқан болар едi. Ежелгi Грециядағыдай Римде де мүсiн өнерi жақсы дамығаны белгiлi. Олар өздерi табынған құдайлардың бәрiне қаланың көрнектi жерлерiне, ғибадатханалар мен құтханаларға қола не мәрмәрден мүсiндер орнататын. Ал Марсқа келгенде, қала жебеушiсi емес пе, iлтипаттары мен мырзалықтары, тiптi, ерекше болатын. Олар Марс отырған тастұғырдың төңiрегiне бiр үйiр қасқырдың мүсiндерiн тағы да орнататын-ды. Шамасы, бағзы Римде соғыс тәңiрiсi осы бiр қорқау жыртқышпен астастырыла ұғынылған болса керек. Иә, Ромул мен Рем туралы әфсананы тудырушы Рим ақын-абыздары (неге екенi белгiсiз, оларды жергiлiктi халықтың сал деп атағандығы қызық. Бiздiң сал-серiлер солардың заңды жалғасы болмады ма екен) өз замандастарының осы құдай туралы сенiм-түсiнiктерiне қайшы келген жоқ. Олар аңызды белгiлi бiр дайын шеңбердiң iшiнде ғана жасап шығарды. Өйткенi, ырық бермес асау қиялдан туындады дегенмен мифология да белгiлi бiр логикалық қисындарға сүйенетiн. Аңыздың түпнұсқасында қасқыр тотемi жатты. Бiрақ қасқыр тотемiмен Марс қылышын, мейлi ол қасқыр-құдай қылышы болсын, тiкелей байланыстыруға бұл дерек те аздық етедi. Ендi қасқыр тотемiнiң бағзы гректерге, одан көне римдiктерге қалай жеткендiгiн, оны жеткiзген халықтың кiм екендiгiн зерделеу керек. Әрине, олар прототүркiлер едi.



	«ИЛИАДА» МЕН «ЭНЕИДА»



	Гомер «Илиадасы» он жылға созылған Троя қырғынының соңғы екi айында болған оқиғаларды ғана жырлайды.

	Екi армияның мұншалықты ұзақ уақыт табан тiресе соғысуын одан бұрынғы да, одан кейiнгi де тарих бiлген емес. Трояның тарихта болған қала екендiгiн немiстiң әуесқой археологы Генрих Шлиман 1863-жылы қазба жұмыстарының нәтижесiнде дәлелдеп бердi. Оның орны қазiргi Түркия территориясында, Жерорта теңiзiнен бес шақырымдай қашықтықтағы төбеде жатыр. Яғни, Троя қырғынының да тарихта болған оқиға екендiгiне дау жоқ. Ғалымдар әлi күнге он екi қабат қала-қорымның қай қабаты «Илиададағы» Трояға тиесiлi екендiгiн анықтай алмай дал. Бiрақ бүгiнгi тарих соғыстың шығуына ақындар шабытынан туындаған алтын алманың ешқандай да кiнәлi еместiгiн нақты айта алады. Ахейлiктер мен троялықтар арасында қанды қырғынның тұтануына Иллионның (Трояның тағы бiр атауы.

	«Илиада» атауы осыдан шыққан) үлкен сауда орталығы ретiнде тиiмдi жағрапиялық нүктеге орналасуы себеп болған-ды. Үш құрлық – Азия, Еуропа, Африканың теңiз және далалық керуен жолдары осы жерде түйiсетiн. Қысқасы, ахейлiктер Трояға алтын алманың кесiрiнен қашып кеткен аруды емес, шын мағынасындағы алтын алманың – байлықтың өзiн iздеп аттанған болатын. Қалғаны ақындардың шаруасы едi. Олар Платонның (б.д.д. 428–348 жж.) ақындарға қоятын талабын толық ақтап шықты.

	«Ақын, ол егер шынымен ақын болса, бәдiк ақыл айтып уақыт алмай, мифтер тудыруға тиiс». Обалы кәне, көне грек ақындары тiлдерiн безеп-ақ бақты. Оларды түсiнуге де болады. Өйткенi грек қала-мемлекеттерi өзара бiрiккенде ғана қуатты саяси және әскери күшке айнала алатындығын байқатқан. Өз халқының патриоттары ретiнде грек ақындарының мұндай оқиғадан тыс қалуы, оны жырламауы мүмкiн емес-тi. Бiрақ ақындар соғыстың шынайы себептерiн мифологиялық реңктермен көмкерiп, әлдебiр тұспал мағыналармен шебер астастырып жiбердi. Егер Троя қырғынының тарихи хронология бойынша бiздiң дәуiрiмiзге дейiнгi 1200-шi жылдары болған оқиға екендiгiн ескерсек, уақыттың ақындардың пайдасына жұмыс iстегендiгi анық. Гомердiң өзi осы оқиғадан кемi төрт ғасырдай кейiн өмiр сүрген жан едi. Ұлы жәдiгер екендiгiне қарамай «Илиаданың» тұтас туындының бiр тарауы ғана сияқты болып сезiлетiндiгi де сондықтан. Троя қырғыны, жалпы алғанда, ауыздан ауызға, ұрпақтан ұрпаққа көшiп отыз ғасырдай уақыт бойы жырланып келдi. Бiрақ бiздi қызықтыратыны «Илиаданың» көркемдiк құндылықтары немесе гекзометрлiк өлең өлшемдерi емес, ондағы прототүркiлер тарихына қатысты-ау деген деректер ғана.

	Неге екенi белгiсiз, басқа құдайлардай емес, бағзы грек ақындары соғыс тәңiрiсi Арейге шүйлiгiп-ақ бағады. Қолдарынан келсе, оны әжуалап қалуға құмар. Ожар мiнездi құдай жiгiттiң, тiптi, кейбiр тұстарда ажалды пендеден таяқ жеп мұрны қанап қалатын кездерi де бар. Мұны әдебиетшiлердiң Арейдiң троялықтар жағында соғысатындығымен ұғындырғысы келетiндiгiн жақсы түсiнемiн. Қарсыласының өзiнен бiр саты болса да жоғары тұрғандығын кiм жақсы көре қойсын. Осылай деп тұжырымдай салуға да болар едi-ау, бiрақ мәселенiң астары одан тереңiректе жатқан секiлдi. Кезектi ой үстiнде маған соғыс тәңiрiсi Арейдiң прототипi Троя жағында одақтас болып соғысқан әлдебiр белгiсiз халықтың тотемi емес пе екен деген пiкiр келген. Жебiрей тiлiндегi «aris» сөзi «қасқырлар үйiрi» деп аударылатындығын бiлгенiмде, бұл пiкiрiмнiң дұрыстығына көзiм тағы да жете түскендей болды. Иудеяны бiр кездерi гректердiң басып алғаны тарихтан жақсы белгiлi. Екi халықтың арасындағы мәдени қарым-қатынастың да жоғары деңгейде болғандығына күмән жоқ. Мұндайда iрiлi-ұсақты алыс-берiс бола беретiн. Яғни, гректердiң соғыс тәңiрiсi есiмiнiң жебiрейлiк нұсқасын қабылдаған болуы да әбден мүмкiн. Кiм бiледi, бәлкiм, қазақтағы Бекарыс, Жанарыс, Ақарыс секiлдi кiсi есiмдерiнiң құрамындағы арыс сөзi де қасқыр не бөрi деген мағынаны бiлдiретiн болар. Арыс сөзiнiң ер кiсiге ғана қолданатындығын ескерсек, бұл болжам негiзсiз де емес сияқты. Қасқырға байланысты арлан атауында бiрiншi буынның ар болып келетiндiгi де осындай ойға бастайды. Яғни, Троя түбiндегi қырғынға қатысты тайпалардың бiрiнiң туында қасқыр сұлбасы бейнеленген деп батыл айтуға болады. Және олардың байырғы түркiлер екендiгiне де күдiк тумаса керек.

	Алдыңғы және таяу Азия, берiсi кiшi Азия көне тарихында көрнектi iз қалдырған белгiсiз халықтардың санатында қар ұлысы да аталады. Осы ұлыстың Троя түбiндегi шайқасқа қатысқандығында күмән жоқ. Гомер «Илиадасында», сегiзiншi жырда мынандай жолдар бар:



	«Теңiз жаққа қар жасақтары,

	қисық садақты пеондар,

	Және де тәңiрi тектес лелег, кавкон,

	пеласг қосындары беттеп келедi».



	Осында аталған ұлыстардың бәрi – Трояның одақтастары. Яғни, қарлар да Троя жағында соғысқан. Ал олардың Алтайдан шыққан халық екендiгi туралы екiншi ғасыр тарихшысы Птоломей жазбаларында нақты дерек бар. Страбон да қарлар миграциясы туралы әңгiме қылғанда осы пiкiрдi растайды. Яғни, Алтайдың қашаннан баба түркi бесiгi болғандығын еске алсақ, қарлар түркi тектес халық болған. (Еш нәрсе iзсiз жоғалмақ емес. Менiңше, «Илиаданың» көне түркiлiк нұсқасы болған болуы да әбден мүмкiн). Қарлардың Троя қырғынынан бертiнiректе, яғни бiздiң дәуiрiмiзге дейiнгi бесiншi ғасырға дейiн Жерорта теңiзi мен оның жағалауларына үстемдiк етiп келгендiгi көне дәуiр тарихынан жақсы белгiлi. Оларды Крит пен Кипр аралдарынан бiрiккен грек флотилиясы ғана ығыстырып шығара алды. Бағзы бiр кездерi Кипрдiң Алаш деп аталғандығы да мұнда түркiлердiң болғандығынан хабар беретiндей. Иә, бiздiң бабаларымыз теңiзде жүзудi жақсы бiлген. Олар мықты жауынгер де едi. Жалпы қарлар ержүректiлiмен аты шыққан халық-ты. Прототүркiлердiң (бәлкiм, скифтер) керемет теңiзшi болғандығына көнегректтердiң «зәкiрдi» (якорь) скиф Анақарыс ойлап тауып едi» деуi де тамаша айғақ.

	Өкiнiштiсi сол, бiздiң қолымызда қарлардың туында қасқырдың сұлбасы бейнеленгенi туралы нақты дерек жоқ. Бiрақ оны iздеудiң қажетi де шамалы сияқты. Өйткенi Троя қырғынына бiр емес, бiрнеше прототүркi тайпалары қатысқан деуге негiз бар. Солардың бiрi Троя патшасы Приамның туысы, атақты «Энейда» поэмасының («Энейда» – рим ақыны Вергилийдiң поэмасы.Онда Энейдiң Трояны қорғауда көрсеткен ерлiк iстерi, Троя құлағаннан кейiнгi қайғы мен қасiретке толы өмiрi сөз болады) кейiпкерi Энейдiң соңына ерген ұлыс секiлдi. Түркiлiк қасқыр мифi мен тотемiнiң көне түркiлiк нұсқасын Аппенин түбегiне апарған да, сол төңiректегi тайпалармен бiрiгiп (этрускiлер) Римнiң негiзiн қалағанда, Рим тарихына қаншық қасқыр бейнесiн телiп берген де осы бiр тайпаның жасампаздыққа толы ерлiк сапары болса керек. Әйтпесе гректерде әжуа болып жүрген соғыс тәңiрiсiнiң римдiктер ұғымында Юпитерден кейiнгi (Юпитер – Римнiң құдайлар пантеонындағы бас құдай) екiншi орынға шыға келгендiгiн қалай түсiндiруге болады? Әрине, бiр ғана себеппен. Ол Римнiң негiзiн қалаған халықтардың бiрiнiң сыйынатын кие-құдiретi болғанда ғана. Және осылай болғандығы да ақиқат. Бұған қосымша мынандай болжамды да ұсынуға болады. «Илиададағы» Энейдiң троялық емес, Троя патшасының басқа жақтан келген одақтас туысқан екендiгiн ескерсек, осы бiр қаһарманның ата-тегiн сол кездерi Қара теңiздiң оңтүстiгiн мекендеген скифтерден (Геродот дерегiндегi) таратуға әбден болатын секiлдi. Энейдiң көшпелi болмаса да малшылар қауымынан екендiгiн осы қаһарманның Ахилеспен жекпе-жекке шығарда өз ата-тегiн таныстырып сөйлейтiн сөзi де айғақтай түсетiндей. Ол «бабам Эрихтонның (Бәлкiм Ерiктон шығар) үш мың, иә, анау-мынау емес, үш мың жылқысы болған және жер бетiндегi ажалды пенделер iшiндегi ең бай кiсi едi» деп мақтанады. Ажалмен бетпе-бет келiп тұрғанда тек көпшелi ғана осылай желпiнуi мүмкiн-дi. Оның үстiне Трояны қорғауға скиф тайпалары қатысып едi деген болжам да шындыққа толық жанасады. Жалпы, Троя түбiнде кiмдер өлiмге басын тiкпедi. Балканнан да, Африкадан да, арысы Скандинавиядан да белгiсiз халықтардың осы жерге өз қосындарын аттандырғаны анық-ты. Асылы, Гомер дастаны мен Геродот дерегiн өзара байла-ныстыратын түйiн де осы болса керек. Осы жерде көне Грекияның екi ұлы перзентiне өкпе-наз айта кеткен де орынды. Гомер қасқыр тотемiн Ареймен байланыстырып жiберсе, Геродот осы тотемнiң таңбасын Марс қылышымен шатастырып алды.

	Маған қасқыр мифi мен тотемiнiң шығу төркiнi туралы бұдан бұрын да жазуға тура келген (Тәңiрi, Құдай ие және қасқыр туралы, «Қазақ әдебиетi», 1997 ж, № 48). Онда аңыздың негiзiнде Күн жүйесiнде болған ғарыштық апат жатыр деген болжам айтқан болатынмын. Жебiрей құдай иесiнiң (Иегова) Синай тауында Мұса пайғамбарға негiзгi он қағиданы түсiретiн мезгiлiн де осы апатпен байланыстырғанмын-ды. Иә, осы апат жер бетiндегi барлық халықтың дүниетанымы мен мифологиясында өшпес iз қалдырды. Осындай iз көне грек мифологиясында да болуы мүмкiн. Өйткенi Гомер соғыс құдайы Арейдi «Илиадаға» кейiпкер қылып енгiзгенде, осы апат туралы аңызды негiзге алған iспеттi. Арейдiң Марс планетасының грекше атауы екенiн ескерсек, «Илиададан» Троя қырғынымен бiр мезгiлде жүрiп отыратын пленаталар аралық қақтығыс туралы желiнi де аңғаруға болады.

	Әрине, бұл желi дастанға оның көркемдiк деңгейiн арттыра түсу үшiн көп кейiн енгiзiлдi. Дастанға осы желiнi енгiзерде Гомердiң ғарыш апаты туралы түркiлер арасында айтылып жүрген аңыз әңгiменi естiген болуы да әбден мүмкiн. Түркi аңызының бас кейiпкерi жебiрей құдайы Иегова да, гректiң соғыс тәңiрiсi Арей де емес, кәдiмгi қасқыр едi. Яғни сұңғыла Гомердiң соғыс құдайы Арейдiң прототүркiлiк қасқыр тотемiнiң дәл өзi екендiгiн аңғармауы мүмкiн емес-тi. Сол себептi де Троя түбiндегi қырғында соғыс тәңiрiсi туына қасқыр сұлбасы бедерленгендердiң жағына шығып кеттi. Оған ақын қиялы кiнәлi едi. Өз кезегiнде прототүркiлер де өздерiнiң қасқыр тотемiмен тамырлас гректiк Тәңiрiден хабардар болған деуге болады. Әйтпесе, Римнiң негiзiн қалаған прототүркiлер өз тотемiн Марспен астастырып жiбермес едi ғой.

	Иә, Ромул мен Рем туралы аңыз да, Марстың скульптуралық пантеондарда қасқыр үйiрiнiң ортасында бейнеленетiндiгi де халық жадының жасампаздығының жарқын мысалы болатын.

	Сөз орайы келгенде айта кетейiк, менi Эней баспаналаған Карфаген қаласы Қарлар қаласы болар-ау деген ой түртпектегелi де бiраз болды. Мысалы, Қаркент болуы да мүмкiн ғой. «Кент» сөзi парсы тiлiнде қала, шаһар деген мағынаны бiлдiредi. Бiрақ көне латын тiлiнде адам, адамдар, халық деген мағынаны бiлдiретiндiгiн де ұмытпаған жөн. «Илиададағы» Троя төңiрегiнде Қарқара атты шыңның кездесетiндiгi де қызық. Дастанда:



	«Кронұлы (Зевс) Идаға, аң-құстың

	нулы-сулы анасына,

	Тоғайы мен құрбандықханасы

	орналасқан Қарқараға келiп, жүйрiк

	сәйгүлiктерiнiң тiзгiнiн тартты»,



	– деген жолдар бар.



	РИМ ПIР ТҰТА ЖАЗДАҒАН АДАМ



	Едiл патша заманындағы бiлiмдi римдiктер Рим тарихының бастауында прототүркiлер тұрғандығын сезiнген сияқты.

	Олар Едiлге Марстың қылышын ғана сыйлап қойған жоқ, оны Марстың ұлы қылып та жiбере жаздады. Бұл қасиеттi қала тарихында Ромул мен Реммен бiр қатарда тұру деген сөз едi. Христиан дiнi кедергi жасамағанда, кiм бiледi, бiздiң Римнiң ұлы перзенттерiнiң бiрi Едiл туралы аңызға куә болуымыз да әбден мүмкiн едi-ау. Амал қанша. Кейiнiрек, Едiлдiң басынан бақ тайғаннан кейiн христиан дiнi, дәлiрек айтқанда, шiркеу ғұн көсемiн ұлықтайтын аңыз әңгiмелердiң бәрiне терiс мағына, солақай сипат берiп жiбердi. Нәтижесiнде, Едiл Марс пен ханшаның некесiнен емес, ит (негiзгi қасқыр болуы тиiс) пен ханшаның көңiлдестiгiнен дүниеге келген адам бейнелi, ит құлақты құбыжық болып шықты. Дегенмен аңыздың түпнұсқасында Ромул мен Ремнiң дүниеге келуi туралы римдiк әфсана желiсi жатқандығын сырт көзден жасыру мүмкiн емес-тi.

	Иә, Олжас Сүлейменов жазғандай Еуропаға Едiлдiң иттен туғандығы туралы аңызды ғұндар әкелген жоқ, оның көне римдiк, бәлкiм, этрускiлiк болып саналатын жергiлiктi көнекөз нұсқасы да бар едi. Оны бағзы бiр кездерi Римнiң негiзiн қалаған прото-түркiлердiң мұра қылып қалдырғандығы да анық. Бiрақ, амал қанша, бұл кездерi Марстың орнын Исус Христос басып үлгерген болатын. Уақыт Христос туғаннан кейiнгi 450-жылдарды көрсетiп тұрды. Шаңырағы шайқала бастаған Рим болса христиан сенiмiнiң орталығы болып қалуға тырысып жатты. Себебi, алып империяның әлдебiр отар елiнде пайда болған адамзатты құтқарушы жайлы iлiм Рим когорталарын соғыссыз тiзе бүктiрген-дi.

	Ал Христоспен жағаласуға Едiлдiң дайындығы да, ынтасы да жоқ едi. Өйткенi көшпелi түркiлердегi секiлдi онда да пайғамбарлық жайлы түсiнiктiң болмағандығы анық. Кiм бiледi, Иса жайлы әңгiменi естiген қайран Едiл қарқылдап күлген де болар-ау. «Оң бетiңнен ұрса, сол бетiңдi тос» деген қағиданы жүрегi бар қандай жан қабылдай қойсын.

	Мiне, осылайша түбi бiр Марсқа табынушылық пен қасқыр тотемiнiң арасында өткел бермес асу болып христиан сенiмi жатты. Ал Едiл бастаған ғұндар бағзы бiр заманда Рим тарихында iз қалдырған прототүркiлердiң жаңғырығы сияқтанып өмiр мен тарих сахнасынан зыр етiп өте шықты. Олар Римнiң негiзiн бiр кездерi өздерi тектес халықтың қалағандығын бiлген де, оны бiлсек деп бас ауыртқан да жоқ.



	СӨЗ СОҢЫ



	«Римдiктер алдымен латын тiлiнiң шығу төркiнiн зерттеуге кiрiскенде, олардың әлемдi жаулап алуға ешқандай да уақыты қалмаған болар едi». Немiс ақыны Генрих Гейне осылай жазады. Бiр ғасырдан аса уақыттан кейiн қазақ ақыны Олжас Сүлейменов те осы ыңғайлас пiкiрдi қайталайды. Ақын «Сөз төркiнi» еңбегiнiң «Бастапқы грамматика» атты тарауында байырғы Алдыңғы Азия мен Жерорта теңiзi жағалауларындағы елдерде, яғни бүгiнгi Рим орналасқан Аппенин түбегiнде де түркiлер мен славяндардың ықпалы зор болғандығын айтады. Ал мұндай ықпалдың тарихта, жергiлiктi халықтардың сөздiк қорында, аңыздар мен әфсаналарында iз қалдырмауы мүмкiн емес-тi.

	Ақын, сондай-ақ, түбекте алғаш рет 12 қала-мемлекеттен тұратын қуатты бiрлестiктiң (б.д.д. ҮII ғ.) негiзiн қалаған тайпалардың құрамында прототүркiлiк тайпалардың да болғандығын жоққа шығармайды. Тiптi, олардың бiрiнiң туында қасқыр бейнесi болған деген пiкiрдi де алға тартады. Иә, ақын аға айтқандай, Римнiң бiр кездегi елтаңбасы «қаншық қасқыр мен егiз ұл» деген мағынаны бiлдiретiн мынандай таңбалардан тұрған болуы ғажап емес:





	Ол ол ма, ақын аға кейбiр бағзы этрус жазбаларын тiкелей түркi тiлiнiң көмегiне сүйенiп оқуды ұсынады. Иә, Аппенин түбегiнде бiр кездерi прототүркiлер дәуiрлеп тұрған. Оған мәңгiлiк Римнiң iргесiне қаланған тастар куә. Бiздiң ендiгi мiндет сол тастарды сөйлету болса керек.

	1998 жыл





ҚАҒАН-НАМА




	Қазақ ақыл-ойының жанашыры Иманғали Тасмағамбетов ағаға арнаймын.





ҚАРА БАЛА ҰЛЫ ҚАҒАН БОЛҒАНДА




	Алтын денем шаршаса, шаршасын –

	Абзал елiм даңқы артсын

	Бүтiн денем қиналса, қиналсын –

	Бүкiл елiм топтансын.

	Шыңғысхан.



	«Наполеон қылышпен бастаған iстi мен қаламмен аяқтаймын» дептi ұлы Бальзак. Және бұл сөздi қағазға түсiрiп, жұмыс бөлмесiнiң көзге түсер көрнектi жерiне iлiп қойыпты. Бұл сөз өзара итырқылжың қаңқасап болып қырқысып жатқан француз халқының басын (Наполеон билiк басына келген кез ел iшiнде азамат соғысы жүрiп жатқан болатын – Ә.Б.) бас-аяғы бес-он жылда жұмылған жұдырықтай тастүйiн етiп бiрiктiре бiлген, бiрiктiрiп қана қоймай жауынгер халықтардың да қатарына қоса алған қарапайым корсикалық жiгiттiң ел алдындағы ерен еңбегiне тағзым ретiнде айтылған болар.

	Рас, Наполеон жорықтары сәтсiз аяқталды. Бiр армиясын Мысыр даласында тағдыр тәлкегiне тастап кетсе, екiншiсiмен Ресейдiң қарлы өлкесiнде масқара болып қош айтысты. Ватерлоо түбiнде ақыры тас-талқан болып жеңiлiс тапты. Бiрақ сарбаздары Наполеон сәтсiздiкке ұшырады екен деп одан сырт айналып кеткен жоқ, алыстағы Эльбадан айдаудан қашып келгенде туының астына қайтадан тұра қалды. Императорға адалдығын байқатты. Халқы тарапынан мұндай шексiз сүйiспеншiлiкке бөлену арғы-бергi Франция тарихында қандай да бiр жұмыр басты француздың тағдыр-талайына жазыла қойды ма екен, әй, қайдам...

	Наполеон рухына сол кездегi француз жазушылары ғана емес, қатардағы жауынгерден көрнектi ғалымға дейiн табына тәу еткендiгi анық. Мысалы, Наполеонның экспедициялық әскери корпусы құрамында арнайы жасақталған ғалымдар мен мамандар тобы болғандығы жақсы белгiлi. Бұл топта тiптi, ақын да бар болатын. Ал кейiн Египет иероглифтерiн оқудың кiлтiн тапқан жас ғалым Жан Франсуа Шампольонмен қолы қалт еткен бiр тұста Наполеонның өзi арнайы барып әңгiмелескенi де бар.

	Иә, әйгiлi француз адамзат тарихына ұлы жаугер ғана емес, ғылымның жанашыры ретiнде де кiре бiлдi. Бiлетiндер оның өзiнiң жеке басын талантты, бiрақ бағы ашылмай қалған беллетрист жазушы сипатында да дәрiптейдi. Қазақ болса мұндай адамды бiр сөзбен «сегiз қырлы, бiр сырлы» дер-дi. Ал ондай адамның ел құрметiне бөленбеуi мүмкiн бе? Француздардың өздерiнiң осы бiр отандасына деген шексiз махаббатын басқашалай түсiндiру мүмкiн емес. Бұл махаббаттың қандай өлшеммен өлшенетiндiгiн Стендальдiң «Қызыл мен қарасын» оқыған жан бiрден түсiнер едi.

	Ал, бiзде ше?

	Адамзат тарихында есiмiн мәңгiлiк қалдырған жаһангерлер көп емес. Бiрi жаңағы сөз болған Наполеон болса, бiрегейi өзiмiздiң қысық көз бабамыз Шыңғысхан екендiгi шындық. Арғы-бергi тарихты зерттеушiлердiң дарындылығы жағынан Шыңғысханды Цезарь, Македонский, Ганнибал секiлдi әйгiлi қолбасшылардың бәрiнен жоғары қоятыны бар. Тiптi, Атилла-Едiлдiң өзi оның көлеңке тасасында қалып қоймақ. Ал ендi Азиядан шыққан алып тұлғаны бiз қалай дәрiптеп, оның тарихи мұрасын қалай зерделеп жатырмыз, бағасына жете алдық па?

	Сауалға жауап iздеп көрейiк. Жақында қолыма көрнектi ақынымыз Мұхтар Шахановтың «Жазагер жады космоформуласы» (Шыңғысханның пенделiк құпиясы) атты поэмалардан құралған романының орыс тiлiндегi нұсқасы түстi. Оқып шығып «талантты жазушы сауатсыз оқырманды өз тұжырымына бәрiбiр иландырмақ» деген қағиданың ақиқаттығына көзiм тағы жете түскендей болды. Иә, Шаханов талантты ақын. Миллиондаған қазақтың жүрегiн жаулаған санаулы қаламгерлерiмiздiң бiрi. Ендiгi жерде дарынын әлем жұртшылығы мойындап жатыр. Шахановты мойындау – қазақты мойындау. Шаханов шығармашылығы арқылы қазақтың мойындалып жатқанына бiз де қуанамыз. Бiрақ сол мойындату қандай құрбандықтармен (басқашалай айту мүмкiн емес – Ә.Б.) келiп жатқандығын бiлгенде аздап тiксiнiп қалған да жайымыз бар. Романды оқып отырып бейнебiр Шаханов Шыңғысхандай ұлы аруақтың соңына жарық күнде шырақ алып түскендей күйде қалдық.

	Шыңғысхан, шынында да, Шаханов бейнелегендей рухани құбыжық па? Жоқ, олай болмауы керек. Өз заманының аңыз-әңгiмелерiмен сусындап өскенiн шежiрешiлер сан рет тәпсiрлеп жазған жоқ па! Далалық сара мәдениет тудырған батырлық эпостардың ықпалында тәрбиеленiп өскен бала Темiршiндi қалай ғана рухани ергежейлi деуге аузымыз бармақ?

	Осы тұста Шыңғысхан дүниеге келген кездерi Ұлы Даланың шығысында жүз берген оқиғаларға аз-маз тоқтала кеткен жөн секiлдi. «Моңғолдың құпия шежiресiнде» осы өңiрдегi тайпалар арасында болып жатқан үздiксiз қақтығыстар, яғни далалық азамат соғысы жайлы баяндалады. Тұтас моңғолдың билеушiсi, Шыңғысханның атасы Амбағай ханды қытайлықтардың алдап қолға түсiрiп, кергiшке шегелеп қағып өлтiргенiне де жарты ғасырдай ғана уақыт болған. Мұндай дүрбелең кезеңде кеше ғана бiр тудың астында болған, даңқты кездерiн әлi ұмыта қоймаған шашыранды тайпалардың арасында қандай әңгiмелер айтылуы мүмкiн. Көнекөз жазбалар бұған «Ел арасында бүкiл елдiң басын бiрiктiретiн, оларды жаңа ұлы жеңiстерге бастайтын дана билеушi келетiндiгi жайлы әңгiмелер жиi айтылатын едi» деп жауап бередi. Әрине, халық күткен бұл тарихи орынға бiрден-бiр лайық жан кешегi өмiрi азаппен үзiлген Амбағай ханның немересi, бөржiгеннен шыққан Есухей баһадүрдiң үлкен баласы Темiршiн болатын. Бұл әңгiмелердiң Вифлеемнен шыққан адамзатты құтқарушы Иса Мәсiх жайлы бiздiң жыл санауымыздың баз кезiндегi әңгiмелермен ұқсастығы сондай, Ұлы Даланың осы өңiрiнде жаңа пайғамбарды күткен Алдыңғы Азиядағы сол бiр көңiл-күйлер араға мың жыл салып қайта қайталанып жатқандай әсер қалдыратын. Бозбала Иса секiлдi бала Темiршiннiң де өз миссиясына iштей қатты дайындалғандығы анық. Бiрақ алда оны адамгершiлiк пен ар-намыс сынға түсетiн тауқыметтi тағдыр күтiп тұр едi.

	Есухей баһадүр Темiршiнiне қоңырат Дай шешеннiң қызы Бөртенi айттырып келе жатқан сапарында татарлардың қолынан уланып өлгесiн, кеше ғана ұйып отырғандай болған шаңырақтан бақ кеткен. Есухейдiң жесiрi Өелiн күйеуiнен мұраға қалған билiктi қолында ұстап қала алмады. Төңiрегiнде топтасып отырған рулас ағайындары бұлардан алапес көргендей бiр түнде безе көштi. Өелiн Есухейден қалған тағы бiр әйел және төрт бала, бiр қызбен далада қалды. Иә, кеше ғана жарылқап тұрғандай болған Тәңiрi сырт айналам десе бiр-ақ сәт. Ал сол сырт айналу жiгердi қайрайтын сындарлы сын болып шықса ше! Қалай дегенмен де Темiршiннiң өзiнiң жұлдызды тағдырына сенгендiгi анық.

	Темiршiннiң өзiмен әкесi бiр, шешесi бөлек Бектер бауырын өлтiретiнi де осы тұс. Болашақ жаһангер мұндай қанқұйлы iске нелiктен барды, әрекет астарында не себеп жатты, осы арада бұған да ой көзiн жүгiрте кеткен жөн секiлдi.

	Осы арада бiздiң Лев Гумилевтiң «Құпия патшалықты iздеу» кiтабына, дәлiрек айтқанда, оның «Моңғолдың құпия шежiресi» тасасына жасырған құпияларға бойлайтын тарауларына тоқтала кеткенiмiз орынды. Лев Гумилев шежiредегi осы оқиғаны баяндайтын тұсқа әр түрлi қырынан мәтiндiк, логикалық талдау жасай келiп, Бектер Темiршiннiң сыртынан тыңшылық жүргiзген болса керек деген байламға келедi. Иә, айдалада жалғыз қалған үйдегi болашақта бүкiл моңғолды билейтiн болады деп ел iшiндегi аңыз-әңгiмелер дәрiптеп жүрген баланың көңiл түкпiрiнде қандай қозғалыстар болып жатқандығын бiлiп отыруға халық бiрлiгiнен гөрi өзiнiң «бөлiп ал да билей бер» жеке билiгiн тәуiр көретiн ақсүйектер мүдделi болатын. Ал Темiршiн жайлы ондай мәлiметтердi берiп отыратын жалғыз пенде бауыры Бектер едi. Гумилев Темiршiн осы сұрқай шындықты бiлiп қалған болса керек деп байлам жасайды. Қазiрге дейiн «Құпия шежiренiң» мәтiнiне талдау жұмысын жүргiзген жалғыз ғалым Лев Гумилев екендiгiн ескерсек, бiздiң де осы байламға тоқтағанымыз дұрыс. Бектердiң Темiршiндi сатқандығы күмән тудырмайды. Ал сатқынға қашанда өлiм жазасы лайық. Өйткенi бозбала Темiршiннiң ой-санасында бұл кездерi кешегi Амбағай атасынан қалған елдi қайта бiрiктiру жайлы арманның пiсiп-жетiлiп жатқандығы анық едi. Мұндай ұлы мұрат жолында әлсiздiк танытса бауырын да аяуға болмайтын. (Гогольдiң өз баласын атып өлтiрген атақты Тарас Булбасын еске түсiрейiк – Ә.Б.) Даланың мәрт жауынгерлiк салты сондай ақадал қаталдықты талап ететiн. Осы талдаудан кейiн-ақ, бiз кешегi Кеңес өкiметi тұсындағы тарихшыларымыздың түсiндiргенiндей, Шыңғысханның балық үшiн болған болымсыз ерегесте бауырын да өлтiре салатын безбүйрек жан емес, керiсiнше, ұлы мұрат жолында өзiн де, өзгенi де аямайтын жiгерлi, бiрбеткей жан екендiгiн аңдар едiк. Ендi «Құпия шежiре» авторы оқиғаны неге болған күйiнде баяндамады деген сауалға келейiк. Сауалға былай жауап беруге болады: «Шежiреде» Бектер өлiмiнiң себебi ашық тәпсiрленетiн болса, бұл бiр тудың астына қайта бiрiге бастаған елдiң ауыз бiрлiгiне сызат түсiрер едi, бауыр бауырға жау болғандығы анықталатын. «Құпия шежiре» авторының оқиға себебiн тұспалдап қана өтетiндiгi де сондықтан. Бүгiнгi ұрпаққа тоғыз ғасыр бұрын жүз берген бұлыңғыр оқиға астарынан шындықты шыжымдап шығаруға қырағы ой көзi керек. Иә, иә, бiзге тарихты қайта оқуға тура келмек. Бәлкiм, бiраз жайттарды жаңаша бағалауымыз да керек шығар.

	Кеше ғана дүниеден өткен Қалтай Мұхамеджанов ағамыз «Шыңғысхан жайлы жазуға шама-шарқым жетпедi» деп өкiнедi. Болмаса ол жайлы деректердi ғұмыр бойы жинап-ақ баққан ғой. Сондай-ақ, Бейбарыс бабамызды сомдаған хас талант Нұрмахан Жантөриннiң де сахнаға алып шықсам деп ғұмыр бойы аңсаған образы Шыңғысхан болғаны белгiлi. Кездейсоқтық па? Жоқ, олай болмаса керек. Шыңғысханның жан дүниесi күрделi рухани зор тұлға болғандығын аңлағандықтарынан болар.

	Иә, Батыс оқырманын ойынан шығамын деп Ұлы даланың ұлы тарихын құрбандыққа шалуға болмайды. Шаханов романын оқып отырып ерiксiз осындай ойға қаласың. Дегенмен, тарихты былай қоя тұрып, жеке тұлға туралы сөйлеген жөн болатын шығар. Мысалы, Шаханов өз романында жары Бөртенi ой-мұраты жағынан Шыңғысханға қарсы адам ретiнде сипаттайды. Бiрақ Шаханов Бөрте анамызды ұлы қосағына қарсы қаншама арандатқысы келгенiмен, тарихи Темiршiн-Шыңғысханның адамдық қасиеттерi жағынан Шахановтық әдеби псевдо – Шыңғысханнан бәрiбiр жоғары тұратындығын, Бөртемен арасында толық түсiнiстiк болғандығын да ұмытпаған жөн.

	«Құпия шежiре» отау құрғандарының екiншi жылы Темiршiннен Бөртенi меркiттердiң тартып алып кететiндiгi туралы баяндайды. Бозбала Темiршiннiң атқа қонып алғашқы нартәуекел iске бел байлайтыны да осы тұс.

	Өкiл әкесi керейт Тұғырыл хан мен андасы Жамухаға қолқа салып, әскер жинап, қол бастап майданға кiрiп жарын меркiттерден қайтарып алуы бозбала Темiршiннiң атақты Шыңғысханға айналуының алғашқы қадамы едi. Бұл оқиғаны Гумилев «Далалық шағын Троя соғысы» деп асқақтата бағалайтыны бар. «Құпия шежiре» авторы осы бiр тұстағы Шыңғысханның көңiл күйiн мынандай сөздер арқылы жеткiзедi.



	Жау меркiттер әлек сап,

	Жаралады жанымды.

	Жапа еттi жарымды,

	Асыл тұтар арымды.



	Менiңше, бағасы армен өлшенген Дала әйелiне (жалпы әйел затына – Ә.Б.) бұдан артық құрмет керек емес секiлдi.

	Рас, «Құпия шежiре» авторы нәзiк босаңсуларға қарсы.

	Сөз саптасына сентиментальдық тiптен жат. Лев Гумилевтiң автор ақсүйек жауынгер болса керек деп топшылайтынындай-ақ бар. Бiрақ осы бiр белгiсiз Ақтамбердi бәлкiм Шалкиiздiң өзi Темiршiннiң меркiт қолына түсiп қалған Бөртеге деген жан шырқыратар сезiмiне келгенде әлсiздiк танытып алады: «Меркiттер үркiп, түнi бойы Селеңгiнi құлдай қашқанда, әскерлер артынан қуа соғып, жайлайды. Темiршiн қашқан елдердiң iшiнен «Бөрте, Бөрте!» деп айқайлап iздегенде, үркiп бара жатқан елдiң iшiндегi Бөрте үжiн Темiршiндi даусынан танып, кейқуат кемпiр екеуi күймеден түсе жүгiрiп, Темiршiннiң шылбырына орала кетедi. Айдың жарығымен таныған Темiршiн оны құшақтап аймалайды» («Моңғолдың құпия шежiресi» – 110 б). Иә, Дала жырауы Темiршiн мен Бөртенiң арасындағы сезiм туралы бiзден жақсы бiлген. Сезiмдi жырлауға келгенде әлсiздiк танытатыны да сондықтан. Кiм бiледi, бәлкiм, оның бағына Бөрте апамыздың қолынан бiр кесе қымыз iшу бақыты да бұйырған болар-ау.

	Сөз сөз, бiрақ бiздiң де артықбас қиялдануға қақымыз жоқ. Бүгiнгi адамзаттың амалсыз болса да өзгемен төсектес болған әйел затына көзқарасы қандай болатынын қайдам, ал Темiршiннiң Бөрте анамызға солай болып қалған екен-ау деп бiр мезет те көз алартпағандығы анық. Қайта осы бiр тұстың рухани-моральдық бар ауыртпалығын өз мойнына алған секiлдi. Меркiттен дүниеге келуi мүмкiн Жошысына да қырын қараған жоқ. Бүкiл мұрасын осы Бөрте бәйбiшесiнен туған төрт ұлына мұра ететiндiгiн сол ұлы махаббаттың жаңғырығы деп түсiнсек жөн. Отбасы мен жарға адалдық қасиетi жағынан келгенде Шыңғысхан бабамыз араға он ғасырдай уақыт салып барыпт та бiзге үлгi болып қала бермек. Бар айтарымыз, бүгiнгi ұрпақтың Наполеон мен Жозефина, Цезарь мен Клеопатраның махаббатын ғана емес, Шыңғысхан мен Бөртенiң сүйiспеншiлiгiн де бiлiп өскенi жөн.

	Ендi Шаханов әңгiмелейтiн тағы бiр тарихи тұлғаға тоқталайық. Ол Отырардың билеушiсi атақты Қайырхан. Марқұм тарихшы Сержан Мұсатайұлы Ақынжанов «Қазақстанның орта ғасырлық тарихындағы қыпшақтар» кiтабында шежiрешi Жужанидан мынандай мысал келтiредi: «615 (1216) жылы... Хорезм шахы Мұхамед Иемектен шыққан Иакафтанның ұлы түркiстандық Қадырханның елiн ойрандауға аттанды». Иә, иә, Хорезм шахы басқа емес, Шаханов тамсана суреттейтiн дәл Қадырхан-Иналшық Қайырханның елiн ойрандауға аттанып отыр. Бiрақ неге екенi белгiсiз, арада тағы бiр-екi жыл өткенде осы Қайырхан өзiне кеше ғана теперiш көрсеткен Хорезм шахына адалдығын таныту мақсатында түркi-моңғолдың керуенiн тас-талқан етiп қырып салады. Осылайша, Отырардың түркi-моңғолдың қайқы қылышының астына түсуiне себепшi болады. Кешегi дала жауынгерi нелiктен бұлай жаза басты, оған дәл жауап жоқ, бiрақ болжамдар жасауға болады. Әйтсе де бiзге дәл қазiр ол болжамдардың қажетi қанша. Бар болғаны қызылбас парсыға тәуелдi Иналшық Қайырханның өз бауырларына қылыш көтергендiгiн айтсақ та жеткiлiктi. Иә, иә, өз бауырларына қылыш көтергендiгiн. Басқашалай баға беру мүмкiн емес. Бұлай дейтiнiмiз, ресми тарих ХI-ХII ғасырларда Сыр мен Жетiсуда азғантай мөлшерде болса да жартылай моңғол тiлдес ұлыстардың болғандығын жоққа шығармайды. Иә, иә, ол кездегi моңғол мен қыпшақ аудармашысыз-ақ еркiн түсiнiсе алған. Бiзге осы моңғол мен түркiнiң ғұннан барып қосылатындығын да ұмытпаған жөн-ау. Ал бала Темiршiннiң ол тарихтан да хабары бар болса ше. Жалпы, Темiршiннiң далалық ауыз әдебиетi тудырған қандай эпостарды тыңдап өсуi мүмкiн? Ол эпостардың мазмұны қандай едi? Дәл сол кездерi өткеннен сыр шертетiн тарихы мың жылдық «Манас» iспеттi дастандар болмады ма екен? Амал қанша, бiз бұл сауалдарға жауап бере алмаймыз. Бiрақ Ақынжанов әңгiме қылатын ұранқай тайпасы мен Темiршiннiң арғы атасы Боданшар шауып алып бодан қылатын ұранқайлар арасында параллель iзденiстер жүргiзуге болатын секiлдi. Осы арада Х-ХI ғасырлардағы Ұлы Дала тарихындағы күңгiрттеу тұстарға сәуле түсiре алсақ, Шыңғысханды жаулаушы емес, ата-баба мекенiнiң тұтастығын қайта қалпына келтiрушi ретiнде де насихаттау мүмкiндiгi бар екендiгi аңғарылмақ.

	Иә, Шыңғысхан жаугершiлiгi артына Ресей мен Қытай iспеттi екi ұлы мемлекеттi мұра етiп қалдырды. Бүгiнгi Қазақстан алып жатқан территория да сол Шыңғысханнан қалған мирас. Немересi Құбылай ханның тұсында Солтүстiк пен Оңтүстiк болып қырқысып жатқан Қытайдың басын бiрiктiру мүмкiндiгi туды. Кейiнгi Ресей болса Темiршiн құрған империяның тiкелей мұрагерi болып қалды. Сондай-ақ, бүгiнгi орыстың өзiнiң батыстағы славян бауырларынан гөрi түркiлерге жақындау екендiгiн ғылыми зерттеулер де жоққа шығармайды. (Эренжен Хара-Даван. «Чингисхан как полководец и его наследия», 1992, стр 252.) Жаулап барған жерiндегi халықтың дiни сенiмiне қиянат жасамау да ұлы Шыңғысханнан қалған өнеге. Тiптi, оның ұрпақтарының православие шiркеулерiн салықтан босатқандығы жайлы да деректер бар. Орыс жылнамашылары Шыңғысхан ұрпақтарының бiрi бiр княздiктен түскен салықты түгелiмен дерлiк шiркеу қорына аудартқаны туралы жазады. Түркi тiлi орыс князьдерiнiң сарайында бертiнге дейiн кең қолданыста болғандығын да ұмытпаған жөн. (Г.В.Вернадский «Монголы и Русь», 1997, стр 390). Ал Пушкиннiң өзi кейiпкерiне айналдырған Борис Годуновты таза түркi едi десек кiм сенер. Компас, қағаз, оптика секiлдi өркениет үлгiлерiнiң Батысқа Шыңғысхан жорығы арқылы жеткендiгi де ел бiлетiн шындық. Адамзат тарихын жаңа биiктерге көтерген осындай ұлы iстердiң бастауында тұрған Шыңғысханның қолбасшылық қабiлетi туралы әңгiме өз алдына бiр бөлек. Мемлекеттiк қайраткер ретiнде де ұзағынан әңгiмелеуге болады.

	Бiздiң ең басты айтқымыз келгенi, тарихи Шыңғысханның Шаханов романындағы әдеби кейiпкерден тiптi басқа екендiгi. Шаханов Юний Ювеналдың «Ешбiр қатыгез жан бақытты бола алмақ емес» деген сөзiн келтiре отырып, Шыңғысханды адами бақыттан құралақан озбыр ретiнде суреттейдi. Ал бiз бiлетiн Шыңғысхан туралы француз халқының ұлы перзентi Наполеонның «Мен Шыңғысхандай бақытты бола алмадым» деген мойындау сөзi бар. Шыңғысхандай ұлы тұлғаға бұдан артық қандай мойындау қажет!

	2001 жыл.





КIСI ЕСIМIНЕН БАСТАЛҒАН СОҒЫС




	Бiз – адамзат баласы, ондаған, жүздеген жыл бұрын болып өткен оқиғаларға, оларға тiкелей араласқан тiрi пенделердiң iс-қимылына, сол iс-қимылдарға себепшi болған арман-мақсаттарына адами әдiл бағасын берудi үйрене алдық па?

	Тырысатын шығармыз, бiрақ әлi үйрене алмағанымыз анық. Үйренбегенiмiзге адамзат баласының тарихы әзiрге тек ақ пен қара түстен ғана тұратындығы дәлел. Әйтпесе, бiр халықтар үшiн ар мен намыстың бейнесi iспеттi болған перзенттердiң келесi бiр халықтар үшiн қылмыс пен қарғыстың өлшемiндей болып шыға келетiндiгiн қалай түсiндiремiз? Арыға бармай-ақ қояйық, Еуропаның қасапшысы атанған Наполеон Францияның ұлы мақтанышы һәм Еуропаның дамуын сапалы жаңа бағытқа бұрушы болса, ноғай халқын бiр түнде қанжоса қылып қырған Суворов орыс өнерiнiң даңқты беттерiнiң бiр парағы болып саналады. Мұндай дауы бар даңқты тұлғалар Әмiр Темiр, Бабыр, Атилла-Едiл, Шыңғыс хан болып созылып кете барады. Сiз бiрiн ақтауға тырыссаңыз, екiншi бiреулер сол ақтамақ тұлғаңызды күстаналап қаралауға дайын. Адамзат баласының қолынан өткен тарихымызға, оны жасаған ұлы тұлғаларға не адвокат, не үкiм кесушi болу ғана келетiндей. Кейбiрiмiз, тiптi, жендеттiң жеккөрiнiштi рөлiн ойнаудан да қорықпайтын, қашпайтын секiлдiмiз. Өзге ғылымдар қанша дамыса да, тарих ғылымы әлi күнге бейнебiр ортағасырлық түнек құшағында қалып қойғандай. Тарихи тұлғаны оның жан дүниесiне, адами бейнесiне әр түрлi қырынан баға беруге мүмкiндiк жасайтын бастаухаттар мен деректер арқылы тани отырып, ол туралы салыстырмалы түрдегi болса да ақиқат түсiнiкке жақындай түсудiң орнына, «анау залым, мынау кемеңгер» деп топқа бөлiп, кежегемiздiң керi тарта беретiндiгi сол қараңғылығымыздан болар-ау.

	Мысалы, тұла бойынан қатыгездiк пен қаталдықтың лебi есетiн мына бiр үзiк мәтiндi ұрпақтарына кiм жазып қалдыруы мүмкiн:

	«Ауғандықтар шайқаса алмайтын жағдайда аузына шөп қыстырып, «Мен – сенiң өгiзiңмiн» дегендей, құлшылық етiп, жауына бас иедi. Бұл әдеттi бiз сол жерде байқадық. Қарсылық етер дәрменi қалмаған ауғандықтар тiсiмен шөп тiстеп келiп қолға түстi. Мен тiрiдей алып келгендердiң де басын алуға бұйырдым, олардың бас сүйегiнен күмбез көтердiк».

	Кiм мәтiннiң авторы?

	ХIХ ғасырдағы ағылшын офицерi ме, әлде әлемдi тiтiреткен Шыңғыс хан ба? Бәлкiм, Әмiр Темiр болар? Яки «Галл соғысын» өзi хаттап қалдырған әйгiлi Юлий Цезарь шығар? Кiм болса, ол болсын, егер осы мәтiндi жазып қалдырған адамның артында оның басқа да жасаған жақсылы-жаманды iс-әрекеттерi туралы дерек қалмаса, мәтiн авторының адамзат тарихына ең қанқұйлы, ең қатыгез жандардың бiрi ретiнде кiретiндiгiне кәмiл сене беруiңiзге болады. Қанша тырыссаңыз да ақтап ала алмайсыз. Алиби жоқ.

	«Олардың бас сүйегiнен күмбез тұрғыздық».

	Арғы-бергi әдебиеттен, өнерден хабарыңыз бар жан болса, көз алдыңызға ылғи да соғыс баталияларын салатын Верещагиннiң «Соғыстың шырқау шыңы» деп аталатын бiр картинасы оралмақ. Осы картинадағы бас сүйектерден тұрғызылған мұнараның қорқынышты сұсы жүрегiңiздi тағы да бiр рет дiр еткiзетiнi рас.

	Сонымен мәтiн авторы кiм болуы мүмкiн? Риторикалық сауалымызға жауап берместен бұрын, ендiгi тарихтың еншiсiне айналған тағы бiр үзiк мәтiнге көз тастайық. «Иә, жоғарыда Бабырдың жай патша ғана емес, сонымен қатар әдебиет, музыка, заң салаларынан да мол мағлұматы бар ғалым екенiн айтқанбыз. Мiне, осыдан 5 ғасыр бұрын Бабыр айтқан ғибратты сөздер!» (Мұртаза Бұлұтай, «Зұлымдық формуласы» Шыңғыс ханды ақтап алуға асығудың астарында не сыр бар? «Егемен Қазақстан», 2001 ж. № 242, 248, 249, 250).

	Алдыңғы мәтiн авторы басқа емес, Мұртаза Бұлұтай тамсана дәрiптеп отырған дәл осы өз заманының озық азаматтарының бiрi Бабыр Заһир ад-дин Мұхамед болатын (Бабыр Заһир ад-дин Мұхамед. «Бабырнама», «Ататек», 1993 ж. 172-бет).

	«Олардың бас сүйегiнен күмбез тұрғыздық» деген жолдарды жазғанда ақын, музыкашы, заңгер Бабыр бабамыздың санасында қандай ой тұрды екен? Көз алдына қандай көрiнiстер елестедi? Желкеден қиылып жатқан бас, тұқыл мойыннан атқақтап жатқан қан болды ма? Әлде шарасыз мүмiннiң аяушылық тiлеп жалбарынған көз жанары ма? Бәлкiм, көңiлiнде жеңiмпаздың салтанатты сазы ойнаған болар? Жоқ, бәрiн қойып, жолын әрдайым оңғарып отыратын жаратқан Аллаға шүкiршiлiк еткен шығар?

	Мұртаза Бұлұтай осы сауалдарға жауап беруге тырысса, «Зұлымдық формуласын» табуға, оның формуласы Шыңғыс ханның тағдыры, жасаған iс-әрекетi болып шығатындығын дәлелдеуге ұмтылмаған болар едi. Өйткенi тарих дегенiмiз нақпа-нақ формулаға салына салатын химия да, мыстан алтын алуға болады деп сендiргiсi келетiн алхимия да емес қой. Әруақтарға сiз бен бiз нақты бағасын бере алмаймыз, ондай құдiрет тек Тәңiрдiң еншiсiнде ғана.

	Ендi ойланып көрейiкшi, өзi жазып қалдырған сөзiне сенсек, Бұлұтай аспанға көтере мақтап отырған ақын Бабыр Шыңғыс ханнан да өткен жауыз болып шықпай ма? Бiр жауыздың артын ашамын деп екiншi бiр жауызды жалған көтермелеудiң не керегi болды екен? Егер ақын Бабырды осылай мақтауға болатын болса, онда қаған Шыңғысты да қалай болмасын ақтауға болатындығы ғой.

	Мұртаза Бұлұтай рушыл, ырымшыл, таяқты әлiп деп танымайтын Шыңғыс хан өз шапқыншылығымен ислам өркениетiнiң құлдырап керi кетуiне себепшi болды деп дәлелдеуге тырысыпты. Ал дәлелдеудiң нақты дәйектi қажет ететiндiгi анық. Шыңғыс хан қоластындағы түркi-моңғол сарбаздарының алғаш қақтығысқан ислам мемлекетi Орта Азиялық Хорезм патшалығы болатын. Мемлекеттiң iшкi, сыртқы саясатының баянды, тұғырлы болуына мемлекет басшысының тiкелей жауап беретiндiгiн ескерсек, осы тұста Хорезм патшасы туралы өз замандасының пiкiрiне тоқтала кеткенiмiз де орынды-ау.

	Бағдаттан шыққан әйгiлi дәрiгер Әбд әл-Латиф (1231-32 жылдары қайтыс болған) бұл билеушi туралы былай деп жазады: «Хорезм-шах Мұхаммед ибн Тукуш ұры және зорлықшы болатын, ал оның сарбаздары әумесерлер едi...

	Көбiсi түркiлер – пұтшылдар немесе адамшылықтан кеткен мұсылмандар... Ол ру-тайпалардың бiр бөлiгiн қырып, қалғанын қызметке алушы едi... Ал олардың көкiрегiнде бұған деген ыза-кек қайнап жататын. Өз халқына келгенде де, жауларымен қарым-қатынаста да ол сауатты сақ саясат жүргiзбейтiн... Мiне, ендi оған бәрi бiр атаның балалары, тiлi бiр, жүрегi бiр, көсемi бiр моңғолдар төнiп келедi» (Г.Э.Фон Гюрнебаум. «Классический ислам», Москва, «Наука», 1988, стр 186).

	Хорезм халқының басына қара бұлт үйiрiлген Шыңғыс ханның қанқұмар бiлiмсiздiгi емес, Орта Азиядағы исламның қорған қалқаны iспеттi саналатын осы билеушiнiң көрсоқыр саясаты мен жеке басының ақымақтығы едi.

	«Ұйғыр және қытайлықтармен сауда жасайтын Хорезм саудагерлерiнен Хорезм-шах Шыңғыс ханның Солтүстiк Қытайды жаулап алғанын бiлдi (Цзинь империясымен түркi-моңғолдар ғана емес, Шыңғыс ханның да тiкелей өз жеке басының өштiгi бар болатын. Қытайлар Шыңғыс ханның атасы Амбағай ханды алдап қолға түсiрiп, кергiшке қағып өлтiрген-дi – Ә.Б.) Моңғол билеушiсiне құттықтау салтымен елшiлiк жiберудi дұрыс деп тапты. Шын мақсаты моңғолдардың әл-ауқатын бiлу болатын. Елшiлер мен саудагерлердi Шыңғыс хан зор құрметпен күтiп алды және жауап ретiнде өз өкiлдерi мен сауда керуенiн қоса аттандырды. Дипломаттар да, керуен де негiзiнен Қиыр Шығыспен сауда жасау кеңiстiгiн кеңейу үшiн Шыңғыс ханның агенттерi болуға келiскен хорезмдiктер мен бұхаралықтардан – Мұхаммед II-нiң бодандарынан тұратын. Керуен Хорезмнiң шекарасына жетiп, Сырдария өзенiнiң жағасындағы Отырар қаласына тоқтады. Бұл жерден Үргенiшке бет алмақ болатын. Шах олармен әңгiмелесуге келiсiм бердi. Бiрақ Отырар губернаторы (Иналшық Қайырхан – Ә.Б.) саудагерлердi өлтiрiп, дүние-мүлiктерiн тартып алуға бұйрық жасады (Шахтың құпия тапсырмасымен болса керек). Бұл хабар моңғол императорына жеткенде, ол өз өкiлiн Мұхаммедке жiберiп, одан Отырар губернаторын ұстатып беруiн өтiндi. Мұхаммед бұл өтiнiштi орындамақ түгiлi, елшiсiнiң өзiн өлтiрiп тастады. Елшiнiң жол сiлтеушiсi сақалы күзелгеннен кейiн ғана қайтуға мүмкiндiк алды. Бұл масқаралау болып табылатын. Ендiгi жерде Шыңғыс ханның соғысудан басқа амалы жоқ едi. Дереу құрылтай шақыртып, Түркiстан компаниясының (1218) жоспары жасалды» (Г.В.Вернадский. «Монголы и Русы», 1997, стр 45).

	Шыңғыс хан ғұмырының осы тұсына қарасаңыз, қай бастаухаттан да жоғарыдағыдай әңгiменi көресiз. Бұдан кейiнгi оқиғалар «Қылыш көтерген адам қылыштан өлетiндiгiн» дәлелдеп бердi. Жекелеген билеушiлердiң осындай ел алдындағы жауапсыздығы себеп болмағанда, кiм бiледi, Шыңғыс ханның ұлы жорықтары да болмас па едi. Өйткенi бұл кездерi ұлы қағанның жасы 50-ден асқан болатын (Екiншi дерек бойынша 64-те, бұл жаста алыс шапқыншылық жорыққа шыға қоюы қисынсыздау, сондықтан сенiмсiз – Ә.Б.).

	Иә, тарих ұлы тұлғаны зерттеушiден оның қарсыластары туралы деректердi де қоса зерттеудi талап етедi. Олай болса Шаханов та, Мұртаза Бұлұтай да қызғыштай қоритын, бiр сәттi әлсiздiгiмен Отырардың күйреуiне себепшi болған Иналшық Қайырхан туралы да әңгiмелей кеткенiмiз жөн болар.

	Өткен мақаламызда (Ә.Балқыбек «Шыңғыс хан жайлы шындық неге бiржақты бейнеленуi тиiс?» «Қазақ әдебиетi», 2001, № 21) марқұм, тарихшы Сержан Мұсатайұлы Ақынжановтың «Қазақстанның ортағасырлық тарихындағы қыпшақтар» кiтабынан шежiрешi Жужаниден алынған мына мысалды келтiргенбiз: «615 (1216) жылы... Хорезм шахы Мұхаммед Иемектен шыққан Иакафтанның ұлы түркiстандық Қадырханның тайпасын ойрандауға аттанды» (С.М.Ахинжанов, «Кипчаки в истории средневекового Казахстана», Алматы, 1999, стр 224).

	Отырарда Шыңғыс ханның керуенiн түгелiмен қырдыртқызып тастаған Иналшық Қайырхан осы Қадырхан болатын. Арада 2 жыл өткенде ол өзiнiң кешегi қарсыласы Мұхаммедшахқа нелiктен жағымпаздана қалды, осы жағы түсiнiксiздеу. Әлде бүлiк жасаған бұны бiр рет кешiрiп, қолына Отырардың билiгiн ұстатқан жиенiнiң алдында бiр рет көрiнiп қалғысы келдi ме екен? (Мұртаза Бұлұтайдың мақаласында нағашы мен жиен мәселесi көп көтерiледi – Ә.Б.).

	Адам жанының құпия қалтарыстарынан хабар беретiн осы бiр көлеңкелi тұсқа Әбiлғазы Баһадүр-ханның «Түрiк шежiресiндегi» мына үзiк жарық түсiретiндей: «Отырардың билеушiсi Иналшық Мұхаммед сұлтанның анасының туысқаны едi. Қайырхан есiмiн оған сұлтан берген-дi. Саудагерлер оған өздерiн таныстырып өттi. Бiреуi оны Иналшық ретiнде бiлетiн болғандықтан, Қайырхан демей, бұрынғы есiмiмен атады. Бұл болса, бұған қатты ренжiп, саудагерлердi қамауға бұйрық бердi де, бiрнеше адамның Отырарға тыңшылық етуге келгендiгi туралы сұлтан Мұхаммедке хабар жiбердi» (Абуль-Гази-Багадур-хан, «Родословное древо тюрков. Москва-Ташкент-Бишкек, 1996, стр 61).

	Не деген шыжбыңдық! Бiр ғана Қайырхан деген есiм ешқашан мұсылмандықтың немесе өзгеден биiктiктiң дәлелi бола алмаса керек. Басқа есiмдер де солай. Адам есiмiн саясатқа дәл осылай масқарашылықпен араластыру бұрын-соңды тарихта басқашалай қашан жүз бергенiн еске түсiре алмай дал боласың. Шамасы, бұл оқиға тарихта тiркелген жалғыз дерек болып қалатын болар. Дегенмен, Отырарды Иналшықтың жиенi берген жаңа есiмiнiң құрбаны болды деуге ауыз бармайды. Тым құнсыз баға. Қайырхан үшiн де, Отырар үшiн де.

	Мұртаза Бұлұтай «Оның қолы оңтүстiк аймақтарымыздағы гүлденген 26 қаланы жермен жексен еткен. Бұл шапқыншылар Мажарстаннан Кореяға, Солтүстiк Сiбiрден Арабстанға дейiнгi аумақтағы 900 қаланы, яғни 900 өркениет ошағын құртқан» деп жазады. Және бұл пiкiрiн бiр емес, екi рет қайталайды. Шамасы, Мұртаза Хорезм шахы Мұхаммед әскерлерiмен 1219 жылы болған соғыстың салдарын айтып отырған болар. Осы соғыстан кейiн тас-талқан болып жеңiлген Хорезм әскерлерiнiң қалдықтарын түре қуған моңғолдардың Үндiстан, Кавказ және орыс даласының оңтүстiк өңiрлерiне көктей өтiп кеткендiгi анық. Бiрақ, бұлар негiзiнен ашық далада жүргiзiлген шағын шайқастар ғана болатын. Моңғолдар Шыңғыс ханның көзi тiрiсiнде Орта Азияда ғана бiршама тұрақтап қала алды. Ал Ауған, Үндiстан, Әзiрбайжан мен Грузия, керiсiнше түркi-моңғолдардан емес, әкеден қалған билiктi қалпына келтiргiсi келген сұлтан Жәлеледдиннен, Хорезм шахының ұлынан көп теперiш көрдi.

	Тарихта Шыңғыс хан айтты деп саналатын «Атта отырып ел-жұрттарды жаулап алу оңай да, аттан түсiп оны басқару қиын» деген сөз бар. Жаулап алған жердi басқарып, өз билiгiнде бекем ұстап тұру үшiн қатқыл қол, жүйелi есеп керек. Ендiгi жерде осы қатқыл қол мен жүйелi есеп түркi-моңғолдарды Батыс пен Шығыстың арасындағы байланысшы қылып қойды. Иә, қарап отырсақ, түркi-моңғолдар үшiн жаулап алынған Орта Азияның ауқымы да тарлық етпейтiндей. Тарлық етпейтiнi рас та едi. Бiрақ олар ислам әлемi мен христиан әлемiнiң ортасына сынадай болып қағылғанды. «Бұдан кейiнгi соғыстарға Моңғолия өз еркiмен емес, дүние-жүзiлiк тарих пен саясат оқиғаларының қысымымен тартылды.

	Бұл ел ендi ол соғыстарға қатыспай бейтарап қала алмайтын едi» (Л.Гумилев. «Қиял патшалығын iздеу». Алматы, 1992, 200 бет).

	Мұртаза Бұлұтай Шыңғыс хан бабамыздан қалған Жасаға, яки заңдар жинағына да оң қабақ танытпапты. Жасаның М.Бұлұтай ойлағандай емес, ислам әлемiне бiршама ықпал жасағандығын мына сөздер дәлелдей түссе керек. «Араб жазушысы Ибн Тахрибердидiң жазуы бойынша Египет әмiрi Арташ Жасаны толық зерттеп оқыған. Эссюути сұлтан Бейбарыстың Жасаның заңдары мен қағидаларын Египетте қолдануға ниет еткенiн мәлiмдейдi. Расында да мәмлүктердiң Ас-Сияса деп аталатын зайырлылық (светское) заңы Шыңғыс хан кодекстерiнiң негiзiнде жасалған. Әрине, бұл ерекше жағдай. Мәмлүк билеушiлерiнiң шыққан тегi түркi екендiгi, олардың бiршама уақыт Алтын Ордаға бағынышты (вассал) болып тұрғаны әсер еткен болса керек» (Г.В.Вернадский. «Монголы и Русь», 1997, стр 115-116). Шыңғыс хан Жасасы туралы бiлгiсi келетiндер ол туралы жаңағы үзiндi алынған кiтап пен Эренжен Хара-Даванның «Чингисхан как полководец и его наследие» кiтабынан толығырақ оқып таныса алады. Және Мұртаза Бұлұтай тұжырымынан басқа тұжырымға келетiндiгiне де сенiмдiмiз.

	Абылайдың ақ бурасын, Жамбылдың қызыл жолбарысын бiлмейтiндей, (олардың мұсылман екендiгiне кiм күдiктене алады – Ә.Б.). Мұртаза Бұлұтайдың түркi-моңғолдарға ырымшыл, пұтшыл деп бет алды тиiсе беруiнiң де жөнi жоқ. Мұртаза айтты екен деп қазақ халқы бүкiл халық ауыз әдебиетiн жоққа шығарып тастай алмаса керек. Тарихын да керексiз қылып тастамасы анық. Ал сол Шыңғыс ханның империясын құрғандар негiзiнен қазақ ру-тайпалары болатын. Шыңғыс ханның өзiнiң де түбi түркi екендiгiн Лев Гумилевтiң «Көне түрiктерiнiң» бiрiншi бөлiмi «Ұлы түркi қағанатын» зерделей оқыған жай айқын аңғармақ. Бұл бағытта тереңiрек бiлгiсi келетiн жандарға Өмiрбек Панзарбеков пен Болаттемiр Алтаевтардың «ТУ-ГЮ-Түркүл» атты еңбегiн оқуға кеңес етемiз. Иә, Шыңғыс ханның психикалық ауру емес, керiсiнше сындарлы, сабырлы, досына адал, жауына мәрт кiсi болғандығын ол жүрiп өткен жол, ол кешкен ғұмыр айқын аңғартып жатыр. Басып өткен жорық жолында өзiне деген құрметке ол iлтипатпен жауап берген қалалар сирек болмаған. Шыңғыс хан жайлы кiтаптарды зерделей оқысақ, мұндай деректердiң аз емес екендiгiне сан рет көз жеткiземiз. Ұлы адамның сұңғыла кемеңгерлiгiне тәнтi боламыз. Сөз соңында бiр мақалада Ұлы Адам – кемеңгер бабамыздың ғұмырына жарық түсiретiн деректердi жан-жақты баяндап беру мүмкiн емес екендiгiн айта отырып, ол туралы кемел туынды ендi дүниеге келетiндiгiне сенетiндiгiмiздi айтқымыз келедi.

	2001 жыл.





НАҒАШЫҢ ЕВРЕЙ БОЛСА...




	Менi «Шыңғыс хан бiз секiлдi ХХ ғасырда дүниеге келсе немесе бүгiнгi ХХI ғасырдың тумасы болса, төлқұжатына ұлтын кiм деп жаздыратын едi?» деген сауалдың жауабы қызықтырады. Әрине, көптеген замандастарымның сауалдың бұлай қойылуы дұрыс емес дейтiнiн жақсы бiлемiн. Мейлi, десе дей берсiн. Мен өз қиялымда туған сауалдың жауабын тапсам деген талпыныста қала беремiн.

	Төмендегi әңгiме де, бар болғаны, сол сауалға жауап iздемек көп талпыныстарымның бiрi ғана. Және бұл әңгiме, қызық болғанда, жазушы Борхестен басталмақ.

	Иә, осы Борхестi бүгiнгi әдебиетшi қауымның бiлмейтiнi жоқ. Ең кемi, оның аргентин жазушысы екенiн естiген. Қайсыбiреулерi оның атақты зағип кiтапханашы болғанын да айтып бере алуы мүмкiн. Тiптi, жазушы турасында одан да маңыздырақ, одан да мәндiрек жайттарды тiлге тиек ететiндер арамыздан табылып қалар. Бiздiң де бүгiн осындай қаламгер жайлы маңызы бар-ау деген деректi оқырманға жеткiзсек деген ниетiмiз болып отыр.

	Қалай ойлайсыз, «Гомер» Борхестiң (зағиптығын меңзеп отырмыз – Ә.Б.) ұлты кiм болуы мүмкiн?

	Испан дейсiз бе? Мүмкiн, әбден мүмкiн.

	Өйткенi, оның испан тiлдi әдебиеттiң белдi өкiлдерiнiң бiрi екенiн ешкiм жоққа шығара алмайды. Арамызда оны тiптi Нобель сыйлығына ие болған әйгiлi «Жүз жылдық жалғыздықтың» авторы, Латын Америкасы әдебиетiнiң бейресми ту ұстаушысы Габриэль Гарсиа Маркестен мықты дейтiндер де бар. Ұзын сөздiң қысқасы, Борхес ойы да, бойы да алып Сервантес, қағылез де сезiмтал ақын Лоркалардың тiлiнде қалам тербеген жан. Яғни, Борхестi айтып мақтанса, испан тiлдi жұртшылық мақтануға тиiс. Және мақтануға толық құқықтары да бар.

	Бiрақ бiз айтпақ әңгiме бұл емес. Бiз айтпақ әңгiме Борхестiң өзiн испандық санамайтыны туралы. Бұл жайында жазушының өзi былай дейдi:

	«Кiм өмiрiнiң қайсыбiр сәттерiнде бабаларын iздеумен әуестенбедi дейсiз? Туыстары мен жақындарының бағзы тарихын қиялында танып бiлуге талпынбаған жан әсте жоқ шығар. Мен мұндай iзденiстермен бiрқанша рет әуейiлендiм және өзiмдi еврей сезiнуден әрқашан ләззат табатынмын. Әңгiме, бар болғаны, бетегеден биiк, жусаннан аласа, оңашада отырып алып құр қиялға бататын жанның ойдан шығарған шытырман шырғалаңдары туралы ғана. Мұның Израильдiң беделiне ешқандай нұқсан келтiрмесi анық. Өйткенi, менiң иудейлiгiм Мендельсонның әуендерiндей, сөзi жоқ музыка iспеттi болымсыз, бейкүнә ғана нәрсе ғой. Әйтсе де «Тигель» журналы менiң осы уақытқа дейiн көпшiлiктен «өте зымиян, сұрқия» түрде жасырып келген еврейлiк тегiм туралы әлемге жар салу арқылы, соңғы уақытқа дейiн өткеннен тырбанып iздеген үмiтiмнiң сенiммен қауышып, нық негiзiн табуына септiгiн тигiздi.

	Менiң толық есiмiм – Борхес Асеведо болады. «Росас және оның дәуiрi» атты кiтабының он бесiншi тарауына жасаған түсiндiрмелерiнiң бiрiнде Рамос Мехия сол кездегi Буэнос-Айрес отбасыларының бәрiн санап шығады және олардың бәрi «өз түп-тамырын португал еврейлерiнен алатынын» дәлелдейдi. Тiзiмде Асеведо атты фамилия да бар: менiң семит тектестерге қандай да болмасын қатысым бар екенiн дәлелдейтiн жалғыз дерек осы ғана...» (Хорхе Луис Борхес, «Мен евреймiн», шығармаларының 4 томдық жинағы, «Амфора» баспасы, Санкт-Петербург, 2005 жыл, 493-бет).

	Иә, бұдан кейiн, несi екенiн, қиялыңда әрдайым еврей болуды армандап келген Борхестiң еврейлiктен ат-тонын ала қашатыны бар. Шамасы, бұл оның Карл Маркс, Зигмунд Фрейд, Освальд Шпенглерлермен туысқысы келмейтiнiнен болар. Әлде басқа себеп бар ма?

	Бұл сауалдың жауабы «Мен евреймiн» деп аталатын осы мақаланың соңында жатқан секiлдi:

	«Бiздiң күстанаушылармыз жат тамырларды тек еврейлердiң арасынан ғана табанды түрде iздеуге бейiм. Олар оны финикийлердiң, нумидийлердiң, сақтардың, бабылдықтардың, парсылардың, мысырлықтардың, ғұндардың, вандалдардың, ос-троготтардың, эфиоптардың, иллирийлықтардың, пафлагон-дардың, сарматтардың, мидиялықтардың, оттомандардың, берберлердiң, британдардың, ливиялықтардың, циклоптар мен лапифтердiң арасынан тiптi де iздеп әуре болмайды. Себебi, Александрия, Бабыл, Карфаген мен Мемфистiң айлы түндерi сiзге ешқашан айтулы бабаларыңызды тарту етпек емес: мұндай мүмкiндiк шайырдың иiсi танауыңызды қытықтар Өлi теңiздiң төңiрегiн мекендеген тайпалардың ғана еншiсiне жазылған».

	Бұл үзiндiден Борхестiң қандай да бiр толыққанды тарих тек еврейлерге ғана тән деп есептейтiнiн аңғаруға болады. Интеллектуал Борхестiң өзге халықтармен бiрге сақтар мен ғұндардың ұрпақтарын да (демек, бiздi де – Ә.Б.) келемеждеп отырғанын түйсiнесiз. Борхестiң қиялында өзiн неге еврей ретiнде көргiсi келе беретiндiгiнiң де себебi осы бiр сана түкпiрiндегi бұғыныңқы, бейбiт кейiптегi мақтанышта жатқаны байқалады.

	Иә, Борхес – еврей. Әйтпесе мақаласының тақырыбын «Мен евреймiн» деп айқайлатып қоймас едi ғой. Бәлкiм бұл оның «Бүкiл әлемнiң еврейлерi, бiрiгiңдер!» деген жасырын үндеуге қатқан құпия емеурiн – жауабы болар. «Израиль! Мен де өз балаңмын!» дегенi шығар. Әйтпесе, өзiнiң еврей екенiн бүкiләлем бiлетiн Борхес түгiлi, бiздiң кiм екенiн кешеге дейiн бiлмей келген Машкевичiмiз де жасырмай жайып салған жоқ па! Машкевич тiптi Израильге қаржы-лай көмектесетiнiн де ашық айтты. Әрине Қазақстанда жүрiп тауып жатқан дүниесiнiң есебiнен. Сосын миллиардер Машкевич қана емес, бiлiмпаз Борхес те еврей болып жатса несi айып!

	Ендi еврейдi қойып өзiмiзге бiр сәт оралайық. Шынымды айтайын, тек Борхес емес, менiң де еврей болғым келген. Қиялымда Өлi теңiздiң жағалауына қанша рет бардым екен, ендiгi оған есеп те жоқ болар. Мұса ғалайс-саламның еврей жұртын Мысыр құлдығынан алып шыққан уақыты, Сүлеймен пайғамбардың эротикалық айшықтарға толы махаббат жырлары, пайғамбар iспеттес израиль қойшы ақындарының үрей мен сенiм, қорқыныш пен көрiпкелдiк қатар ұйысқан жүрек жарды сырлары, бұлардың бәрi тек менi емес, талайды тәнтi еткен тарих беттерi, сөз өнерiнiң үздiк парақтары. Еуропа, қос Америка мен Австралияны, бәлкiм басқа құрлықтарды да ұстап тұрған мәдени-рухани тiн, яки тамыр. Әйтеуiр, адамзат тарихының өн бойында тереңге тартқан екi тамыр болса, соның бiрi екенi анық. Яғни, оған қызыға қарамау еш мүмкiн емес. Иә, бала кезiңiзден қызыға оқып өскен «Жүсiп-Зылиха» қисса дастаныңыздың өзi ең алдымен осы еврейдiң топырағына дән болып түсiп, көктеп өнген хикая болса, қызықпасқа, тамсана қара-масқа не шара!

	Бiрақ, амал қанша, қызыға қарағаннан, құмарта iңкәрланғаннан еврей болып кеткен бiз жоқ. Ондағы көзi танадай ару Суламифьтер мұнда да бiр қазақ баласының Сүлеймен болғысы келiп жүргенiнен мүлдем бейхабар екенi, бұл да ендi ешкiмнен қымтанып, қалқалап жасыра алмайтын шындығымыз.

	Дегенмен менiң бәрiбiр еврей болғым келедi. Неге?

	Жауап берейiк. Соңғы кездерi қазақ баспасөзiнде Шыңғыс ханның ұлты кiм болғаны туралы әңгiме қайта өршiп тұр. Кейде дау-дамайлы бұл әңгiменiң жолындағысының бәрiн қопара, қотара көшiрiп келе жатқан даладағы жын секiлдi алып дар мойын құйынға ұқсап кететiнi де бар. Әйтеуiр қорқынышты. Iштей ұлы аруақты мазалап жатқанымыздың түбi жақсылықпен тезiрек бiтсе едi деп тiлейсiң. Амал қанша, даудың ұшығына шығар емеспiз.

	Мiне осы Шыңғыс хан жайлы даудың оянуына еврей бауыр, егер Шыңғыс ханның шешесi еврей болса, бiр мысқал да мүмкiндiк бермес-тi. Бiрден шешесi еврей, демек өзi де еврей дер едi. Иемденiп алып, бүкiл әлемге ұлықтар едi.

	Ал бiзде ше?

	Байғұс басымыз Шыңғыс ханды шешесi қазақ қоңыраттың қызы болғанына қарамай, қаншадан берi кеудесiнен керi итерiп келемiз. Қайсыбiр бiлгiштердiң тiптi Шыңғыс ханның бiзге еш-қандай қатысы жоқ деп кесiп айтқысы да келедi. Ал Шыңғыс ханды әкесi жағынан қазаққа, түркiге тартқысы келетiн талпыныстарға ешқандай назар аударғылары келмейтiн қыңырлықтары және бар.

	«Япыр-ау,– дейсiң iштей, егер қазақ еврейдiң жолын ұстанғанда (еврейде еврей анасының баласы еврей болып саналады, ал әкесi еврей болғанымен шешесi еврей болмаса, ондай ұл-қыздың израиль ұрпағы болып саналуға қақысы жоқ – Ә.Б.) Шыңғыс ханның қазақ екенiне титтей де күмән-күдiк болмас едi ғой, ал бiз еврей емес, қазақпыз деп осынша бұлқан-талқан болудың жөнi бар ма? Әлде қоңырат қазақтың тайпасы емес пе? Егер ғайыптан тайып осылай бола қалса, онда керей, найман, жалайырлардың да қазақ бол-мағаны да. Сонда қазақ боп Шыңғыс ханды жатсынып жатқан қазақтарың кiмдер?

	Иә, айттым ғой, менiң еврей болғым келедi. Өйткенi, Шыңғыс хан туралы даудан тек еврей болып қана құтыла алатынымызды жақсы бiлемiн.

	Борхес дұрыс байқаған. Ол «Александрия, Бабыл, Карфаген мен Мемфистiң айлы түндерi сiзге ешқашан айтулы бабала-рыңызды тарту етпек емес: мұндай мүмкiндiк шайырдың иiсi танауыңды қытықтар Өлi теңiздiң төңiрегiн мекендеген тайпалардың ғана еншiсiне жазылған» дейдi. Ал менiң ұлы бабаларыңнан жұрдай қылатын халықтар мен тарихи өңiрлердiң тiзiмiне Борхестiң соңын ала өзiмiздiң Ұлы Даланы да қосқым бар. Өйткенi, ұлы бабаларымен мақтана бiлу парасаты, баласының белi ғана емес, қызының да құрсағынан шыққан әрбiр ұлын қадiрлей бiлу даналығы тек еврей бауырдың ғана талайына жазылған несiбе. Олардың ұлы халық болатыны да сондықтан.

	Әлем бiлетiн Борхес «Мен евреймiн» дейдi.

	2006 жыл.





ШЫҢҒЫС ХАН ТЫҢДАҒАН ЖЫРДЫҢ ШЫНДЫҒЫ




	Көрiпкел кiтаптар. Кейде менiң қиялымда мынандай ой көрiнiс бередi. Өзiмдi жиырмадан асар-аспас жасында әлемдi қалай жаулаймын деп алқынған Александр Македонскиймен де, құйттай ғана Корсикасына тәуелсiздiк алып беремiн деп жүрiп, алып Еуропаның даму бағытын мүлдем жаңа арнаға қалай бұрып жiбергенiн аңғармай қалған Наполеон Бонапартпен де емiн-еркiн тiлдесiп, әңгiмелесе алатындай сезiнiп кетемiн. Әрине, Ескендiрмен (Александрдың қазақшасы) арамызда бiрнеше мыңжыл, Наполеонмен ортамызда екi-үш ғасыр уақыт жатқан болса да. Нелiктен? Бәлкiм, бұл олардың ғұмырбаяндарына қатысты дүниелердi бала кезiмнен жата-жастана, iндете оқығандығымнан болар? Өмiрлерiнiң басты кезеңдерiмен жақсы таныстығымнан шығар? Мүмкiн. Бәрi мүмкiн.

	Дегенмен менiң қиялым бұл сауалға басқашалау жауап бергендi дұрыс көредi. Және бiр қызығы, бұл жауаптың мазмұны бүгiнгi күнi әлдекiмдер татар дәмi түгесiлер сәт ендiгi тақалып қалды деп шуласып жүрген ұлы мәртебелi кiтапқа барып тiреледi. Мен олардың, болашақ ұлы жаһангерлердiң, балаң қиялына салмақ салып, балғын рухтарын қатайтуына себепшi болған көнекөз жәдiгерлердi бiлетiн болып шығамын. Иә, Ескендiрдiң темiрқазығы философтар атасы атанған Аристотельдiң өзi мәтiнiн қағазға түсiрiп, кiтап қып түптеп берiптi-мiс делiнетiн Гомердiң «Илиадасы» болғаны белгiлi. Александр бүкiл саналы ғұмырында осы жырдың қаһармандарының бiрi, пенде баласының келер ұрпаққа белгiсiз мимырт та мамыражай тiршiлiгiнен гөрi қысқа да болса ел есiнде мәңгiлiк сақталып қалар даңқты тағдырды қалаған Ахиллге елiктеп өттi. Наполеонның сүйiктi ақыны да осы Гомер, оның «Илиадасы» мен «Одиссеясы» болды. Наполеон соғыста ерлiк көрсеткен жауынгерлерi мен қолбасшыларын «Илиаданың» ержүрек батырларымен шендестiре отырып мадақтаса, қаһарман-дарының iзiмен Кiшi Азия жағалауына түсiп, Ахилл қабiрiнiң басында оның рухына бағыштап жарыс өткiзген Александрдың сөзiн тарихшы Плутарх былай деп жеткiзедi:

	«... Ол Ахиллдi бақытты адам санайтынын, көзi тiрiсiнде қасында жан досы, өлгесiн даңқын әлемнiң төрт бұрышына түгел жаяр ұлы жыршысы болғандығын айтты» (Плутарх, «Избранные жизнеописания», Москва, 1987, 2 том, 375-бет). Бүгiнде жиырманың о жақ, бер жағында Ахиллдiң жасындай ғұмырына тамсана толғанған осы Александрды да бүкiл әлем бiледi. Тағдырына тек грек Плутарх қана тамсанып қойған жоқ, парсының Жәмиi, қазақтың Абайы секiлдi ұлы ақындарда оның аңызға ұласқан өмiрiнен алып жыр-дастандар жазды. Осылайша, ұлы дастан ұлы тағдырды дүниеге алып келдi. «Илиаданың» жолдарында бала Александрдың болашағы болжанды, ұлы арманының айнымас бағдаршамы iспеттi темiрқазығы жоғарыға көтерiлдi.

	Иә, адамзат баласы тудырған ұлы рухани дүниелердiң iшiнде, санаулы болса да көрiпкел кiтаптар да ұшырасып қалады. Олар аз, бiрақ бар. Бұл анық. Және олар сенi әрдайым қиыс баспа, мен болжаған, мен нұсқаған жолмен ғана жүр деп жетектеп отырады. Жан қиналғанда ерiксiз сол кiтаптарға қолыңды созасың.

	Дала дастанына мадақ. Тарих ұлы жаһангерлер ретiнде тек македондық Александр мен корсикалық Наполеонды ғана бiлмейдi, олардың қатарында бiздiң Ұлы Даланың перзенттерi де ұшырасып қалады. Және олардың iшiндегi бiрегейi әлемге аты жайылған айбарлы Шыңғыс хан екендiгiне ешкiм де шәк келтiре қоймас. Демек, Шыңғыс хандай айтулы тұлғаны тарих сахнасына алып шыққан, оның тағдырын болжап, болашағына көрiпкелдiк жасаған Гомердiң «Илиадасына» бергiсiз ғажайып дастанның тереңiне үңiлмесең, сырын аша бермес бiздiң далада да болғандығы ғой. Иә, болған. Болмауы мүмкiн емес. Бiрақ ол дастанның қай дәуiрдiң оқиғаларын жырлап, алғаш рет қай ұлы жыршының жүрегiнен жарып шыққандығы беймәлiм. Тек болжам жасауға ғана болады.

	Құдайға шүкiр, түркi, оның iшiнде қазақ халқы батырлық дастандарға кенде емес. Олардың арасында бүкiл түркiге ортақ желiлерге құрылған жырлар да ұшырасып қалады. Егер Шыңғыс ханның тамыры ғұндардан барып қосылатын түркi мен моңғолдың iргесi сөгiле қоймаған дәуiрде өмiр сүргенiн ескерсек, таңдаудың қатары таң атар алдындағы аспан жұлдыздарындай сирей түсетiнi де анық. Және бiз осы қадiрлi аздың iшiнен бiреуге ғана тоқталуымыз, онымен ұлы қағанның тағдырын байланыстыруға тиiстiмiз. Сонымен ол дастан, бала Темiжүннiң болашағына сәулесiн түсiрген жұлдызды дастан қай дастан болуы мүмкiн?

	Түйсiгiмiз бiзге бұл дастан жыр мен күйдiң атасы саналатын, түгел түркi төбесiне көтерiп ұлықтайтын абыз Қорқыт бiрiншi болып жырлап едi дейтiн «Алпамыс батыр» хикаясы болуы керек дейдi. Иә. сол, «Қорқыт ата кiтабындағы» Бәмсi-Байрақ немесе бiзге Алпамыс есiмiмен белгiлi батыр туралы тараулар



	кезiнде қаған Шыңғыс бала кезiнен талай рет елiтiп, елiге тыңдаған жыр жауһары болған. Есукей баһадүрдiң баласы мазмұнына үңiлiп ойын, екпiнiне қарап бойын түзеген дала дастанының бұдан басқа жыр үлгiсi болуы мүмкiн де емес секiлдi. Өйткенi, қыңыр пайымды қиып түсетiн қисын да, құр долбарды көтермейтiн тарихи деректердiң өзара үйлесiп қиюласуы да осыған мегзейдi.

	Түйсiк санамызға сәулесiн түсiрген болжамымызды дәлелдеу үшiн әңгiменi алдымен қарапайым оқырғанға да ұғынықты тұстан бастайық. Дастан:



	– Бұрынғы өткен заманда

	... Жиделi Байсын жерiнде

	Қоңырат деген елiнде,



	– деп басталатыны қай-қай сауатты оқырманға да мәлiм. Демек, дастанның бүгiнде татар, башқұрт, өзбек, қарақалпақпен бiрге қазақ халқының да құрамына кiрiп отырған қоңырат тайпасының тарихына қатысты болғандығы. Егер Шыңғыс ханның әжесi де, анасы да, сүйген жары Бөрте де қоңырат тайпасынан екенiн ескерсек, ұлы жаһангерлердiң нағашы жұртының өткенiне қатысты бұл дастаннан хабарсыз болуы әсте мүмкiн емес. Тарихи деректер Шыңғыстың анасы Уәлiн құймақұлақ, ауызекi әңгiмеге шебер, жыр-дастанды көп бiлетiн шешен кiсi едi деседi. Яғни, Шыңғыс хан бұл жырды анасының аузынан немесе қайынжұртындағы жыршылардың бiрiнен естуi шындыққа әбден саяды. Шыңғыс ханның талайды тәндi еткен адами болмысының қалыптасып, айтулы тарихи тұлғаға айналуына бұл дастанның сiңiрген үлесi зор екенi, түркi-моңғолдың тектi ұлының кейiнгi тағдырынан да жақсы аңғарылады. Македондық Ескендiрге «Илиада» қаһарманы Ахилл қалай әсер етсе, далалық Шыңғыс қағанға да Бәмсi-Байрақ немесе Алпамыс бейнесi елiктеуге лайық сондай жасампаз үлгi бола алды деуiмiзге әбден қақымыз бар. Ендi жыр кейiпкерi мен қаған болмаса арасындағы өзара ұқсастықтарға қысқаша ғана зер салып кетейiк.

	Досқа адалдық, опасыздықты кешiрмеу, қадiрi сiңсе, қарадан шықса да құрмет көрсетiп, ұлықтау – бұлардың бәрi Шыңғыс ханның бойынан көрiнетiн дара қасиеттердiң бiр парасы ғана. Мiне, осы қасиеттердiң бәрi дастандағы Алпамыстың да жақсы қырлары ретiнде ерекшеленiп тұрады. Оның өзiн құтқарғаны, қиын күнде көмек қолын созғаны үшiн қойшы Кейқуатты өзi шауып алған қалмақ елiне патша қылып сайлауы, ой-өрiсi лайық болса, «қарадан да хан шығады» дегендiк емес пе!

	Жырда бұл сәт:



	Патша болды Кейқуат,

	Қалмақтың қалың елiне.

	Әдiлдiгiн жүргiздi

	Ешкiмнiң көнбей ебiне.

	Бақ қонарда жiгiтке

	Азы не, сiрә, көбi не?!



	– деп суреттеледi.

	Осындай «қарадан шығып хан болған» жiгiттер Шыңғыс ханның төңiрегiнде де жетерлiк-тi.

	Осы арада жырдағы батырға да, тарихтағы қағанға да ортақ сүйген жарға адалдықты да айта кеткен жөн секiлдi. Темiжүн атастырып алған жары Бөртенiң жау қолында кеткенiне өзгенi емес өзiн кiнәлайды.



	Жау меркiттер әлек сап,

	Жаралады жанымды,

	Жапа еттi жарымды,

	Асыл тұтар арымды,



	– деп толғанады («Моңғолдың құпия шежiресi», «Өнер» баспасы, Алматы, 1998 жыл, 53-бет). Жарын «Асыл тұтар арым» деп қадiрлейдi. Бiраз уақыт өткесiн, әскер жинап барып, қайта тартып алғаннан кейiн де сүйiктiсiнiң көңiлiне кiрбiң, жанына жара түсiретiн кесiр сөздi отыз екi тiстiң арасынан шығармай, өзiн тыйып ұстайды. Осындай жар сезiмiне берiктiк дастанда да бар. Әрине, бұлардың бәрi оқырманға мәлiм жайттар болғасын тоқталмасақ та болады.

	Ал опасыздықты кешiрмеуге, уәдеге берiктiкке келетiн болсақ, «Қорқыт ата кiтабында» Бәмсi-Байрақ өзiн Қазан ханға қарсы бүлiкке қатысуға көндiрмек болып алдап шақырып алған сыртқы оғыздардың көсемi Аруздың қолынан қаза табады. Егер өлiмнен қорқып, өзара бүлiк жасауға, оған Бәмсi-Байрақты да тартуға уағдаласқан сырт оғыз бектерiнiң дегенiне көнсе, аман қалуына болар едi, бiрақ батыр «Жаным – арымның садағасы» деп Қазан ханға адал екенiн айтып тұрып алады. Ақыры, дегенiне көндiре алмағасын, Аруз денесiне қылышпен салған жарадан қансырап мерт болады. Осындай антына адалдық, оны өзгелерден де барынша талап ету – Шыңғыс хан өмiрiнiң де қай кезеңiнде болмасын көрiнiс беретiн игi қасиеттердiң бiрi.

	Кiм бiледi, өмiрiнiң қысылтаяң сәттерiнде, ал мұндай бұралаң шақтардың оның тағдырында аз болмағандығы анық, бозбала Темiжүн, болашақ Шыңғыс қаған «Алпамыс батыр» жырының қайсыбiр тұстарын еске алып, өзiн-өзi қайраған, өзiн-өзi қамшылаған болар-ау!

	Қалай дегенмен де осы жырдың бiзге беймәлiм көнекөз нұсқаларының бiрiмен Шыңғыс ханның таныс болғандығы ешқандай күмән тудырмайды. Неге?

	Бiз бұл сауалға да жауап беруге талпынамыз. Болжамымыздың растығына дауы болуы мүмкiн қандай да бiр бiлiктi, бiлiмдi оқырман назарына ұсынар қисынымыздың негiзгi бөлiгiне осы сауалға жауап барысында тоқталамыз.

	Күдiк пен кiлт. Сонымен көзi қарақты, бұл тақырыпта өзiндiк түйгенi болуы мүмкiн оқырманның бiздiң болжамымыздың ақиқаттығына қандай кiнәраттар тағуы мүмкiн?

	Бiздiңше, бiрiншi тағылар айып мынандай болуға тиiс:

	Қоңыраттар Орта Азия мен бүгiнгi қазақ даласына тек моңғол шапқыншылығынан емес, Шыңғыс хан әскерiмен бiрге ХIII ғасырда ғана келiп, қоныстанды. Оған дейiн олар Шыңғыс ханды ақ киiзге көтерiп, қаған сайлауға атсалысқан моңғол тектес тайпа ретiнде белгiлi болатын (Әбiлғазы, «Түрiк шежiресi», «Ана тiлi», 2006ж. 44-бет). Уақыт өте келе түркiленген моңғол нәсiл тайпаның түгел түркiге ортақ деуге келетiн дастанды иемденуге қандай қақысы бар?

	Екiншi кiнә былай сұлбалануы мүмкiн:

	«Қорқыт ата кiтабындағы» Бәмсi-Байрақ туралы тараулар оғыз-қимақ заманынан сыр шертедi. Бұл – ең берi дегенде IХ-ХI ғасырлар. Демек, «Кiтаптағы» Бәмсi-Байрақ туралы хикаялар мен Алпамыс батыр жырын өзара байланыстырудың еш қисыны жоқ. Сырдың бойында алғаш Қорқыт ата жырлады деген дастанды кезiнде алыс Моңғолиядағы Шыңғыс хан бала кезiнен естiп өсiп едi деген қисынға иә ақымақ, иә ана сүтi аузынан кеппеген сәби ғана иланады.

	Бiзге үшiншi айыптың нобайы да мәлiм:

	Жырдағы Жиделi Байсын қазiргi Өзбекстанның иелiгiнде. Ал Бәмсi-Байрақты жырлаған Қорқыт ата мен Бәмсi-Байрақтың сүйiктi жары Гүлбаршын немесе Баршын жатыр делiнетiн жерлер бүгiнгi Қазастанның Қызылорда облысына қарасты территорияда. Бұл өңiрлерге моңғол шапқыншылығы тұсында келген қоңыраттардың осы өңiрде бұрыннан айтылып жүрген тарихи хикая кейiпкерiн өзiнiң тайпалық қаһарманына айналдырып, иемденiп қалған болуы ғана мүмкiн.

	Иә, бұл айыптаулардың қайсысының болсын, анау-мынау солқылдақ болжамның күлiн көкке ұшыруға қауқары әбден жетерлiк. Дегенмен бiз өз болжамымыздың растығын дәлелдеуге мүмкiндiк беретiн негiзгi қисынымыздан ешқандай да бас тартпаймыз.

	Ең бiрiншi сүйенер дәйегiмiз, бiз қоңырат тайпасы немесе оның құрамына кейiннен кiрген қайсыбір жекелеген рулар Сыр бойында IХ-Х ғасырларда-ақ тiршiлiк еткен деген пiкiрдi алға тартамыз. Олардың мұнда Алтай асып, Ертiс жағалап жеткенi де тарих үшiн жасырын жайттар емес. Мiне, осы тайпалар немесе жекелеген рулар кейiн оғыз-қимақ ұлысының iргетасын қалауға атсалысқан едi. Бiр ғажабы, ортағасырлық деректер Бәмсi-Байрақ немесе Алпамыс батыр туралы жырды тек қоңырат тайпасы емес, олармен қашаннан тағдыры еншiлес, құрамына Шыңғыс ханның бөржiген руы енетiн қияттардың да батырлық жыры ретiнде тануға мүмкiндiк бередi.

	Солай, деректерге сүйенсек, Шыңғыс ханның арғы ата-бабалары да IХ ғасырдың аяғы, Х ғасырдың басында қоңыраттармен бiрге берiсi Қаратау, Қазығұрт, арысы Аралдың жағасына дейiнгi аралықты мекендеген болып шығады. Асылы, бұл екi тайпа да IХ ғасырдың орта тұсында, дәлiрек айтқанда, 840 жылы Енисей қырғыздары тарапынан жасалған шапқыншылықтан кейiн ес жимастай болып есеңгiреген ұйғыр қағанатының құрамына кiрген әртектi тайпалардың қатарынан болса керек. Бiр жағынан жау, бiр жағынан жұт қысып әбден жүдеген тайпалар алдымен Ертiс өзенiнiң бойында, одан Қаратау, Қазығұрт өңiрiне қарай жылжиды. Әбiлғазының «Түрiк шежiресiнде» осы оқиғалар жаңғырығы моңғолдардың татарлар мен қырғыздардың бiрлескен шабуылынан күйрей жеңiлiп, Қиян мен Нүкүздiң «Ергене көнге» қашып тығылуын баяндайтын тұстаран аңғарылатын секiлдi. Демек, әйгiлi «Ергене-көндi» осы тайпалар алғаш баспаналаған Алтай немесе кейiн еркiн көсiлiп жайлаған Қаратау мен Қазығұрт аралығынан iздеуге болады деген сөз.

	Әрине, бұл тайпалардың таза түркi тiлiнде сөйлемегендiгi де анық. Ортағасырлық қыпшақтар тарихы туралы сүбелi еңбек жазған марқұм Сержан Ақынжанов (1939–1991) оларды моңғол мен түркi тiлi аралығындағы өтпелi тiлде сөйлеген деген пiкiрге қосылатынын айтады. Бiр жағы қидан және екiншi жағы қырғыз бен татарлардың бiрлескен шапқыншылығынан кейiн екi бағыттан келiп Ертiстiң бойында басы тоғысқан бұл босқын тайпалар моңғолша қай немесе араб, парсы бастаухаттарындағыша қимақ деген атаумен өзара тайпалар бiрлестiгiн құрады. Кейiн, жоғарыда айтқанымыздай, оғыз-қимақ немесе оғыз-қай ұлысының құрамына енiп, бiршама уақыт мамыражай күй кешуге мүмкiндiк алады. Әуелбек Қоңыратбаевтың «Қорқыт ата кiтабына» жазған алғыс сөзiн де осы қайларды қоңыраттар деп тұжыратын пiкiр бар («Қорқыт ата кiтабы», «Жазушы», 1986 ж., 6-бет). Бұлай болуы да әбден мүмкiн. Өйткенi, қай этнонимiнiң моңғол тiлiнде жылан деген мағынаны бiлдiретiнiн Сержан Ақынжанов барынша жан-жақты талдап жазған («Кыпчаки в истории средневекового Казахстана», Алматы, «Ғылым» баспасы, 1999 ж., 111-112-беттер) болатын. Қоңыраттардың жыланды кие тұтқандығы «Алпамыс батыр» жырында да аңғарылып қалады. Мысалы, Алпамыс батырдың Тайшық ханның артынан аттанайын деп тұрған тұсында:



	Тайшық алған жылқыңның

	Ал артынан кетейiн.

	Шаһимардан жар болса,

	Артынан қуып жетейiн.

	Жете алмасам, жан ата,

	Жылап жүрiп өтейiн!



	– деп толғанатыны бар («Қазақ эпостары», «Көшпендiлер» баспасы, Алматы, 2007 ж., 44-бет).

	Осы үзiндiдегi Шаһимардан араб, парсыдан келген жыландар патшасы туралы ертегiнiң бас кейiпкерi, яғни, жыландар патшасының есiмi болып табылады. Мұны байырғы моңғолдық киелi жылан ұғымының жергiлiктi жердiң түсiнiгiнде қайта өңделген көшiрмелiк нұсқасы деп түсiнгенiмiз жөн. Демек, моңғолға еш қатысы жоқ деп айтылатын «Алпамыс батыр» жырынан да қоңыраттардың өздерiнiң байырғы тайпалық атауларын, оның мағынасын әлi ұмыта қоймағанын аңғаруымызға болады. Ал Өзбекстандағы бүгінгі қоңыраттар арасында жылантаңбалы деп аталатын үлкен атаның бар екендігі бұл сөзімізге тіпті де жан бітіре түсетіндей. Солай, қоңыраттар тайпасының құрамында жыланды кие тұтқан рудың болғандығын ешкім жоққа шығара алмайды.

	Дегенмен «қай» этнонимi қоңыраттан гөрi қият тайпасының атауына көбiрек жанасатынын да ескерте кеткiмiз бар. Бұл тайпалық атауды моңғолшадан қазақшаға аударғанда қайлар деп оқуға болады. Мұндағы «қай» түбiрi болса, «т» әрпi көптiк жалғауы мағынасын бiлдiредi. Кiм бiледi. Ергене-көннен шықты делiнетiн тайпалардың арасында қият пен қоңырат тайпалары қатар аталатынын ескерсек, олардың о баста бiр тайпаның белдi екi руы болуы да әбден мүмкiн ғой.

	Сонымен «Алпамыс батыр» жырына қайта оралайық. «Қорқыт ата кiтабында» оғыз-қимақ атауы түбiрiмен жоқ, мұндағы ұлыстың қазығы болған тайпалар сыртқы оғыз және iшкi оғыздарды қимақ яки қай тайпалары бiрлестiгi деп түсiнген жөн секiлдi. Оғыз-қимақ ұлысынан бас батыры Бәмсi-Байрақ, яғни, Алпамыс бүлiкшiлiктi бастаған өз тайпаластарының қолынан өледi де, бұдан кейiнгi оқиғалар барысы оғыз-қимақ ұлысының бүлiнуiне әкелiп соғады. Осы бүлiншiлiктiң ақыры қай-қоңырат немесе қай-қият тайпаларының өздерiнiң байырғы атамекендерiне қайта бет бұруына себепшi болды ма, болмады ма, ол жағын дөп басып айта алмаймыз. Дегенмен Шыңғыс хан заманында, сонау Моңғолияда, осы екi тайпаның ең алдымен тарих сахнасына шығуы оқиғалар барысының бiз ойлағандай бағытта дамығандығынан хабар беретiндей. Бiрақ олар ендiгi моңғол нәсiлдi емес, жартылай, бәлкiм, тұтасымен түркiленген еркiндiк сүйер Ұлы Дала тайпалары едi. Олар Сыр бойына кiрiптарлықпен барған алғашқы сапарларынан естелiк ретiнде өр де ер Бәмсi-Байрақ немесе Алпамыс батыр жайлы жырды алып қайтқан-ды. Бiздiң бала Темiжүн, болашақ қаған Шыңғыс бұл дастанды бала кезiнен бiлiп өстi, оның мазмұнынан ойына қуат алып, санасына нұр сiңiрдi дейтiнiмiз сондықтан.



	P.S.

	Бiзге анау бiр жылдары Шыңғыс хан тақырыбы тек қазақты ғана қызықтыратындай болып көрiнетiн-дi. Зиялыларымыздың екi жақ болып бөлiнiп осы мәселеде ымырасыз айтысқа бой ұрғандары да есiмiзден шыға қойған жоқ.

	Сөйтсек, олай емес екен. Шыңғыс хан моңғол, қазақты былай қойғанда жапон, бурят пен тува, алыс Америкадағы үлкен тарихтан хабары жоқ секiлдi сезiлетiн коммерциялық кино өкiлдерi үшiн де қажеттiлiгi бар тұлға болып шықты. Рас, қайбiреулерiнiкi сұранысқа ие өтiмдi тақырыптан кезегi өтiп кетпей тұрғанда дүние тауып қалсақ деген шабылыс. Шаршаған, шалдыққан күнi қала бермек. Бiрақ Шыңғыс хан мұрасына саяси тұрғыдан қарап, оны болашақ геосаяси ұстанымдарының негiзi бағытына айналдырсақ деген ниеттегiлердiң дар екендiгi де аңғарылып қалады. Әсiресе орыс пен ханзулар тарапынан. Ресей ХХ ғасырдың басында күресiнге тайсалғандай болған Еуропа идеясын қайта қолына ала бастады. Бұл идея бойынша Шыңғыс хан империясының тарихи мұрагерi бүгiн қайта күшiне ене бастаған Ресей империясы болып табылады. Ол бiр кездегi Шыңғыс хан қағанатына қараған ұлыстарды қайта құшағына алып, аға халықтың салиқалы рөлiн атқармақ ниетте. Бүгiнде кiтап дүкендерi орыс тарихшыларының бiздi түркiлер ешқашан ренжiткен емес, қайта қысылтаң күнде қол ұшын созып отырды, ендiгi жерде бiз де оларға ықыластарына ықыласпен жауап беруiмiз керек деген мазмұндағы кiтаптарына толы. Бiр қарағанда жақсы-ақ құбылыс. Бiрақ... Ыстық ықыласқа буыны босаған адамда әл қала ма?.. Ал ол ықылас алдамшы, көзбайлау ықылас болып шықса ше? ... Сосын түркiге бiткен тектiлiк опырып жеп үйренген орыстан табыла қояр ма екен?..

	Шыңғыс ханға қатысты қытай сериялы екi телеарнамызда жарыса көрсетiлдi. Бәрi дұрыс секiлдi. Аждаһа елiнiң киногерлерi қолда бар деректердi сарқа пайдаланғаны байқалады. Бұра тарту және аңғарылмайды... Бiрақ... Олар Шыңғыс ханды өз мемлекеттерiнiң тарихындағы қадаулы тұлғалардың бiрi ретiнде танитындықтарын ашық аңғартты. Кiтап өртеп, Қытай қорғанын салдырумен аты шыққан әйгiлi Ши Ши хуанди патшаның қатарына апарып қойды. Моңғолды қытайға қарайтын көп ұлттың бiрi ретiнде ғана санайтындықтарын жасырмады. Шыңғыс хан империясын құрған түркi-моңғолдық тарихты өзiмiздiң өткенiмiз деп отыр. Демек, жерiн де өзiнiкi санайды. Болашақта бұл емеурiннiң аясына Орта Азия мен Қазақстан Ресеймен қоса тұтас кiрiп кетуi мүмкiн...

	Иә, екi жағымыздағы қос алып ел Шыңғыс хан мұрасын басты геосаяси һәм идеологиялық карта ретiнде ойнатуға бет алды. Бiздiң қолымызда не бар? Зиялыларымыз сонау Мысырды қорғаған қыпшақ Бейбарыстың Ұлы Даланың аманатын арқалап барған найман Кетбұғыны аппақ сақалын қанға бояп өлтiргенiне масаттанып жүре берер ме екен? Әлде бiз де бiр жақтан орыс, екiншi жақтан қытай ағайын жарқын беттерiн жырымдап көшiрiп алып жатқан төл тарихымызды түгендеуге кiрiсемiз бе?

	Қазiргi тарихымыз төбесiнен төңкерiлiп тұр.

	Қорқынышты.





МӘҢГІЛІК МАХАББАТ ЖЫРЫ




	Арда ағам Ислам Әбішевке арнаймын.





БУДДА БIРДЕ ДҮНИЕГЕ КЕЛГЕНДЕ


	Дастанға детектив көзiмен қарасақ



	«Қозы Көрпеш – Баян сұлу» жырын алғаш тудырған ақын, бiзге жеткен кейiнгi нұсқаларды жырлаған әрiптестерiндей емес, өзi пайдаланып отырған материалды мүлде басқаша түсiнген. Екi ғашықтың қайғы-қасiретке толы мұңлы хикаясы түбi сәттi, қуанышпен аяқталатындығына оның ешқандай күмәнi болмаған десе де болады.

	Бiздiң мұндай «бүйректен сирақ шығару» iспеттi батыл болжам пiкiрге келуiмiзге не себеп? Мазмұны оғаштау осындай әңгiме айтуымыздың өзiмен-ақ бiз Ұлы Дала даналығы тудырған ғажайып махаббат дастанының құнын түсiруге тырысып отырған жоқпыз ба?

	Олай болса, мұнымыз күпiрлiк болады ғой.

	Жоқ,бiздiңше, тiптен де олай емес. Ойымызды жеткiзу үшiн болжамымызға тиянақ болар дәлел-дәйектерiмiздi ретiмен ортаға салуға тырысып көрейiк. Жоғарыдағыдай жорамалға иек артуымызға не себеп болғандығы да сонда анықтала түсер.

	Иә, бүгiнгi той-домалақ, қуанышқа бас қосқан отырыс-жиындарда:



	– Сейфiл-Мәлiк, Жамалдай

	Бейнетiңе көнсем-ай.

	Қозы Көрпеш, Баяндай

	Бiр молада өлсем-ай!



	– деген жыр жолдарын (Әсеттiң «Iнжу-маржан» әнiнен) сiз де, бiз де жиi-жиi естiп жүрмiз.

	Соңғы екi жол, тұтас алғандағы «Қозы Көрпеш – Баян сұлу» жыры ғана емес, оның кейiпкерлерiнiң есiмдерiнiң өзi де асқақ махаббат сезiмiнiң халықтық асыл үлгiлерiне айналып кеткендiгiн айғақтап тұр. Iштей берiк сүйiспеншiлiктiң байламы, дегенiне жетпей тоқтамайтын ғашықтықтың асыл сертi болса осындай-ақ болар дейсiң. Осындай махаббат дастанын тудырған халықтың кемеңгерлігіне риза боласың. Ғасырлар қойнауында кемелiне келiп, толысқан осындай дүниенi өзiңнiң басқа бағытта түсiндiргiң келетiндiгiңе бiр сәт жүрексiнесiң де...

	Дегенмен сен бүгiнгi ұрпақтары естiп жүргендей емес, дастанды Ұлы Дала төсiнде алғаш тыңдау бақытына ие болған ата-бабаларының жыр мазмұнын бұлардан мүлдем басқа қырынан танығанына сенiмдiсiң.

	Рас, жырдың қай заманға, қай ғасырдың еншiсiне тиесiлi екендiгi әлi күнге дәл анықталған жоқ. Жуық арада анықтала қоюы да екiталай. Бұл мәселемен анау жылдары абыз ғұламамыз Әлкей Марғұланның бас қатырғаны белгiлi. Бүгiнгi тарихымызды түгендесек деп маңдайларын тауға да, тасқа да ұрып жүргенСейіт Қасқабасов, Қойшығара Салғараұлы секiлдi ағаларымыздың да бiраз еңбектенгендерi мәлiм.

	Ең бастысы, зерттеушiлердiң бәрi де жырдың дала төсiне ислам келгенге дейiннен көп бұрын пайда болғандығына күдiк келтiрмейдi.

	Мiне, осы арада бiз жыр кейiпкерлерi мен оларға махаббат дастаны арқылы мәңгiлiк ғұмыр сыйлаған алғашқы ақынның қандай сенiмге бас игендiгiн анықтау қажеттiгiн алға тартамыз. Өйткенi, дiн дегенiмiз – жеке адамның, халықтың дүниетанымын қалыптастыратын рухани күш. Олай болса, бiз iздеп отырған дiн қандай дiн болуы мүмкiн? Дала төсiндегi дәстүрлi Тәңiршiлдiк пе? Манихейшiлдiк пе? Бәлкiм, өзi уақыт өте келе Ницшенiң кейiпкерiне айналған ирандық Зәрдәшттiң, яки Заратустраның iлiмi болар?

	Жырдың кiлтiн табу үшiн алғашқы ақынның ұстанған сенiмiн бiлу қалайда маңызды. Бiздiң пайымдауымызша, бұл дiн адамның өзiне-өзi қол салуына аса қырын қарай қоймаған мамыражай мінез дiн болған сыңайлы. Мұны қазақтың тағы бiр ғажайып махаббат дастаны «Қыз Жiбекте» жыр кейiпкерi Қыз Жiбектiң сүйiктi жары Төлеген Бекежанның қолынан мерт болғаннан кейiн махаббатына адал жан ретiнде өзiне-өзi қол салмай, Төлегеннiң iнiсi Сансызбайға әмеңгерлiк жолымен тиюге келiскенiнен аңғаруға болады. Себебi, бұл кезде Қыз Жiбектiң өзiне-өзi қол жұмсауын дала ақынының қиялы көтергенiмен, дала төсiне емiн-еркiн енiп орныққан исламның шариғаты көтермейтiн-дi. Бiздiңше, «Қозы Көрпеш – Баян сұлу» секiлдi қайғылы аяқталғанда «Қыз Жiбектiң» халық арасында кеңiнен тарала қоюы да неғайбыл болатын.

	Ал «Қозы Көрпеш – Баян сұлу» жыры Далаға ислам дiнi келгеннен көп бұрын пайда болып, жергiлiктi халық санасына тамырын терең бойлатып үлгергенiмен ғана исламның цензуралық құрығынан аман қалды деп долбарлауға болады.

	Сонымен жырдың кейiпкерлерi мен оны алғаш жырлаған ақынның ұстанған сенiмi қандай сенiм болуы мүмкiн? Бiздiңше, бұл Үндiстан топырағында бiздiң дәуiрiмiзге дейiнгi ҮI-Ү ғасырларда пайда болған будда iлiмi болуға тиiс. Тек Будда iлiмiнiң ғана өзiне-өзi қол көтерушiлерге кешiрiммен қарайтыны мәлiм. Тiптi бұл iлiмнiң жапондар ұстанатын дзэн-буддизм тармағында қандай да бiр мақсатты орындау жолында өзiне-өзi қол көтергендердi ұлық тұтатын дәстүрдiң де бар екендiгi жасырын емес. Еске жапон самурайларының бастарына сын сағаты туғанда харакири (өзiн-өзi жарып өлтiру) жасайтындығын түсiрсек те жеткiлiктi.

	Қозыға деген махаббаты жолында өзiн-өзi өлтiруге бел байлаған Баян сұлу күнәсiн тек осы дiн ғана кешiре алмақ. Тiптi, керiсiнше, жаңағы жапондардағы секiлдi бас июге тұрарлық ерлiк, қаһармандық iс деп дәрiптеуi де ықтимал. Егер Қозы Көрпеш пен Баян сұлудың үлкен құрметпен бiр кесенеге жерленгенiн, ол кесененiң осы күнге дейiн сақталғанын жадымызға түсiрсек, кiм бiледi, бұлай болуы да әбден мүмкiн ғой.

	Мiне, дәл осы буддизмнiң Қытай аумағы мен iрiлi-ұсақты Жапон аралдарына аяқ басар алдында бiздiң даламызда бiраз тұрақтағанын бүгiнгi ғылым жоққа шығармайды.

	Олай болса, бiздiң жыр кейiпкерлерi мен оны алғашқы жырлаған ақын ұстанған сенiмдерi бойынша буддашылар болған деген пiкiрiмiздiң де әбден жаны бар болуы мүмкiн. Ал буддашыл ақынның жырды бүгiнгi бiзге мәлiм нұсқаларындағыдан мүлдем басқаша сарынмен аяқтайтындығы да еш жасырын емес.



	САНАСЫ НҰРЛАНҒАН АДАМ ТУРАЛЫ АҢЫЗ



	Бұл аңызды қазақ оқырманына алғаш ұлы Мұхтар Әуезовтiң таныстырғаны белгiлi. Аңыз Солтүстiк Үндiстанның шағын патшалықтарының бiрiнде бiздiң дәуiрiмiзге дейiнгi 566-476 немесе 563-473 жылдар аралығында өмiр сүрген Сиддхартха Гаутама дегеннiң патша отбасында дүниеге келгенiнен басталады. Алаңкөңiл патша өз ұлының дүниенiң қайғы-қасiретiнен бөлектенiп, тек қуаныш пен күлкiнi ғана бiлiп өскенiн қалаған. Патшазаданың бiраз өмiрi осылай қайғы-мұңсыз өткен де болатын. Жары Яшодхара да оған сарай сыртында мүлдем басқа өмiрдiң бар екендiгi туралы тiс жарып айта қоймаған едi. Бiрақ бiрде сарай маңынан сәл жырақтап шығып кеткен ол етi сүйегiне жабысып арыған қарияны, ойбайлай ыңыранған, денесiн дерт меңдеген сырқатты, жұрт азалап жерлеуге алып бара жатқан жансыз мүрденi көрiп қалады. Мiне, осыларды көргеннен кейiн-ақ оның көңiлi нiлдей бұзылған. Өйткенi, жүрегi ояу патша ұлы өзiнiң де түбi осылардай болатынын ұғынған едi. Оны, егер бар пенде тiршiлiгiн осылай аяқтайтын болса, онда өмiрдiң мәнi неде деген сауал мазалай бастаған. Осы сауал оны ақыры патшаның салтанатты сарайынан да, жарының ыстық құшағынан да бездiрген. Ел кезген, жер кезген тақуалардың қатарына әкелiп қосқан.

	Бiраз жылдардан кейiн ол тақуалардың тiршiлiгi де құр өзiн-өзi алдарқату екендiгiн түсiнедi. Олардан жырақ кетiп, бодхи ағашының түбiнде отырып алып ұзақ күндер бойы тәңiрге жалғыз сыйынады. Мiне, осы ағаштың түбiнде 35 жасында, iбiлiстiң арбауынан аман өткен 49 күнге созылған құлшылықтан кейiн, Сиддхартханың санасы оянып, көктен хабар түседi. Өзi «санасы нұрланған адам», яғни, Будда деген жаңа есiм алады. Будданың тағдырын бiлетiндер оны арнайы құдайлардың өтiнiшiмен жер бетiне түсiп, пейiлi бұзыла бастаған адамзатты адалдықтың жолына қайта бұруға тапсырма алған әулие жан екен деседi (Үндi дiни нанымы бойынша адам бар күнәсiнен тазарып бiткенше жер бетiне әртүрлi денеде, өсiмдiк боп, жәндiк боп, адам болып үздiксiз келе бередi. Ал Будда бұл қайта туулардың бәрiнен өткен, тек құдайлардың ғана өтiнiшiмен жерге арнайы түскен жан ретiнде аталады). Сол Будда сексен жыл қара жердi басып, дауысы жеткен жердiң бәрiне iлiмiн таратып дүниеден өтедi. Ал осы iлiмдi кейiн шәкiрттерi Орталық Азияға, Аспан астындағы Қытай мен аралдардағы Жапонияға дейiн жеткiзедi. Бүгiн бұл дiннiң тармақтарын Қытай, Тибет, Жапония мен Корея секiлдi байырғы отырықшы елдер ғана емес, моңғол, бурят, қалмақ секiлдi тағдыры өзiмiзбен еншiлес болған байырғы көшпелi халықтар да ұстануда.

	Будданың дүниеге әртүрлi бейнеде келген туылуларынан сыр шертетiн аңыздар мен мысалдар буддизм әдебиетiнде жатақ деп аталады. Жатақтарда Будда маймыл, сиыр, марал, қоян, тасбақа, пiл, әулие, тақуа, мейiрiмдi патша, данагөй патшазада сипаттарында көрiнiс бередi. Олардың бәрiнде де ол даулы мәселелерден жеңiмпаз болып шығып отырады. Маймылдар көсемi ретiнде су иесi албастыны алдап жыққан да, сайрауық шымшықтардың басшысы ретiнде аңшының ауынан құтылудың амалын тапқан да, көршiлесiмен ақша тiгiп бәс ойнаған аңғал иесiне екi мың рупий табыс тауып берген ақылды сиыр да, бәрi-бәрi осы Будданың өзi. Қарап отырсаңыз, қайсы болмасын жақсылықтың жеңiсiмен аяқталатын ертегi-мысалдардың бәрiн де «Будда бiрде дүниеге келгенде» деген қайырма әлқиссамен бастай беруге болатын секiлдi. Ендi «Қозы Көрпеш – Баян сұлу» жырына қайта оралайық.

	Дәлiрек айтқанда, жырдың алғашқы түпнұсқасының соңы қалай аяқталуы мүмкiн деген мәселеге. Егер жырды алғаш жырлаған ақын шынымен буддашыл болған болса, ол жырды былай түйiндеген болуы әбден мүмкiн:

	Қозы өлген соң Баян сұлу да оның артында жалғыз қалуды жөн көрмедi. Жаратқан иеден келесi өмiрлерiнде екеуiн қайтадан бiрге, тағы да ғашықтар ретiнде дүниеге келтiруiн сұрады да өзiне-өзi қол салды. Бұл жолы фәни жалғандағы тiршiлiктерi қасiретпен аяқталған екi мұңлық ғашықты халық ұзақ жоқтап жылаған. Ел ақсақалдары ақыры екеуiн бiр жерге жерлеуге ұйғарысты. Ендiгi өмiрлерiнде олардың қосылып, барлық мұрат-мақсаттарына жететiндiгiне үмiт бiлдiрiстi.

	Мына белқұда болып жатқан екi кiсiнiң ұлы мен қызы, бәлкiм дүниеге қайта келген сол Қозы Көрпеш пен Баян сұлу болар. Олай болса, олардың болашағы жарқын болуын тiлейiк».

	Мiне, бiздiң шамалауымызда шабытты шақырар той үстiнде жырланатын мәңгiлiк махаббат дастаны осылай түйiнделген. Оның осы тұрысында жапон әлде қытай ертегiсiн еске түсiретiнi де рас. Және бұлай болуына ол елдерге де жетiп, ұлттық дүниетанымына айналып кеткен буддизм мен оның мифологиясы себепшi екендiгi де жасырын емес.

	Қалай дегенмен де ана дүниеге барғанда бiрiн-бiрi тани алмай қамығып жүрген Лермонтовтың христиан ғашықтарының хикаясынан анағұрлым оптимистiк әуенде аяқталатын мұндай туындыға әбден қол соғуға болатындай. Өйткенi, қолдан келiп жатса, келесi бiр дүниеге келулерiнде болса да, ғашықтардың өзара қосылуына мүмкiндiк жасап бергеннен артық не бар дейсiң. Мұны, бiздiңше, жырдың алғашқы авторы да өте жақсы бiлген.

	Солай, түпнұсқа «Қозы Көрпеш – Баян сұлу» жыры өз кейiпкерлерi мен оны алғаш жырлаған ақынның дiни сенiмдерiне ешқандай қайшы келмейтiн-дi.

	Әрине, бiздiкi жорамал болжам ғана. Ол жорамалға сену, сенбеу оқырманның өз еркiнде. Ең бастысы, Ұлы Даланың елiмiз мәңгi мекен етер осы бұрышында бiр кездерi атақты төрт дiннiң бiрi ретiнде саналатын буддизмнiң де бiр қонақтап кеткенiн қисаптан шығарып тастамасақ болғаны.



	БУДДИЗМ ЖӘНЕ АҚЫНДАР



	Буддизм, жалпы үндi дiндерi туралы алғаш орыстың әйгiлi бард ақыны Владимир Высоцкийдiң ән табақшаларынан естiгенiм әлi есiмде. Ол ән «Әдемi дiн ойлап тапқан үндiлер...» деп басталады. Әзiл ретiнде жазылса да, осы әннiң кезiнде үлкен саяси-әлеуметтiк мәнге ие болғандығын сол заманды көзi көргендердiң ешқайсысы жоққа шығара алмас.

	Мұндай буддизмнiң элементтерiн өлеңде еркiн қолдану тәсiлдерi бүгiнгi қазақ поэзиясында да ұшырасады. Осы арада солардың екеуiн оқырман назарына толығымен ұсына кетсек еш артықтық бола қоймас деп ойлаймыз. Олардың бiрi талантты ақынымыз Есенғали Раушановтың қаламына тиесiлi «Еркiн дүние-ай» деп аталатын өлең:



	– Еркiн дүние-ай, ен далам, ерен далам,

	Мына ғалам шынымен бөлек ғалам.

	Бiр ғұмыр аз мен үшiн, екеуiн бер,

	Жоқ, екеу де аз.

	Мәңгi өмiр керек маған.

	«Дүние – жалған» дейдi жұрт.

	О не деген,

	Жердi өз басым мәңгiге егеленем.

	Сессияға келетiн депутаттай,

	Қайта-қайта өмiрге келе берем.

	Бұрын да өмiр сүргем мен.

	Бұлақ болғам.

	Бiр көргеннен керемет ұнап қалған

	Сол қыз қайтып соқпады.

	Ерегесiп Қаңғып өлдiм, кеттiм де

	жыраққа әрман.

	Бұрын да өмiр сүргемiн, төбе болғам,

	Асқар шыңдар тұратын менен әрман.

	Мен ешқашан тау бола алмасымды

	Түсiнген соң ұзамай өле қалғам.

	Аң патшасы болғанмын, сауық ерi,

	Бақты менi орманның қауым елi.

	(Бауырым, сен «бастығым» мисыз дейсiң,

	Дұрыс. Бұрын себебi ол тауық едi).

	Қартайдым деп, жастықтан жырақпын деп,

	Ой, қайтесiң бiреудi сыбап күндеп...

	Кетiп бара жатсың ба, оқасы жоқ,

	Ертең қайтып келесiң.

	Бiрақ кiм боп?



	Осы өлеңдi Сиддхартха Гаутаманың iзбасарларының бiрi оқи қалса, Будда дананың өз өлеңi ғой деп құлап түсерiне имандай сене беруiңiзге болады.

	Ал мынау Алмас Темiрбай деген жас перiнiң «Аруақ» деп аталатын өлеңi:

	Он ғасыр бұрын дүниеге мынау келгенмiн,

	Оңтайын тауып, ойран сап жауды жеңгенмiн.

	Бас уәзiр жатқан он алты қанат ордаға

	Басымды имей, баса көктеп те енгенмiн.

	Үш қырлы оқты заулатып бұхар садақтан,

	Қылыштың жүзiн қып-қызыл қанға жалатқам.

	Дөнен қымыздың қуаты желiк бiтiрiп,

	Дұшпанның бетiн құбыла жаққа қаратқам.

	Айғырдың тоқпақ жалындай – түктi жүрегiм,

	Атанның шоқпар санындай – мықты бiлегiм.

	Қырық жыл қырғын келсе де сынбас, сөгiлмес

	Қазақтың қырық қабырғасының бiрi едiм.

	Қарыны жуан хандардың iшiн жарғанмын,

	Үстiнде тұрып есiк пен төрдей тарланның.

	Қаңғыған оқтай қарғысы тиiп бiреудiң,

	Ит-құсқа жем боп, ит өлген жерде қалғанмын.

	Бәрiне куә – мына тау, өзен, мына аңғар,

	Сенбейтiндерiң сұраңдар, содан сұраңдар.

	... Кәнизак едi ол кезде анау сары қыз,

	Көзiне оның көрiнбейiншi... Күнәм бар.



	Осы өлеңдердi оқи отырып, өткен мен бүгiндi, бүгiн мен ертеңдi, қас-қағым мен мәңгiлiктi, алып пен ұсақты, көк пен жердi, теңiз бен тамшыны, қысқасы дүниеде бардың бәр-бәрiн өзара байланыстыра отырып, зерделегiсi келетiн буддизмнiң құдiретiн танығандай боласың.

	Бiздiңше, әлемдегi барлық дiн атаулының үндейтiнi тек жақсылық болып табылады. Олай болса, әдебиетшiлерiмiздiң анау теңiзiнен басқа түгi жоқ ұсақ аралдарда отырып-ақ мықты атанған Жапон елi мен мына iргедегi адам басы миллиардтан асса да бiрлiгiн шайқалтпай ұйып отырған Қытай мемлекетiнiң қалыптасуына зор үлес қосқан осы буддизмге де бiр сәт болсын зер салып қойғандары дұрыс-ау деймiз.

	Ал жырға байланысты жоғарыда айтқан болжамымызды қабылдау, қабылдамау, ол ендi тағы да айтамыз, әр оқырманның өз жан қалауы мен пайым-түсiнiгiндегi шаруа.





ТҮГЕЛ СӨЗДIҢ ТҮБI БIР, ТҮП АТАСЫ ТӘҢIРI




	Слово бродит в степи

	Чтоб нечаянно встретить меня.

	Олжас Сүлейменов.



	Ақын сөз ойнатуды ғана емес, әрбiр сөздiң iшкi мәнi мен тарихи мазмұнын да бiлуге тиiс. Түйсiгiңе тiлтану ғылымының тамыры тым әрiде жатқан секiлдi сезiледi. Ескiден қалған Бабыл қышпарағында «Тәңiрiнiң құпия төрт есiмiн ашқан адам пайғамбар дәрежесiне көтерiледi» деген сөздер жазылыпты. Сөз тану – Тәңiрi тану, Ежелгi Бабылдың кезiнде-ақ сөздiң жасалу жолдарына, транс-ценденталдық түпкi мәнiне, iшкi энергиялық қуатына назар аударыла басталғандығы байқалады. Сөз тасасынан Тәңiрi сығалайды, соны көре бiлуiң керек.

	Бабыл қышпарағындағы тәмсiл Иоан «Iзгi хабарындағы» «Басында сөз болды, Сөз Тәңiрi де болды, сөз Тәңiрi едi» деп келетiн анықтамадан анағұрлым көне. Шығыс даналығы «Ақыл – ақылдан қуат алады» дейдi, бәлкiм Иоан сахабаның құлағына Бабыл абыздарының рухы сыбырлаған болар. Генетика – ойға да тән. Ойлардың генетикалық дамуы осыған меңзейдi. Сен «Жоқтан бар жасалмайды, бардан жоқ болмайды» деген пәлсафалық категорияға мысал келтiре кеткiң келедi.

	Кешкi мезгiл. Аға бөлмесiнде, қалың түтiннiң құшағында отырсыңдар. Ағаң екеуiң арасында қазақ халқының тарихы, әдебиетi, өнерi жайлы пiкiрталас әңгiме жүрiп жатыр.

	Аға сөзi: «Шумер-нама» кiмге керек? Ұмытылған түнек уақытты қазбалағанша, көз жетер жердi бағамдайық та». Аға құмық Мұрат Әжiнiң «Дештi Қыпшақ даласының жусаны» кiтабын «Азия»-дан жоғары қояды. Өйткенi ондағы деректер жақын, таныс, түсiнiктi. Еуропаға крестi алып барған бiздер – көшпелi Тәңiршiлдер екенбiз. Өйткенi, крест+һаш таңбасы Тәңiрi дiнiнiң бас атрибуты болған. Жасыратыны жоқ, кiтаптың өн бойы түркiшiлiкпен суғарылған. Құнарлы топырақ. Бабаларың үшiн ұялмауға болады. Ал өзiң үшiн ше?..

	Саған қызарақтауға тура келедi. Осы құнарлы топырақтың астында шумер өркениетi жатқандығын түйсiгiң түйсiнедi. Сөздер мазалайды. Шамасы аға жан қиналғанда аузыңа алсаң, рухыңды құдiреттендiрiп жiберер аруақ сөзiнiң iшкi мазмұнын бiлмейтiн болар. Сезiм сана құлағына шумер мен түркiнiң тамыры бiр деп сыбырлайды. Болмаса «Шумер-намадағы» мына сөздердi қалай түсiндiруге болады: «Шумерлер қайтыс болған адамдарын христиан рәсiмi бойынша жерлеп, басына дiн символы – ашамай қойса, (тағы да еске түсiрейiк, Мұрат Әжiдегi көшпелi қыпшақтар сыйынған Көк Тәңiрi сенiмiнiң бас атрибуты да осы ашамай – крест+һаш таңбасы) бұл да кездейсоқтық па?» (Олжас Сүлейменов. «Азия». Алматы, 1992 ж. 184-б.) Түркi Көк Тәңiрi шумер топырағынан тағы да бой көтердi. Төрт қыры тең һаш – крест туралы адам жады ұмытқанымен сөз тiркестерi ұмыта алмапты. Қазақ шалы оңашада «Төрт құбыласы түгел кiм бар дейсiң?» деп күрсiнедi. Оның трансцендентальдық түсiнiгiнде төрт құбыласы тең Тәңiрi ғана. Һаш-ашамай қыры, бояуы қанық, метафораға бейiм түркi тiлiнде құбылаға айналған. Метафора – Ақындар тiлi.

	«Дештi Қыпшақ даласының жусаны» да шумерге меңзеп тұрса, Түркi Тәңiрiнiң тамыры шынымен-ақ тереңде болғаны. Қалай дегенмен де «Шумер-намада» бiр ғана абзацқа, оның өзiнде де сұраулы сөйлемге сығымдалған ой «Дештi Қыпшақ даласының жусанын» да кiтаптың бүкiл өн-бойына жайыла, жарық нұр түсiрiп жатқандығы анық. «Азия» – да сауалға неге тап сол арада жауап берiлмедi? Бұл өз алдына бөлек әңгiме.

	Киiз үй киесi, оның емдiк қасиетi туралы медицина мамандары да тамаша пiкiр айтады. Төрт бұрышты үйден гөрi, формасы дөңгелек, төбесi күмбез тәрiздес үй адам психологиясына анағұрлым жайлы әсер ететiн көрiнедi. Медицинада мұндай үйде ғарыштық энергия жақсы ұйысады, iшiнде жатып тынығу жүйке ауруларына бiрден-бiр ем деген де тұжырым бар.

	Бәрiне Тәңiрi себепкер.

	Қазығұрт құшағында көк Тәңiрiнiң жер бетiндегi ең үлкен ентаңбасы жатса, ол осы өңiрдiң қасиеттiлiгiнен болар.

	Қазығұрт топонимiнiң бойындағы түркi қаз-тауы мен шумер құр – тауы да бiр қойдың егiз қозысындай көршi жатқандығы туралы жазғансың-ды. («Қазығұрт – Таулардың тауы». «Парасат», № 3, 1996 ж.) Сонда сөз арасында Тәңiрi әрекетi байқалатын жерде әрдайым тау сұлбасы бой көтеретiндiгi, «Даланың даңқын шығару үшiн таулардың құпиясын ашыу керектiгi» айтылған болатын. Түйсiгiңде Мысыр пирамидалары киiз үйдiң перғауындық үлкейтпе, әсiре көшiрмесi емес пе екен деген ой тағы да iз тастайды. Далада алып пирамидалардың кездеспеуi, бәлкiм, әрбiр көшпелiнiң өз киiз үйi – Тәңiрi құтқанасы болғандығынан шығар. Көшпелi Тәңiрiсi тiрiсiнде шаңырақ – қыш таңба бейнесiнде төбесiнде болса, өлгенде өзiмен бiрге. Жер бетiнде Тәңiрiге шумердей табынып, түркiлердей құрмет көрсеткен халық жоқ. Осы арада ежелгi санскрит тiлiнде «тау» сөзi Тәңiрi мағынасын бiлдiргендiгiн тағы да еске ала кеткеннiң артықтығы болмас. Тәңiрiшiл көшпелiлер де шумерлiк бабаларындай (Бұл туралы шумер-аккадтың «Гильгамеш» эпосында жақсы баяндалған) қасиеттi тауларға табынды, кие тұтты. Көшпелi түркiлердiң ұрпағы қазақтар ХХ ғасырдың соңында да Қазығұртты су топаны, Нұх пайғамбардың есiмiмен байланыстыра әңгiмелейтiнiн осылай түсiндiруге болады. Демек сол бiр көнекөз бағзы кездердiң өзiнде-ақ топан су жайлы «Таураттағы» аңыз Қосөзен аралығындағы елдерде ғана емес, сен дүниеге келген күнi ыстық өңiрде де белгiлi болған деп топшылауға болады. Бәлкiм ол аңызды бұл өңiрге түркiлермен тiлi, дiлi тамырлас, мүмкiн дiнi де бiр шумерлер әкелген болар. Сонда шумер бейiтiнiң басындағы қыш таңба-крест көшпелiлерде тiршiлiк ұйытқысы шаңырақ төбесiне көтерiлiп кеткендiгiн қалай түсiндiруге болады? Бұл сауалға былай жауап беруге болатын сынды. Көшпелiлер әрдайым көшiп-қонып, қоныс жаңғыртып отыруға тиiс болды. Тiршiлiк осыны талап ететiн. Яғни, бағзы түркiлердiң отырықшыланып, баба қорым басында ұзақ қалып қоюы мүмкiн емес-тi. Сондықтан Тәңiрi дiнiнiң өлiлердi қастерлеу iспеттi бiр тармағын мықтап ұстанды да (өлi риза болмай тiрi байымайды деген қағида және аруақты кие тұту), Шаңырақ-Тәңiрiн төбесiне көтерiп, көшiп кете бар-ды. Далалықтың психологиясын жақсы түсiнетiн адамға мәселенiң осылай оп-оңай оңтайлы шешiлгендiгi ап-анық.

	Бабыл абыздарының сөзге деген жауапкершiлiгi түркiлiк әрiптестерiне де жат болмаған секiлдi. Оны мына бiр сөздiң жасалу жолы растайды: Көшпелiлер жер үшiн емес, қорым үшiн әрдайым соғысуға, қырқысуға даяр. Мұны олардың тарихы талай рет дәлелдеп бердi. Олар жауға аруақтап шабады. Көшпелi түсiнiгiнде аруаһ – өлiлер киесi, қасиеттi рух. Аруақты үндi мантрасымен (Веда iлiмiндегi адамды Тәңiрiмен байланыстырар киелi тiркес) салыстыруға болады. Әйтсе де көшпелiлер мантрасында тақуалықтан гөрi жауынгерлiк рух басым. Ол еңсесi түскен сарбазды әп-сәтте құдiреттендiрiп жiбере алады. Қазақ аңыздарында аруақтап жауға шапқан батырдың бiр өзi қырық адамның қуатына парапар сұрапыл күш иесi болып кеткендiгi жайлы жиi айтылады.

	Аңызға аңыз немесе абыздың көзiмен қарау керек. Сонда ғана ол құпиясын ашпақ. Тiлтану мамандары тас сыналарда, қышпарақ беттерiнде сақталынып қалған жазбаларды мағынасын ашу үшiн оңнан солға, солдан оңға қарата оқып әлек болып жатады.

	«Аруаһ» сөзiн оқуда да осын әуреленiп көру керек секiлдi. Осы тұрысында ол екi түбiрден, тең дәрежелi «Ар» және «рухтан» тұрады. Ар-руһ. Ар да, рух та қазақ тiлiнде бар көнекөз сөздер. Жеке тұрып та дербес мағынаға ие. Екеуi де адам болмысына қатысты. Қазақ арман-мұратына адал, өзгенiң ала жiбiн аттамаған адамды ары таза, тағдыр талқысына қанша түссе де қажымаған қайсар жанды «рухы мықты» деп дәрiптейдi. Ар-Рух – сүйсiнiс белгiсi. Көшпелi түркiлер бұл сөздердi қайдан алды?

	Осы арада мынадай таңданысымызды жасыра алмаймыз. Көк Тәңiрi абыздары қиялы жүйрiк тiл мамандары болған сынды. Шамасы, олар сөз жасау өнерiнiң барлық құйтырқысын меңгерген сұңғыла жандар болған болса керек. Жасыратын несi бар, бұл жағынан олар жасаған сөздер қылықты қыз секiлдi қырық құбыла нұр шашады. Көнекөз шумер мен ежелгi түркi таңба жазуының (бұл жазулардың болғандығына күмән жоқ) ұқсастығы да сөз жасау өнерiнде аз роль ойнамағаны байқалады. Бәрiне оңнан солға немесе солдан оңға қарай оқу кiнәлi. Бiз сияқты емес, түркi абызы шумер тiлiн жақсы меңгергенi сезiлiп тұр. Қалай дегенмен де түркi әлемiнде сөз жасау өнерiне қатты көңiл бөлiнгенi анық. Оған, бәлкiм, түркi тiлiнiң оралымдылығы да себепкер болар шығар. Болмаса мына қызықты қалай түсiндiруге болады. Ар-рухты оңнан солға қарай оқысаңыз, көшпелiлердiң тағы да бiр әскери ұраны «хурра» шықпақ. Бүгiнгi орыстар бiзден алды деп даурығып жүрген қаһарлы ураның түп атасы. Хурралап жүрiп тағы да Қосөзен аралығын, Бабыл, Шумер-аккад, Мысыр өркениеттерiн жаулап алғанымызды сезбей қаламыз. Көшпелi жауынгерiнiң жүйрiк сәйгүлiгi Евфраттан су iшiп, Нiл жағасында тағы да тұяқ тарпып тұр. Хурра – Ежелгi мысыр Тәңiрi. Олар оны көршiлес мәдениеттердiң әмеңгерлiк заңымен шумерлерден алған. Сол хур түркi тiлiнде терiс жазуды терiс оқудың нәтижесiнде рухқа айналса керек. Хур-рух. Сөз жасауда табиғи тепе-теңдiк, ғылыми жүйе сақталынған. Мұсылмандардың жұмақ бағында жүретiн хор қыздарын осы мысырлық Тәңiрге қатысты әф-саналық кейiпкерлер деп топшылауға да болардай. Хур-Хор-Гор-Құр-Тау сөзi бастапқы шумер-аккадтық нұсқасында да Тәңiрiлiк мән-сипатқа ие. Осы бiр сөз жасалымына зерделеп үңiле отырып, бiз тарих үшiн атам заманда өлiп қалған Тәңiрiнiң түркi жан дүниесiнде әлi күнге тiрi екендiгiн, ол оны өлiлермен байланыстыра еске алып келе жатқандығын байқаймыз. Құлаққа шолақ мылтықтың гүрсiлiндей қазақы «ұр» ұраны келедi. Қызық. Бұйрық райдағы егiстiк бiр кездерi трансцендентальдық құдiретi бар зат есiм болған. Бүгiнгi тiл мамандарына ұлттық тiлiмiздiң сөздiк қорын сөз таптарына бөлiп топтағанда тым абай болу керек сияқты. Көшпелiлер жауға шумер Тәңiрiнiң есiмiн ұрандап шабатынын бiлмегенi сияқты, тiл маманы да етiстiктiң тасасынан Тәңiрiнiң өзi сынай қарап тұрғанын байқамай қалуы әбден ықтимал дүние ғой. Ал, сенiң Бабыл абыздарының аманатына адал болғың келедi. Иә, көшпелi батырының аруақтап шапқанда неге арқаланып кететiндiгi ендi құпия емес. Өйткенi оның кеудесiнде де, тiлiнде де Хур – Тәңiрi – Рух тұр. Ендi бiрiншi яки екiншi Ра-Ар буынына көшейiк. «Ра» ескi санскрит тiлiнде нұр деген мағынан бiлдiредi. Көне мысырда Күн құдайының ретiнде мәлiм. (Мысырлық нұсқалық да ұмытпаған жөн. Сөз жасау тарихын зерделегенде құпияларды ашуға бұл нұсқаның мүмкiншiлiктерi мол-ақ) сонымен бiрге нұрлы сана, бастапқы нұр, Тәңiрiнiң өзi адам кеудесiне құйған сәуле деген сынды синонимдiк қатардағы мәндерге ие (Харе Кришна мантрасының аудармасына қараңыз), Көк Тәңiрiшiл түркiлер «Ра» буынының мағынасын бiлiп пайдаланды ма дегенде, «Ар»-ды куәге тартуға болатын секiлдi. Жазылмаған түз заңы бойынша Далалықтарда ардан аттамау – Тәңiрi қағидасына қайшы келмеу ұғымын бередi. Яғни, көне Ра, һәм бүгiнгi Ар мәнi, мағынасы жағынан көршiлес, тамырлас сөздер. Р-А-Р. Тағы да тепе-теңдiк. Тәңiрiге табынған түркiлердiң аруаһты да неге соншалық құрметтейтiнiн әр түрлi әлiпбидегi жазуды оқудағы қайшылық, сөз жасау өнерiне ғана тән құйтырқы әдiс осылай шешедi.

	Тәңiрi таңбасы уақыт өте келе киiз үй төбесiндегi шаңыраққа айналған. Тәңiрiнiң құпия бiр есiмi жауынгерлiк ұран болып жаһан жаңғыртады. Сен Тәңiрiнiң құпия төрт есiмiн ашқан жан пайғамбар дәрежесiне көтерiледi деген Бабыл абыз-жазбасының ақиқаттығына сенесiң. Сөз – Тәңiрiнiң жанары. Жанар алдамақ емес.

	Сөз соңында сөз жасау машығында Тәңiрiнiң өзiмен өнер таластыруға талпынған және ол талабы сәтсiз де болмаған Түркi абыз-тiлтанушыларына, әрбiр киiз үйдi Тәңiрiнiң құтқанасына айналдырған Түркi шеберлерiне бас иiп, тағзым етесiң. Түркi тiлiнiң даңқы арта берсiн!

	1997 жыл, сәуiр айы.





ҚАЗЫҒҰРТ, ТОПАН СУ ЖӘНЕ ЖЕБIРЕЙ «ТӘУРАТЫ»




	Мен Құдайдың барлығына күмәнданбаймын,

	Құдайдың барлығына сендiргiсi келетiндердiң

	дәлел-дәйектерiне күмәнданамын.

	Цицерон.



	Туған жер, сен деп қайғыра алмасам,

	тағдыр да менi бай қылмас.

	Т.Айбергенов.





	КIРIСПЕ ОРНЫНА



	Әзiрге тұрақты қоныс таба қоймаған менiң көшпелi шағын кiтапханамда iшiнде шырақшысы да, қарақшысы да кезiгетiн арғы-бергi белгiлi-белгiсiз ақындардың жыр жинақтарымен бiрге көне Мысыр, Эллада, Рим, Кiшi Азия мен Таяу Шығыстың бағзы тарихынан сыр шертетiн кiтаптар да баршылық. Олар әдетте түркi тарихына қатысты кiтаптармен қатар тұрады. Әртүрлi халықтардың өткенiнен хабардар ететiн осы бiр кiтаптардың сөредегi бейбiт көршiлiгi маған адамзат баласы қанша талпынса да әзiрге қолын жеткiзе алмай келе жатқан татулықтың символы секiлдi.

	Бiрде «Евангелиеден» мысал келтiргенiм үшiн, ауылдағы ағамнан ескертпе алғаным бар. Шамасы, ағам менi Ғайса iлiмiмен әуестенiп жүр деп ұғынса керек. Аға ниетiне түсiнiстiкпен қараймын. Бiрақ, амал қанша, қазақ әдебиетi тарихында «Тәурат» пен «Iзгi хабардан» алғаш мысал келтiрген мен емес. Менен бұрын да талайлар келтiрген, менен кейiн де келтiре бермек. Мысалы, жебiрей пайғамбарының қасiреттi өмiрi туралы, түпкi желiсi «биб-лиялық» «Жүсiп-Зылиха» қисса-дастанын иудаизмдi дәрiптедi деп қазақ жазба әдебиетiнiң тарихынан сызып тастай аламыз ба? Сүлеймен, Дәуiт, Мұса туралы әңгiмелердi ше?..

	Шындық қиқалауға көнбейдi. Өз кезегiнде мен бабаларымыз «Тәураттан» жекелеген аңыздық желiлердi алып қана қоймай, ретi келгенде оған өз туған топырағында дүниеге келген аңыздарды да еншiлеп берiп отырғандығына сенiмдiмiн. Солардың бiрi топан суға қатысты әфсана деп ойлаймын.

	Расында да, жергiлiктi қазақ аңызы топан судың нөпiр толқынында шайқалып келе жатқан Нұх пайғамбардың кемесiн аты дардай болғанмен, көрер көзге қораш Қазығұртқа қайырлатуын қалай түсiнуге болады? Пайғамбар бiткендi түгел иемденiп алған жебiрей, араб туғандармен бәсеке деймiз бе? Әлде орта ғасырлардағы ислам экспансиясы кезiнен қалған жұрнақ па? Керiсiнше, ұлы дiндер мен пайғамбарлардың беделiн былай ысыра тұрып, топан су мен Нұх пайғамбар жайлы аңыз бабаларымыздың төл тумасы едi деген батыл тұжырым жасасақ ше? Сөйтiп, бабаларымыздың бiтiк тастарға ғана емес, «Тәурат» -«Библияға» да авторлық құқығы барлығын қорғауға кiрiссек. Таяу Шығыс пен Кiшi Азия, қашаннан түркi мекенi болған Ұлы Даланың бағзы тарихы мұндай болжамның негiзсiз еместiгiн мегзейдi.



	ЖАҒРАПИЯЛЫҚ ЖҰМБАҚ



	Кiм бiледi, жер бетiнде, әлдебiр бойлықтар мен ендiктерде әлi де ашылмай жатқан аралдар бар болар. Бар болса, оларды ашу жаһанкез саяхатшылардың мiндетi. Ал тарих елiнiң өткенiн бiлгiсi келген адамға шешудiң өзгешелеу тәсiлдерiн қажет ететiн жағрапиялық жұмбақтар ұсынбақ. Ол үшiн навигацияны жетiк бiлудiң немесе дауыл аласұртқан мұхитта вахтада түнгi кезекшiлiкте тұрудың қажетi жоқ. Өзiнiң жұмыс үстелiнде, әртүрлi бастаухаттардағы деректердi өзара кiрiктiрiп, хал-қадерi жеткенше олардан шындықтың сұлбасын тани бiлсе болғаны. Тарих ұсынған сондай жұмбақтардың бiрiн мен де шешуге талпындым. Белгiлi тарихшы марқұм С.Ақынжанов «Орта ғасырлардағы Қазақстан тарихындағы қыпшақтар» кiтабында энциклопедист ғұлама әл-Бируниден (973-1050 ж.ж) үзiндi келтiредi: «Қимақтар елiнде (қазiргi Қазақстан территориясы) Манқұр деп аталатын тау кездеседi. Алыстан қарағанда өзi төңкерiлiп жатқан алып қалқанға ұқсайды.Осы жерде тұщы судың сарқылмас бұлақ көзi бар. Тұтас әскери қосын су iшсе де ернеуi бiр елi төмендемейдi. Бұлақ маңында Тәңiрге сыйынып жүгiнген адамның аяқ, қол, тiзесiнiң бедерлерi, сәби iзi мен есек тұяғының таңбалары сақталған. Осы арадан өткен түркi-оғыздар оларға сыйынып, тәуеп етедi» (С.М-.Ақынжанов, Кипчаки в истории средневекового Казахстана, Алма-Ата, «Наука», 1989, стр 154).

	Автор ғалымдар арасында деректегi таудың қазiргi қай тауға сәйкес келетiндiгi жайлы ортақ ұйғарымның жоқтығына тоқталады. Маркворттың пайымында Манқұр Мыңкөл атауының бұрмаланған түрi болып шықса, Минорскийде Орталық Қазақстандағы Ұлытау жотасымен астастырылады дейдi. Өйткенi қимақтар мен оғыздардың жазғы жайлаулары осы өңiр болған. Қалай дегенмен де, әңгiмеден таудың нақты жағрапиялық орнын анықтау жайлы сауалдың басы ашық қала бергенi байқалады.

	Мен жоғарыдағы қос пiкiрдiң екеуiмен де келiспеймiн. Және тау атауына, оның бүгiнгi қай тау екендiгiне қатысты өз жорамалымды ұсынамын. Менiңше, әл-Бируни тау атауын хаттағанда қателiкке ұрынбаған. Манқұр бүгiнгi Қазығұрттың тарихи көне атауы.



	ДӘЛЕЛДЕР:

	а) Шымкенттен Алматы бағытына шыға берiсте Манкент елдi мекенi бар. Осындағы Ман түбiрi Манқұр атауындағы ман түбiрiмен тамырлас болуы мүмкiн. Әрi Қазығұрт пен Манкенттiң арасы оншалықты алыс та емес.

	ә) Қазығұрт маңында Мансары деп аталатын тау бар. Жазушы Қалаубек Тұрсынқұлов Қазығұрттың басына кеме тоқтарда, осы өңiрдегi үлкендi-кiшiлi таулар арасында болатын тартыс жайлы жергiлiктi аңызды әңгiмелей отырып, Мансары тауына ерекше тоқталады. «... Мансары тауын жергiлiктi тұрғындар осы күнге дейiн Мансар әулие деп құрмет тұтады. Сол жердiң бiр қасиеттi сыры бар деп жаңбырлы-бұлтты күндерi қасына көп жолай да қоймайды. Тiптен, соңғы жылдары бiр жаңбырлы күнi сол таудың бауырына өрмелемек болған әскерилердiң машинасының таңғажайып оқиғаға ұшырағанын әлi айтып жүредi» (Қ.Тұрсынқұлов. Қазығұрт: аңыз бен ақиқат. Алматы, «Тоғанай Т», 1998, 23-бет). Деректегi Манқұр мен осы Мансары атауларының арасында да тарихи байланыс болуы ықтимал. Өйткенi екеуiнiң негiзiнде де ман түбiрi кездеседi.

	б) Қазығұрт маңында киелi орындардың көптiгi. Соның бiрi пайғамбар намазға жүгiнгенде сол жердiң тасы балқып кетiп, сонда түскен екен дейтiн тiзе, аяқ, қол iздерiнiң бедерiне ұқсас тастар. Жергiлiктi аңыз, тiптi пайғамбардың жайнамазына дейiн тасқа айналып сақталып қалған деп әңгiмелейдi. Бируни дерегiнен тек бiр айырмашылығы, пайғамбар бұл өңiрге есек емес, түйе мiнiп келген. Назар аударатын тағы бiр жәйт, әңгiменiң қай пайғамбар туралы екендiгiнiң беймәлiмдiгi.



	МАНДАР МЕН АДАМДАР



	Расында да әңгiме қай пайғамбар жайында болуы мүмкiн? Қарапайым қисынға алсақ, Нұхтан өзге жебiрей немесе араб пайғамбарының бұл өңiрде iз тастауы мүмкiн емес. Әлде әңгiме шынында да Нұх пайғамбардың өзi жөнiнде ме? Олай болса, Ман түбiрiнiң тасасында қандай құпия жасырулы?

	Ағылшын тiлiнiң маманы осы да жұмбақ болып па, адам деген сөз ғой дер (man – адам). Бiрақ манның құпиясын шешуге бұл тым аз. Қазiргi тiл ғылымына санскритте де адам деген ұғымды бiлдiретiн ману сөзiнiң бар екендiгi мәлiм. (Мифология, Москва, «Большая Российская энциклопедия», 1998, стр 343). Көне үндi мифологиясындағы Ману, сондай-ақ алғашқы адам, яғни адамзаттың арғы атасының есiмi ретiнде де белгiлi. (Бұл арада дүниенiң, адамзаттың дамуы туралы үндiлiк түсiнiктiң ерекшелiгiн ескерте кеткен жөн. Олардың түсiнiгiнде адамзат тiршiлiгi 71 махаюга, яғни әрбiр 306720000 жыл сайын әртүрлi апаттардың салдарынан опат болып, өлмей аман қалған Манудан қайта бастау алып отырады. Үндi мифологиясында 14 Ману бар. Олардың жетеуi өткен дәуiрлерде болған, жетеуi болашақта өмiрге келмек. Яғни, үндi түсiнiгiнде адамзатты алда күтiп тұрған әлемдiк деңгейдегi тағы да жетi апат бар). Үндi мифологиясындағы Нұғымыз осы Ману. Дүниенi топан су қаптарда құдайдың мейiрiмi осы Мануға түседi. Құдайдың балық сипатында көрiнетiнi ғана болмаса, үндi аңызы оқиғасы жағынан «Тәураттық» нұсқаға жақын. «Тәуратта» бүгiнгi адамзат Ной мен оның әйелi Наамадан тарайды. Үндiлiк нұсқасында мұндай мәртебеге Ману мен әйелi Ила (Ида) ие. Үндiлердiң атақты «Махабхарата» эпосында дүниенi топан су басқанда Манумен бiрге тағы жетi адамның тiрi қалатындығы туралы да желi бар (бұл нұсқа Өлген мен Ерлiкхан туралы көнетүркiлiк мифтi еске түсiредi). Сондай-ақ, тек үндi емес, герман мифологиясындағы алғашқы адам есiмi де Манн. Менiңше, есiмдердiң дыбысталуында мұндай үндестiктiң болуы кездейсоқтық емес. Ол үндi және герман аңыздарының шығу төркiнi бiр екендiгiн, яғни екеуiне де ортақ бағзы арийлер дәуiрiн еске түсiрсе керек.

	Қазығұрт-Манқұрды үндi аңызындағы осы Манумен байланыстыра қарастырған жөн. Өйткенi, Манқұр да, Ману да топан су жайлы аңыздың кейiпкерлерi. Бiрi жер атауы, бiрi адам есiмi. Әрi түбiрлерi ұқсас. Яғни, Манқұрдың Ману немесе Адам тауы болуы мүмкiн деп жорамалдауға болады (Манқұр атауының екiншi буынындағы шумерлерде тау ұғымын бiлдiретiн құр, кур сөздерiнiң бұл жерде қаншалықты орнықты роль атқара алатындығын анықтай түсуi керек). Осы тұста мынадай сауал бой көтермек: үндi дiни-мифологиясындағы аңызбен көне түркiлердiң таныс болуы мүмкiн бе?

	Тарих иә дейдi. Деректер бойынша шартты түрде арий деп аталатын үндi және иран халықтарының арғы бабалары (тек олардың ғана болмаса керек, бұл туралы кейiнiрек әңгiмелеймiз) Каспий мен Арал теңiзi маңындағы далаларды мекендегенi белгiлi. «Парсы мифологиясы бiр кездерi Арал-Каспий маңындағы далалардан Үндiстан мен Иранға, Еуропаға таралған үндiеуропалық ортақ мифологиялық жүйенiң тамырлас бөлшегi болып табылады. Парсылардың қасиеттi көне жазбаларындағы («Авесталар») құдайлар бағзы үндiлердiң дiни мәтiндерiндегi («Ведалар») құдайлармен өте ұқсас. Әйтсе де, өздерiнiң жаңа отандарында олар бiршама өзгерiстерге ұшырады. Веда дәстүрi Үндi жерiнде бертiн келе жергiлiктi халық – дравидтердiң қуатты ықпалына түссе, парсылық нұсқаларына шумер және бабылдық дiни түсiнiктердiң әсерi мол болды» (Джозеф Кэмпелл. Герой с тысячью лицами. «София», 1997, стр 328).

	Осыдан кейiн үндi ведаларындағы топан су және Ману жайлы әфсана ұлы түркi даласында, бүгiнгi Қазақстан территориясында дүниеге келген едi деуге болады ма, жоқ па? Иә десек, қисынға қайшы келмесiмiз анық.

	Рас, христиан жыл санауының III ғасырында да (216-277 ж.ж) тарихта iз қалдырған Мани есiмдi пайғамбар болған. Ол дәрiптеген манихейшiлiк iлiмiнiң Орта Азия мен Қазақстан территориясына да бiршама таралғаны белгiлi (Гумилевтiң жазуынша ұйғыр империясының түбiне жетiп тынған дiн). Әйтсе де Манқұр-Қазығұрт төңiрегiнде айтылатын топан су жайлы аңыздың өмiрiн аянышты аяқтаған ирандық бұл жанкештiге ешқандай қатысы жоқ деуге болады.



	БЕЛГIСIЗ ЭТРУСТЕР



	Ендi Үндiстан мен Қазақстанды қоя тұрып, Кiшi Азия мен Еуропаға назар аударайық.

	1882 жылы Америка Құрама Штаттарында Игнатиус Донелли дегеннiң «Атлантида. Топанға дейiнгi дүние» атты кiтабы жарық көрдi. Кiтапта мынандай қызықты дерек бар: «Қоладан жасалған бұйымдарының өңделу, дайындалу мәнерiне қарап бiз түбi Атлантидадан шыққан деп есептеп жүрген, бiр кездерi Италияны мекендеген этрус аталатын құпия халық тұран семьясының бiр бұтағы болып шықты».

	«Англия тiл ғылымдары қоғамының жақында өткен мәжiлiсiнде пiрадар Исаак Тэйлордың этрустердiң сан атаулары жөнiнде жасаған хабарландыруы зор қызығушылық тудырды. Ол көптен құпия болып келген этрус тiлiнiң сырын ашатын кiлттiң табылғаны туралы мәлiмдедi. Археологиялық қазба жұмыстары кезiнде бiр қабiрден алты жағына әдеттегiдей нүкте ноқаттар емес, сөздер кертiлген екi ойын сүйегi табылған болатын. Пiрадар осы сөздердiң тұран тiл семьясының (алтай-түркiлiк деп түсiнген жөн - Ә.Б.) алтай тармағына жататын тiлдердiң алғашқы алты сан атауымен бiрдей екендiгiн дәлелдеп бердi. Осы жаңалыққа сүйене отырып, жалпы саны 3 мыңдай болатын этрус жазба ескерткiштерiнiң грамматикасы мен сөздiк қорының да түбi алтайлық екендiгiн жеңiл дәлелдеуге болады-ау деймiз. Оның үстiне жазбалардағы тiлдiк ұқсастықтарды аңғартатын есiмдiк сөздер мен жiктеу, септеу тәсiлдерi де сiбiр халықтарының тiлдерiндегiдей екендiгi байқалады. Қазiргi уақытта этрус мифологиясы деп жүргенiмiз фин халқының ұлы эпосы «Калевала» екендiгi де жан-жақты дәлелденуде» (Игнатиус Донелли. Атлантида. Мир до потопа, Самара, «Агни», 1998, стр 367).

	Өткен ғасырда пiрадар Исаак Тэйлор оқып, жұртты таң қалдырған сөздер қандай сөздер едi? Шынымен түркi сан атаулары ма? Амал қанша, ол жағы бiзге беймәлiм. Тек тұжырым ғана белгiлi. Дегенмен, осы тақырыптың жалғасы ретiнде Олжас Сүлейменов талдаған тағы бiр ойын сүйегiндегi сөздердi мысалға келтiруге болады. Олар: i-va-est-orti-kaius-volote. Этрустануда «отен сүйектастары» деген атпен мәлiм ойын сүйектерiндегi осы сөздердi Олжас Сүлейменов жекелеген әрiптерiн ғана алға жылжытып i-va-es-tort-ikaius-volote деп оқуды ұсынады. (О.Сүлейменов. Язык письма, Рим, San Paolo, 1998, стр 399-400). Ақын i-дiң – бiр, va-ның екi деген сан атауларының көне қытайлық немесе славяндық нұсқалары болуы мүмкiндiгiн (i – көне қытайдан мәлiм бiр санының цифрлық таңбасы, va – два деген славян сан есiмiнiң ескiше аталуы) ескерте отырып, қалған сөздердi түркi сөздiк қорындағы сан атауларымен байланыстырады. Яғни, es – үш, tort – төрт, ikaius – екi және үш сандарының қосындысынан тұратын бес, volote – алты деген сан атаулары болып шығады. Бұл жерде, әттең, Иссак Тэйлор оқыған этрус-түркi сан атауларын да бiр рет көз алдымыздан өткiзiп алар ма едiк демеске лаж жоқ!

	Олжас Сүлейменов Голлини сағанасынан табылған этрустердiң zate ad aidas деген атақты сөз тiркесiнде түркi тiлiнiң көмегiне сүйенiп оқуды ұсынады. Ақын ғалымның түсiндiруiнде бұл сөздердi «жатыр ат айдаушы» немесе бүгiнгi қазақ тiлiнiң қалыбына салғанда «ат айдаушы жатыр» деп оқуға болады. (О.Сүлейменов. Язык письма. Стр 418-423). Бұдан кейiн бiзге түркi тiлдес (нақты дәлелденбесе де) этрустер Апеннин түбегiне қайдан келдi деген сауалға жауап iздеу ғана қалатындай. Шынында да этрустер Италияға қайдан келуi мүмкiн?

	«Аңыз бойынша ахейлiктермен соғыста Троя құлағаннан кейiн Дардан патшаның ұрпағы, троялық қаһарман Эней (Рим ақыны Вергилийдiң (б.д.д. 70-19 ж.ж) атақты «Энейда» поэмасының бас кейiпкерi) ұлы Аксаниймен бiрге Италияға қоныс аударады. Жергiлiктi италиктер тайпасымен қақтығыста оларды жеңiп, Латын патшаның қызы Лавинияға үйленедi. Әйелiнiң есiмiмен аталатын қала салдырады. Өлгесiн жергiлiктi халықтар арасында құдай ретiнде дәрiптеледi. Ұрпақтары ағайынды Ромул мен Рем Рим қаласы мен Рим империясының негiзiн қалаушылар ретiнде белгiлi. Рим бастаухаттары бойынша Юлийлер әулетi (атақты Цезарь шыққан - Ә.Б.) осы Энейдiң ұлы Аксаний-Юлдан тарайды деп есептелiнедi. Қазба жұмыстары бiр қарағанда ойдан шығарылғандай көрiнетiн осы аңыздың расында да шындыққа жанасатындығын дәлелдеп отыр» (Древние цивилизации. Москва, «Мысль», 1989, стр 387).

	Яғни, этрустердiң Апеннин түбегiне Кiшi Азиядан қоныс аударғаны бүгiнгi тарих ғылымы күмән келтiрмейтiн шындық деуге болады.

	Ендi Троя тұрғындары кiмдер болған едi деген сұраққа аз-маз тоқтала кетелiк.

	Бiрқатар зерттеушiлердiң пiкiрiнше, «Гомер Троясының (атақты «Илиададағы») тұрғындары хэттер мен лувиялықтар, фракия мен фригия тайпалары болған секiлдi. Сонымен бiрге Трояда iшiнара гректер де өмiр сүрген болуы мүмкiн.

	Троя патшалығының гүлдену дәуiрi б.д.д. 1800 жылдар мен 1300 жылдардың аралығына тура келедi» (История древнего Востока. Москва. «Высшая школа», 1979, стр 208).

	Осы үзiндiдегi хэттер Гомер «Илиадасында» кете деп аталады. Олардың Трояны қорғауға қатысқандығы анық. Бәлкiм бiздiң этрус деп жүрген жұмбақ халқымыз осы хэттер болар? Тарих мұндай жорамалды да жоққа шығармайды. Өйткенi «... төркiнi құпия этрус мәдениетiн ликия мен лидияның (хэт империясының мұрагерлерi - Ә.Б.) бай мәдени ғұрып-дәстүрiмен байланыстыратын да болжам бар» (Г.В.Синило. Древние литературы Ближнего Востока и мир Танаха, Минск, «Экономпресс», 1998, стр 154).



	«БИБЛИЯ» ЖӘНЕ ТАРИХТАҒЫ ХЭТТЕР



	«Библиядағы» «Хэттiң балалары» тарихта шындығында да болғандығы өткен ғасырдың соңында белгiлi болды. ХХ ғасырдың басында, Түркияның астанасы Анкарадан жүз шақырымдай жерде орналасқан Богезкей қаласынан белгiсiз тiлдегi сына жазулардың мол мұрасы табылды. Жазуларды бiрiншi боп оқыған чехословак ғалымы Б.Грозный бұл жазулардың хэт империясы патшаларының архивi екендiгiн дәлелдедi (қазiр Богезкей орналасқан жерде ертеде хэттердiң астанасы Хаттушас қаласы болғандығы белгiлi болып отыр).

	Дегенмен, хэт империясының тарихта болғандығы жайлы болжамдар, бұдан ертерек, 1829 жылы Ф.Шампольон Мысыр перғауыны II Рамзестiң жазбаларын ашқанда, ХIХ ғасрдың қырқыншы жылдары Р.Лепсиус «Кадештегi соғыс» деп аталатын көне мысыр поэмасы мен египет-хэт патшалары арасындағы келiссөздердiң мәтiнiн аударып жариялағанда-ақ айтыла бастаған-ды. Бүгiнгi күнi б.д.д. ХҮIII-ХIII ғ.ғ.-да Кiшi Азияда Таяу Шығыспен Жерорта теңiзi маңайындағы өзге мемлекеттерге үрей төндiрген құдiреттi хэт империясының салтанат құрғандығы ешқандай құпия емес. Бiр құпия болса, ол Кiшi Азияға хэттердiң қайдан келгендiгi болса керек. Бұл турасында өзара кереғар екi болжам бар. Бiрi «хэттер Кiшi Азияға Кавказ тауларын асып Солтүстiк Шығыстан келдi десе» (этрустердiң де осы жақтан кеткендiгi белгiлi болып отыр), екiншiсi оларды Батыстағы Балкан түбегiнен шығарады. Бiз осы хэттердi және олармен тiлi де, мәдениетi де ұқсас қарларды түркi тектес халықтардың арғы бабалары, яғни прототүркiлер деп санаймыз. Мұндай пiкiрдi бiрiншi болып бiздiң айтпағанымыз да кеудеге сенiм ұялата түседi: «...Керiсiнше, кейбiр түрiк зерттеушiлерi хэттердi түркiлер деп дәлелдеуге тырысты. Олардың пiкiрiнше, көне хэт ескерткiштерi түркiлiк сипат-мазмұнға ие» (История Древнего Востока. Москва, «Высшая школа», 1979, стр 173).

	Олжас Сүлейменов хэт тiлiнiң үндiеуропалық тiлдер тобына жатқызылуына күдiкпен қарайды. «Жiктеу категориясы салыстырмалық-тарихи тiлтануда (компаративистика) үлкен беделге ие болды. Ғасыр басында етiстiктерiнiң жалғаулары латын және грек тiлiндегi жiктiк жалғауларымен ұқсас болғандығы үшiн ғана Кiшi Азиядан табылған белгiсiз көне тiл осы тiлдермен туыстастырылып жiберiлдi. Хэт тiлi үндiеуропалық тiлдер семьясына дәл осылай енгiзiлдi. Әрi оның ең көне өкiлi (б.д.д. II мыңжылдық) болып танылды.

	Бiздiң талдауымыз грамматикалық схема мен форманттардың жүйелi түрде дәл келуi «генетикалық» емес, тек мәдени байланыстардың нәтижесi ғана болуы мүмкiндiгiн аңғартады. Әйтпесе, жiктеудiң еуразиялық ең байырғы формасы сақталған түркi тiлi де үндiеуропалық тiлдерге туысқан тiл ретiнде қаралуға тиiс» (О.Сүлейменов. Язык письма. стр 177).

	Үзiндi астарынан Олжас Сүлейменовтiң хэт тiлi мен түркi тiлiн байланыстырғысы келетiндiгi аңғарылады. Егер шынымен солай болып жатса, бұл пiкiрге бiз де қосыламыз.

	Б.д.д. 1200 жылдары Хэт мемлекетi өмiр сүруiн тоқтатты. Алып империяның орнында жекелеген ұсақ мемлекеттер пайда болды. Ал хэттердiң өмiрде болғандығы, «Библияда» кiмдер екенi беймәлiм «Хэттiң балалары» деген сөз тiркесi сақталғаны ғана болмаса, тарих үшiн өткен ғасырға дейiн белгiсiз болып қала бердi. Қазiр хэт империясының ахейлiк гректермен соғыста жеңiлiс тапқаны белгiлi. Шамасы, Трояны қоршаумен бiр мезгiлде («Илиа-дадағы» соғыс қимылдары он жылға созылады) гректер оның төңiрегiндегi елдерге де шапқыншылықтар ұйымдастырып отырса керек. Апполодор «Кiтапханасында» мұндай жорықтардың бiрнешеуi аталады. Сонымен Кiшi Азияда бес ғасырдай салтанат құрған хэт империясы тарих сахнасынан көштi. Империялардың құлауы тарихи заңдылық делiк, ал халқы қайда кетуi мүмкiн? Тұтастай жойылып кеттi ме? Әйтпесе хэт атауының тарихта сақталмауы қалай? Бiздiң ендiгi мiндет – осы жұмбақты шешу. Ол үшiн алдын ала тұжырым жасап алуымыз артықтық етпейтiн секiл-дi.



	ТҰЖЫРЫМ



	Бағзы түркiлер, дәлiрек айтқанда бүгiнгi түркi тектес халықтардың генотипiн, негiзiн қалауға қатысқан халықтардың бiр тармағы Кiшi Азияда, қасиеттi Анадолы жерiнде оғыз-түркiлер Осман империясын (б.д. ХI-ХII ғ.ғ) құрғаннан көп бұрын, дәлiрек айтқанда бiздiң дәуiрiмiзге дейiнгi ХҮ-ХII ғасырларда-ақ өмiр сүрген. Тiптi мемлекетi де болған. Олардың бiр қауымы бiздiң жыл санауымызға дейiнгi ХIII ғасырда, яғни Гомер «Илиадасында» жырланатын Троя соғысынан кейiн (б.д.д. 1240 жылдар шамасы) теңiз және құрлық жолдары арқылы Апеннин түбегiне қоныс аударып, жергiлiктi тайпалармен бiрге ақындар тамсанып айта беретiн мәңгiлiк қала Римнiң iргетасын қалауға тырысса (бұл туралы бұрын бiршама әңгiмелегенбiз. «Гомер «Илиадасы», түркiлер және мәңгiлiк қала, «Жас Алаш» газетi, 16.02.99) ендi бiр бөлiгi өздерiнiң байырғы ата-мекендерi бүгiнгi Каспий-Арал теңiзi маңайына, Сыр бойына, Жетiсу өңiрiне қайта көш түзеп, жергiлiктi тайпалармен араласа келе бүгiнгi мазмұндағы түркi халықтарының қалыптасуына мұрындық болады. Олар ендiгi жерде тарихқа гет, массагет, юечжи деген атаулармен ендi. Яғни, өздерiнiң байырғы атауларын жоғалтқан жоқ. Осы атаумен бiздiң дәуiрiмiздiң I ғасырына дейiн сайын далада даңқты тiршiлiк кештi. Жебiрейлерге, «Тәуратқа» топан су мен Нұх пайғамбар жайлы аңызды тарту еткен де осы халық болатын.



	ТҰЖЫРЫМДЫ ТАРАТУ



	Хэттер мен массагеттердi шынында да неге байланыстырмасқа? Мысалы, массагет атауының көп хэт, қалың хэт деген ұғымды бiлдiруi де мүмкiн ғой. Егер массагет этнонимi тайпаның грекше атауы екендiгiн ескерсек, бұлай да пiкiр өрбiтуге болады. Сонымен бiрге массагет атауының қытай жылнамаларында аталатын тайпалармен салыстырылуына да мән берген жөн секiлдi. «Қытайларға тюгу (дүлу), жужань, юечжи деген атпен белгiлi болған халықтар кiмдер екен? Кейбiр синологтардың пiкiрiнше Шығыс Қара қытайы Қидан әулетi де, ал ендi қытай алтын хандары Жочжо әулетi-мiс. Иван Ильичтiң айтуына қарағанда олар юечжи атанып жүргендi геттер, массагеттер деп бiлетiн көрiнедi» (Ш.Уәлиханов, 5 томдық шығармалар жинағы, I том, 398-бет).

	Осы гет-хэттер жергiлiктi ортаазиялық тайпалық одақтарға кiредi. Тұмар (Томирис) анамыздың қолбасшылығымен Кир бастаған ирандық басқыншыларға тойтарыс берген қаһарман далалықтар да Кiшi Азиядан қайта ауып келген сол хэттер екендiгiне күмән жоқ. Апполодор кiтабында Томирис есiмiмен бiрге Төлеп, Тархан секiлдi таза түркiлiк есiмдер де ұшырасады.

	«Илиада» заманындағы Кiшi Азияда мұндай есiмдердiң жүруi кездейсоқтық болмаса керек. Сондай-ақ қар және сақ-скиф генеологиялық аңыздарының желiлiк ұқсастықтары да тосын ойларға бастайды. Көне грек жылнамашылары олардың салт-дәстүрi көшпелi түркiлердiкiндей екендiгiн әсерлi-ақ суреттеген. Бертiнiректе Мүденiң (Модэ) ғұндарынан жеңiлiс табатын юеч-жиларымыз да осы масса-хэттердiң бiр атасы. Олар ғұндардың батысқа жорығына тосқауыл болмай, оңтүстiкке жылжып, кейiн Үндiстан мен Шығыс Түркiстан аралығын қамтыған атақты Кушан империясын құрады.

	Рас, гет және хэт атауларының ұқсастығы кездейсоқтық болуы мүмкiн дейтiндердiң де табылатындығын жақсы бiлемiн. Оларға бiздiң дәуiрiмiздiң оныншы ғасырына дейiн бабаларымыз пайдаланып келген тохар тiлiнiң басқа емес, дәл осы Кiшi Азиялық хэт және қар тiлдерiмен туыстас тiл болып саналатындығын айтқым келедi.

	Тохар тiлiнде сөйлейтiндердiң Шығыс Түркiстанда алғашқы пайда болуы кезiнен бастап-ақ, бұл тiл мен көне түркi тiлiнiң жан-жақты байланысқа түскендiгiн байқауға болады. Олардың байланысы бұл өңiрде жазу пайда болмай тұрып-ақ басталған секiлдi. Тохар тiлi Шығыс Түркiстанда б.д.д. I мыңжылдықтан ерте болмаса, кейiн пайда болмағандығы анық. Бұған дейiн бұл тiлде сөйлейтiндер Батыстан Шығысқа жылжыған (алдымен Шығыстан Батысқа, кейiн Батыстан Шығысқа қайта жылжыған халықтың хэт-массагеттерден басқа кiм болуы мүмкiн?).

	«...Үндiеуропалық лингвистикалық жағрапияның мәлiметтерi бойынша оған дейiн тохар тiлiнде сөйлейтiндердiң кейiнiрек анадолы тiлдерiнiң қалыптасуына септiгiн тигiзген диалектiлерде, яғни бертiнiректе үндiеуропа тiлдерiнiң италян-кельт тобының пайда болуына мұрындық болған тiлде сөйлеушiлермен байланыста болғандығы күмәнсiз» (Языкознание, Москва, «Большая Российская энциклопедия», 1998, стр 517). Ақиқат осындай. Тохар тiлiн кейбiр ғалымдарымыздай парсы-иран тiлiмен туыстастыра салудың еш жөнi жоқ. Бұл тiлде прототүркiлердiң бiр тармағы, яғни Кiшi Азияда, бүгiнгi Түркия территориясында осыдан үш жарым мың жылдай бұрын мемлекет құрып дәуiрлеген хэт-массагет бабаларымыз сөйлеген. Бүгiнгi түркi тiлдерi ғана емес, атақты латын тiлi де осы баба тiлдiң мұрагерi болып табылады.



	ЖЫЛАУЫҚ ПАЙҒАМБАР



	Ел арасында Нұх пайғамбардың шын есiмi Яшкар едi, елдiң қамын көп ойлап жылай бергесiн Жылауық (Нұх) пайғамбар атанды деген сөз бар. Сөз астарында шындық жатқан секiлдi. Егер Ной-Ноах есiмiнiң жебiрей тiлiнде «татуластырушы», «бiтiстiрушi» деген ұғымдарды беретiндiгiн ескерсек (Г.В.Синило. Древние литературы Ближного Востока и мир Танаха. Минск, «Экономпресс», 1998, стр 199), жылауық мағынасындағы тағы бiр Нұх есiмiнiң пайда болуы, расында да қызық, әрi күдiктi. Осы арада Жылауық пайғамбар жайлы әңгiме ислам дiни мифологиясында ескiден бар желi ме, әлде жергiлiктi түркi тектес халықтардың қиялынан шыққан дүние ме деген сауалға жауап iздеу қажеттiлiгi туындамақ.

	Бiздiң қолымызда Нұх есiмiне қатысты тағы бiр болжам бар:

	«Болмыс кiтабындағы («Библияның» бiр тарауы) Топан су – финикей, әлде семит немесе жебiрей аңызы. Бiрақ кейiпкерi Нойдың есiмi арийлердiкi. Бұл есiмнiң еш өзгерiске ұшырамай бастапқы арийлiк мағынасын сақтап қалғандығы таңғалдырады. Ол барлық арий тiлдерiнде «су, «ағын» деген мағыналарды бiлдiредi. Түбiрi «на» (Игнатиус Донелли. Атлантида. Мир до потопа. стр 94).

	Нұх есiмiнiң «татуластырушы», «бiтiстiрушi» мағынасындағы семиттiк түсiндiрмесiнен гөрi «су», «ағын» деген ұғымдарды бiлдiретiн осы арийлiк нұсқасы Жылауық пайғамбар есiмiне жақынырақ келетiн сияқты. Су мен көз жасының арасы оншалықты алшақ болмаса керек. Яғни Жылауық пайғамбар туралы әңгiме түркi тектес халықтардың өз туындысы деп санар болсақ, онда түркiлер мен арийлер арасында қандай байланыс барлығына жауап iздеуге тура келмек.

	Әзiрге арийлерге қатысты ешкiм таласа алмайтын бiр ғана шындық белгiлi. Ол арийлердiң кезiнде (б.д.д. I-II мыңжылдықтар аралығы) Қазақстан территориясынан, Каспий, Арал маңынан кеткендiгi. Егер топан су туралы аңыз арийлер арасында, олар жаңа мекенге қоныс аудармай тұрып-ақ пайда болған деген пiкiрге сүйенетiн болсақ, түркiлер арасында Жылауық пайғамбар жайлы әңгiменiң кездесуi оншалықты кездейсоқтық емес екендiгiн байқаймыз. Өйткенi, түркiлердi арийлердiң тiкелей мұрагерi деп есептемеген күннiң өзiнде, олардың орнын басқан халық ретiнде түркiлердiң жергiлiктi жер-су атауларына қатысты аңыз-әңгiмелерден бейхабар қалуы мүмкiн емес-тi. Егер бұдан да ары кетiп, түркiлер арийлердiң тiкелей iзбасары, тiптi төл ұрпағы едi деген пiкiрдi дәлелдей алып жатсақ, аңыздың тiкелей түркiлердiң өз туындысы екендiгiне күмән қалмас. Амал қанша, ондай мүмкiндiк бiзде жоқ. Бiрақ менiң, мүмкiндiгiм жоқ бола тұра, ақиқат шындықтың дәл осылай екендiгiне сенгiм келедi. Және бұл үмiтсiз де сенiм емес секiлдi.

	Л.Базен наурыз сөзiнiң түбiрiн «n, a» (нәр, ылғал, шырын) формасындағы алтай прототипiнен шығарады. Бұл сөздiң басқа тiлдердегi қолдану аясы мынандай: тұнғысша - nia – «ылғалды, жасыл», монғолша - ini - «жас өсiмдiк», «жаңа туылған», ni/ buzum – «көз жасы», ni/bi – «түкiру», фин-угор, мажар тiлдерiнде nya – «түкiрiк» (Л.Базен. Концепция возраста древних тюркских народов. стр 363) «Көз жасын» былай қойғанда осындағы ылғал, нәр, шырын сөздерiнiң өзi-ақ арийлiк на – су сөзiнiң түбi түркi-алтайлық болуы мүмкiндiгiн аңғартып тұрғандай.

	Арийлер мен прототүркiлердi байланыстыруға бұл да сеп. Тарихта арий деген халықтың болмағандығы, тек ел бастаушы ақсүйек көсемдерiнiң өздерiн арья, яғни тектi, iзгi атауынан тарих ғылымында шартты түрде арий аталған халықтардың пайда болғандығы белгiлi. Асылы, осы тектiлiктi бiлдiретiн арья сөзi бiздегi ар, арыс, арлы сөздерiмен байланысты болса керек. Бiздегi арыс сөзi бағзы этрустерде арыстан мағынасын бiлдiргендiгi де тосын ойларға бастайды. Этрустер мен түркiлердiң түбi бiр деген тұжырымға тоқтар болсақ, сөздiң өмiршеңдiгiне бұл да мықты дәлел, Арыстан ұғымын бiлдiретiн түркi-қазақ сөзiне үш мың жыл деп мақтанышпен айтуға болады.

	Бұдан бұрын арыс сөзiнiң қасқыр атауымен байланыс-тырғанымыз бар-ды. Егер арыстан да, қасқыр да тотемдiк сипатқа ие жыртқыш аңдар екендiгiн ескерсек, бұл болжамның да өмiр сүруге хақысы бар секiлдi. Бәлкiм, кiм бiледi, көнекөз замандарда бұл атау екi жыртқыш аңға да тең телiнiп қолданылған болар.



	МӘҢКҮР-НӘҢКҮР



	Менi ислам мифологиясындағы өлген адамның о дүниеде ақ-қарасын анықтайтын Мәңкүр, Нәңкүр есiмдi перiштелердiң қызықтырғанына да көп болды. «Құранда» бұл перiштелердiң есiмi аталмайды. Есесiне, халықтық мифологияда жиi кездеседi.

	Әдетте, әлемдiк мифология үлгiлерiнде о дүниенiң иесi, өлiлер патшалығының әмiршiсi ретiнде алғашқы адамның аталатындығы белгiлi. (Э.Б.Тайлор, Первобытная культура. Москва, 1989, стр 425-428). Үндi «Ведасындағы» Яма да (Манудың егiзi), «Авестадағы» Има да, Алтай, моңғол халықтарындағы Ерлiк-номын хан да (Өлгеннiң егiзi), герман, фин мифологиясындағы Манн мен Маналар да жергiлiктi халықтың дiни түсiнiктерi бойынша жер бетiнде тәңiрi жаратқан алғашқы адамдар болып табылады. Құдай дәрежесiне көтерiле дәрiптелетiн мұндай алғашқы адам жайлы аңыз-түсiнiктердi Оңтүстiк пен Солтүстiк Американың үндiс тайпаларынан да, мұхит халықтарынан да, Африканың жабайыларынан да, Камчатканың ендiгi құрып бiткен байырғы халықтарынан да ұшыратуға болады.

	Иудаизм, христиан және ислам теологиясы әлемнiң барлық халықтарында дерлiк кездесетiн осындай дiни-мифологиялық түсiнiктен құлан-таза ада деуге бола ма?

	Бiздiңше, болмайтын секiлдi. Құранда Алла-тағаланың перiштелерден өзiнiң жердегi өкiлi Адам атаға тағзым етуiн өтiнгенi туралы әңгiменiң бар екендiгiн былай қойғанда (Iбiлiс қана тағзым етуден бас тартады), Мәңкүр-Нәңкүр есiмдi қос перiштенiң тасасында да монотеизм талабына орай дамытылып, өңделген алғашқы адам жайлы политеистiк байырғы мифологиялық түсiнiктiң жатқандығы аңғарылады. Исламға дейiнгi байырғы халық түсiнiгiнде Мәңкүр мен Нәңкүр перiште емес, алғашқы адамдар едi.

	Құрандағы әңгiмелердiң «Тәуратпен» сабақтас екендiгi, ал «Тәураттың» Таяу Шығыс, Кiшi Азия халықтары мен үндiарий және прототүркiлердiң дiни-мифологиялық түсiнiктерiнiң мол мұрасы негiзiнде қалыптасқандығын ескерсек, бұлай болуы заңды да.

	Бiз прототүркiлер арасында Нұх пайғамбар Нама есiмiмен белгiлi болды деп санаймыз. Үндiлердегi Ману да, Яма да, ирандықтардағы Има да, герман, фин мифологиясындағы Манн мен Мана да осы кiсi. Яма мен Има Нама есiмiнiң сәл ғана бұрмаланған түрi. Ал Ман мен Ману есiмдерi Нама немесе Нам атауын оңнан солға қарай оқу, дыбыстау негiзiнде пайда болған деп бiлемiз. Бiр кезгi абыз-ақындар о дүние мен бұл дүниенiң, ақ пен қараның, аспан мен жердiң ара-қатынасын, байланысын түсiндiруде осындай әдiс-тәсiлдерге сүйенiп отырғаны құпия емес.

	Тек ман емес, нама, неме сөздерi де көне түркiлерде адам мағынасында ұғынылған секiлдi. Өйткенi санскритте Нара, яғни адам, ер адам мағыналарын бiлдiретiн сөздiң барлығы, бiзде де адам ұғымына қатысты нәресте, немере сөздерiнiң кездесетiнi мұндай да топшылау жасауға мүмкiндiк бередi. Бiздiңше, кезiнде Алтай өңiрi мен Қазақстан территориясынан Кiшi Азияға жылжып, одан әрi Апеннин түбегiне қоныс аударған хэттер өздерiмен бiрге топан су және ақ пен қарадай егiз ағайынды екi жiгiт – Ман мен Нам туралы әфсананы ала кеткен. Хаттушас, әлде Троя, бәлкiм Сардының берекелi базарлары мен атақты керуен-сарайларында бұл әңгiмелердi олардан Израильдiң ойы сергек, қиялы ұшқыр, ақынжанды ұлдары сан рет тұщынып естiгендiгi ақиқат. Кiм бiледi, олар бұл әфсананы Өлең жыраудың (тарихта аты сақталған кiшiазиялық ең көне ақын) өз аузынан есту бақытына да ие болған болар. Асылы, бұл Авраам-Ибрагим пайғамбар өлген әйелiне «Хэт балаларынан» табыт сатып алатын уақытпен тұстас кездер.

	Ағайынды Ман мен Намның жолы Кiшi Азияда екiге бөлiнедi. Бiрi германдықтарда алғашқы адам әрi өлiлер патшалығының әмiршiсiне айналса, екiншiсi семиттерге сiңiп, топан су жайлы әфсананың басты кейiпкерi болып шығады. Байырғы есiмiн әйелi Намаға қалдырып, Ной-Ноах ныспысымен «Тәуратқа» енедi.

	Алтай, Жетiсу, Каспий мен Арал бойынан хэттерден кейiнiрек қозғалған үндiарийлер мифологиясында ағайындылардың есiмi қарама-қарсы бағытта көрiнiс тапты. Ман немесе Ману топан су жайлы аңыздың кейiпкерi болса, Нама-Яма-Има о дүние мен өлiлер әлемiнiң иесi ретiнде дәрiптеледi.

	Бағзы бiр кездерi топан су туралы әфсананың дүниеге келуiне себепшi болған Каспий мен Арал бұл күнде томаға-тұйық. Арал өлiм аузында жатса, егiзiнiң халiне ашынғандай қарт Каспий анда-санда ғана адуын мiнез танытып ыңыранып қояды.

	Бүгiнгi ұрпақ бұл өңiрден талай-талай халықтар көшкендiгiн, олардың бiрi тағдыр жазмышымен Ұлы далаға қайта оралып, Ұлы далаға сай ерлiк iстер мен жасампаз бастамалардың ұйытқысы болғандығын, оған қос теңiз бен қария Қазығұрттың куә екендiгiн бiлгiсi де жоқ. «Библия» мен «Ведаларда» Ұлы далада дүниеге келген аңыздар айтылатындығын, ендiгi жерде олардың бүкiл адамзаттық рухани қазынаға қосылған қомақты үлес екендiгiн пайымдағыларды да келмейдi.



	СӨЗ СОҢЫ



	Хэт империясының елтаңбасында көк төсiнде қалықтай ұшқан қыран мен шапақты күн бейнесi бедерленiптi. Бiздiң бүгiнгi көк туымызда да осы символдар. Кездейсоқтық па? Олай болмаса керек. Бұны бiр кездерi Таяу Шығыс, Кiшi Азия мен Элладаның рухани өрлеуiне себепшi болған бабаларымыздың шалқар шабыты бүгiнгi ұрпақтарының бойынан да табылады деп ырымдасақ жөн. Солай екендiгiне сенгiң келедi.





ПЕРҒАУЫН АҚЫННЫҢ ҚҰПИЯСЫ





	МҰСА ПАЙҒАМБАР МЫСЫРЛЫҚ ПА?



	Тарих парақтары киелi кiтапта «Тәңiрiнiң таңдауы түскен халық» ретiнде аталатын еврей ұлтына жасалған талай-талай қысастықтарды бiледi. «Тәураттан» белгiлi Мысыр мен Бабыл құлдығы, Рим шапқыншылығы, ХIХ ғасырдағы атышулы «Дрейфус iсi», Ресейдегi «қара жүзiктер», фашистiк Германия және қанқұйлы Холокост, бұл тiзiм осылай созылып кете бередi. Тiптi дүниелерiнен жылылықтың лебi есетiн жүзi жайдары ақсақал Вальтер Скоттың өзi де бұл тақырыпты айналып өте алмапты. Оның әйгiлi «Айвено» романында да орта ғасырларда Ангоияны отарлаған норман серiлерiнiң еврей көпесi мен оның қызына жасаған қиянаттары туралы бiрқыдыру әңгiме болатыны бар.

	Иә, еврей тарихын тауқымет пен азап, қайғы-нала мен көз жасынан құралған деуге болады. Бiрақ еврейлер тек өзгелердiң тарапынан ғана қиянат көрдi ме екен/ Өз халқының ұлы тарихын тұтқындардың iшiнде еврей перзенттерi де болмады деп айта аламыз ба? Жоқ, айта алмайды екенбiз. Тарих беттерi ондай оқиғаны да бiлетiн болып шықты. Және бұл оқиғаны еврей тарихы мен дүниетанымына жасалған ең ауыр соққы деуге болатындай.

	«Тән жарасы жазылар, жан жарасы жазыла ма?» Бұл сөздi аңсарына қолы жетпеген кез келген мәжнүн мұңлықтың айтатыны мәлiм. Бiрақ мәселө тек махаббатта емес, сенiң ұлтыңның тарихында, сан ғасырлар ұрпақтан-ұрпаққа мұра қылып аялап ұстаған баба дiнiнде, сол дiнмен егiз қозыдай болып бiрге бiте қайнасып кеткен дiлiнде болса ше? Және сол тарихыңның, дiнiң мен дiлiңнiң негiзiн әлдекiм, әлдекiм емес-ау, өз қандасың күйрете жоққа шығарып жатса не болмақ? Және ол бауырың анау-мынау емес, беделiн әлем мойындаған, қайсыбiреулер ХХ ғасырдың пайғамбары деп ұлықтаудан да тайынбайтын ұлы ғалым болса?

	Мiне, Гитлер қырғынынан сәл бұрын, екiншi дүниежүзiлiк соғыстың қарсаңында еврей ұлтына жасалған соққы деп дәл осындай мазмұнға ие едi. Сызат-жарақат алдымен тәнге емес, жанға, бәлкiм жүрекке түстi. Және бұл соққыны жасаған өзге емес, еврейдiң өзi, адамтанудағы ең соңғы жетiстiк – психоанализдiң атасы саналатын ұлы ғалым Зигмунд Фрейд болатын.

	Сонда адам жанының қалтарыс-бұлтарыстарына үңiлудiң хас шеберi есептелетiн Зигмунд Фрейд «не бүлдiрдi» дейсiз ғой? Бәрiн бүлдiрдi.

	Ол ең алдымен «Бiз Құдайдың қалауы түскен халықпыз» деген сан ғасырлардан берi келе жатқан жаралы жанға шипа iспеттi еврейлiк түсiнiктiң быт-шытын шығарды. Иә, иә, Мұса пайғамбарды «еврей қауымынан емес, перғауынның тәрбиесiн көрген тегi жат мысырлық» едi дедi. Қазақтың бiртуар ақыны Жұмекен Нәжiмеденовтiң «Кейбiр елдiң Құдайы да көшiрме» деп келетiн жыр жолдарының расымен де ақиқаттығын дәлелдедi. Әрине, адамзат тарихындағы, ең алғашқы монотеистiк (бiрқұдайшылық) дiн болып саналатын еврей иудаизмiнiң абырой-атағына нұқсан келтiре отырып, Фрейдтiң түсiндiруiнде еврей иудаизмi көне Мысыр (Египет) перғауыны ұстанған, мемлекеттiк дiн ретiнде ендiрмек болып талпынған сенiмнiң жаңаланған, еврей топырағында дамытылған плагиат нұсқасы ғана болып шықты.

	Фрейдтiң өсиетi iспеттi ең соңғы «Мұса пайғамбар және бiрқұдайшылық» атты еңбегi (1939 жылы жеке кiтап болып шыққан) осындай оқырманын естен тандырар мәлiмдемелерге толы едi.

	Бұл еңбегiнде психоаналитик Фрейд ең алдымен тарихшы һәм тiл маманы ретiнде танылды. Дәлiрегi, оны «өз ойынан ештеңе де шығарған жоқ, өзiне дейiн де әртүрлi ғалымдарды мазалап келген Мұса пайғамбар өмiрiн қатысты күдiктi жаттардың қараңғы түкпiрлерiне жарық түсiруге ғана талпынды» деген дұрыс болар. Сонымен, Мұса пайғамбардың ешқандай да еврей емес, толыққанды мысырлық екенiн дәлелдеу үшiн Фрейд қандай деректер мен дәйектерге жүгiндi дейсiз ғой? Бұл үшiн Фрейдтiң өз еңбегiне үңiлген жөн: «Ең алдымен бiздi Мұса пайғамбардың тұлғасында қызықтыратын нәрсе – оның иврит тiлiнде Моше деп дыбысталатын есiмi. Ендi «Бұл есiм қайдан шыққан, не мағына бiлдiредi?» деген сауалдар қояйық. Өзiмiзге белгiлi болғанындай, бұл сауалдарға Шығудың («Тәураттың» бөлiмi) екiншi тарауында жауап берiледi. Онда Мысыр перғауынының қызы сәбидi Нiл өзенiнiң суына тұншығып өлуден құтқарып тұрып, «Судан алынған», яғни, есiмi Моше болсын дегенi туралы айтылады.

	Дегенмен бұл түсiндiрме жеткiлiксiз. Өйткенi, иудей сөздiк қорында бұл сөздiң «тартқылаушы, деп түсiнiлетiн басқалай да нұсқасы бар. Өзара кiрiкпейтiн бұл екi түсiндiрмеге бiз өз тарапымыздан екi бiрдей даулы пiкiр айта аламыз: алдымен, Мысыр перғауынының қызы, әрине. Нiл екендiгi күмәндi судан құтқарып алған сәбиге өз ана тiлiндегi аттарды былай қойып, иудей есiмiн қоюы тiптi де қисынға келмейдi.

	Екiншiден, бiраздан берi мамандар тарапынан «Мұса» есiмiнiң шығу төркiнi мысырлық болуы мүмкiн деген пiкiрлер айтылып жүр. Осындай пiкiрлердiң жиынтық нұсқасы ретiнде «Египет тарихы» (1906) деп аталатын классикалық еңбектiң авторы Бристедтiң жақында ғана шыққан «Ұяттың оянуы» (1934) кiтабынан мына үзiндiнi келтiргiм келедi: «Оның, Мұсаның есiмi мысырлық екенiн атап өткен ләзiм. Бұл мысырдың «мос», яғни, «бала» деген сөзi. «Амен-мос», яғни, «Амонның баласы» немесе «Птах-мос», яғни, «Птахтың баласы» деген нұсқалардың түрi...

	Кейiннен Мос («бала») деген екiншi түбiрi ғана қалып, айтуға бiршама жеңiлдендiрiлген. Мұсаның әкесiнiң баласының есiмiнiң алдына Амон немесе Птах секiлдi құдайлардың бiрiнiң есiмiн қойғанына ешқандай күмәнiм жоқ...» (Зигмунд Фрейд, «Моисей и монотеизм», интернеттiк нұсқасы, 1-2 беттер).

	Осылайша, зерттеуiн алдымен Мұса пайғамбардың есiмiн ежiктеуден бастаған Фрейд мұнымен тоқталып қалмайды. Мұсаның өмiрде шын болған тарихи тұлға екенiн, оның Мысыр перғауыны Аменхотеп IҮ сарайында тәрбиеленген белгiсiз Египет ақсүйегiнiң баласы болуы мүмкiндiгiн тiлге тиек етедi. Тiптi қара-дүрсiндеу болса да алғашқы монотеистiк дiннiң негiзiн қалаушы есептелетiн осы перғауынның тiкелей шәкiртi, iзбасары едi деп те салады.

	Қысқасы, Фрейд өз еңбегiнде еврей иудаизмiнiң аяғын аспаннан бiр-ақ келтiрген-дi.



	ЕВРЕЙДЕН ЕВРЕЙШЕ ҚОРҒАНУ



	Қазақта әзiл-шыны аралас «қожаға қожа ғана қожаңдайды» деген сөз бар. Бұл сөздi осы арада өңiн сәл өзгертiп, еврей ағайынға да байланыстырып айтуға болатын секiлдi. Әрине, әлем мойындаған Фрейдке тағы да әлем мойындаған еврей баласының ғана шамасы келмек. Солай болып шықты да. Ендi еврей баласы еврей оспадарлығынан өз халқының намысын қалай қорғағандығына қысқаша тоқтала кетейiк.

	Бiрде қолыма жайма базардан америкалық еврей тарихшысы Иммануил Великовскийдiң «Эдип және Эхнатон» һәм «Түнек қойнауындағы ғасырлар» атты екi еңбегi түстi. Кiтап сатушы бұл кiтаптарды «еврей халқының дертiне шипа болып келген бальзамы» деп түсiндiрдi. Тарихшы бiрiншi еңбегiнде Эдип патша туралы әфсананың (Фрейд психоанализмiнiң басты жаңалығы болып саналатын «Эдип комплексiнiң» басты кейiпкерi) тарихи түп-негiзiн iздей отырып, аңыздың ақиқат сұлба-өзегiн жасауға талпынады. Тарихшы бiрiншi кезекте Эдип патшалық құрған қаланың Грекиядағы Фивы емес, Египет Фивысы екендiгiн дәлелдейдi. Өйткенi, аңыздағы Эдипке жұмбақ жасыратын Сфинкс ескерткiшi осы төңiрекке орналасқан (қанаты сынып, мұрны мүжiлген бұл тарихи жәдiгердi Мысыр пирамидаларының маңынан әлi күнге тамашалауға болады). Яғни, әфсана тудырушылардың қиялына қанат бiтiрген құбыжықтың түпнұсқасы осы Сфинкс ескерткiшi болуға тиiс. Демек, Эдип жолаушылап келе жатып кездестiрген қаланың шын аты да әфсанадағыдай жетi қақпалы Фивы емес, тарихтан белгiлi Нiл жағасындағы Но-Амон («Амонның резиденциясы») шаһары болып шығады. Бұдан кейiн ғалым «Эдиптiң өзi де Мысыр перғауындарының бiрi болуы керек» деген ойды негiзге ала отырып, iзденiс жасайды. Тарихи деректердi әфсана желiсiмен сабақтастыра дамыту арқылы Эдиптiң прототипi Мысыр перғауыны Аменхотеп IҮ (Эхнатон перғауын – Фрейдте Мұса пайғамбардың ұстазы саналатын Мысыр билеушiсi – Ә.Б.) болуы керек деген шешiмге келедi.

	И.Великовский әфсанадағы Эдип пен тарихтағы Эхнатонды ұқсастыратын бiрнеше деректер мен дәйектемелердi де алға тартады. Ол ұқсастықтар мынадай:

	1. Эхнатон (Аменхотеп IҮ) туралы әкесi Аменхотеп III тұсындағы жазбаларда ешқандай дерек жоқ. Оның кескiнi бұл кездегi барельфтерде де кездеспейдi. Ал бағзы Мысыр суретшiлерiнiң, бәлкiм, сарайдың жазылмаған заңы бойынша, патша отбасы барельфтерде әдетте толық кескiнделетiн болған. Яғни, Эхнатон таққа отырғанға дейiн сыртта болды, сарай суретшiлерiнiң көзiне түскен жоқ. Әкесi өлiп, таққа мұрагер ретiнде елге қайта оралғанда, шешесi Ти патшайым билiк жүргiзiп жатқан-ды.

	Эдип туралы аңызда да осы желi. Бiрақ нақты тарихтан гөрi ақын баяндаушының көркем қиялын аңғаратын әфсаналық бояу басымдау. Әкесi Лай көрiпкелген болашақ ұлының (Эдип) өзiн өлтiретiнiн, туған шешесiне үйленiп, бала сүйетiнiн бiледi. Өз өмiрiне қауiптенген патша қолында жаңа туылған шарана нәрестенi қызметкерлерiнiң бiрiне далаға апарып тастауға бұйырады. Және бiр қызығы, әлдебiр сәттiлiктермен сәби аман қалып, көршiлес патшалардың бiрiнiң қолында тәрбиеленiп, ер жетедi. Кейiнiрек тағдырдың айдауымен өз қаласына қайта оралғанда, иесiз тақтың үстiнен түсетiнi және бар. Сосын, баяғы көрiпкел айтқандай, таққа отырып, шешесiмен некесiн қидырады.

	2. Таққа отырған Эхнатонның алғашқы жұмысы тарихи ескерткiштер мен шежiре жазбалардан өз әкесiнiң есiмiн өшiрту болады. Ғалым мұны «әке мейiрiмiн көрмеген, қайта оның тарапынан қудалауға түскен баланың екiнiң бiрiне ұғынықты қарапайым iшкi ренiшi едi» деп түсiндiргiсi келедi (Бұл еңбектiң Фрейд психоанализмiнiң негiзгi тұжырымдарын жоққа шығару үшiн жазылғанын ұмытпаған жөн – Ә.Б.).

	Әфсанадағы Эдип болса, әкесiнiң есiмiн тарихи жазбалардан өшiрткiзумен әуестенбейдi. Бар болғаны, оны әкесi екенiн бiлмей өлтiрiп қояды. Бiрақ ғалымның пiкiрiнше, әфсанадағы әкенi өлтiру мен өмiрдегi оның есiмiн тарихи дерек көздерiнен өшiрткiзу өзара мотивтерi ұқсас әрекеттер болып табылмақ.

	Әфсанадағы Эдип өз төсектесiнiң туған шешесi екенiн кейiнiрек көрiпкелден бiлген кезде, бiлмей жасаған күнәсi үшiн өзiн отқа да, суға да лақтырады. Дала кезiп, қаңғырып кетедi. Әке алдындағы күнәдан өзiн-өзi қарабет сезiнiп, жұрт бетiне қарай алмайтындай халге түседi. Великовскийдiң пiкiрiнше, тарихтағы Эхнатон да (ал ол әфсанадағы Эдиптiң прототипi ғой – Ә.Б.) әке есiмiне, әке рухына, тiптi ол сенген дiнге «қиянат» жасағаны үшiн жергiлiктi тұрғындар тарапынан моральдық тұрғыдан азғындаған күнәһар жан ретiнде жеккөрушiлiк сезiмдерiн тудырған болуы әбден мүмкiн. Ал әфсана кейiпкерiнiң күнәсiн сезiнiп, дала кетуiн кейiнiректе нақты тарихи оқиғадан ұрпаққа айтар тағылымы бар аңыз тудырушы ақын қиялының жемiсi деп тануға болады.

	Великовский, сондай-ақ, аңыздағы Эдипке де, тарихтағы Эхнатонға да тән дене кемiстiктерiн де алға тартады.

	3. Эдип те, Эхнатон да өмiрлерiнiң соңғы жағында сарай маңындағылар мен дiн өкiлдерi тарапынан қуғынға ұшырайды. Великовскийдiң тұжырымдауынша, тарихи Эхнатон мен әфсаналық Эдип арасындағы соңғы ұқсастық осы. Бiрi әфсанада, бiрi тарихта iз қалдырған олардың шын мәнiнде бiр адам екендiгiне осы дәлелдер де жетiп артылады.

	Великовский әңгiме болған осы еңбегiнiң соңында «Фрейд Эхнатон iс-әрекетiнен өзiнiң әйңiгi жаңалығы «Эдип комплексiне» негiз болған бейсана iшкi қозғаушы күштердi аңғармады, қайта күнәһар Эхнатонды еврейлердiң ел көсемi болған Мұса пайғамбардың ұстазы ретiнде ұлықтаймын деп әбден алжасты» деп кiнәлайды. Иә, осылайша еврей Великовскийдi еврейдiң қорасына тас атқысы келген тағы бiр еврей баласы Фрейдтiң ғалым ретiндегi бедел-абыройын оны мақтап отырып-ақ тас-талқан еттi деуге әбден болатындай.

	Бiрақ олай болмаса ше? Мысалы, Фрейд өзiнiң қорытынды iспеттi соңғы еңбегiнде тарихта шынымен болған оқиғаларға шындықтың сәулесiн түсiрген, одан талай ғасырлар бойы еврей халқы аңғарғысы келмей келген ақиқаттың сұлбасын таныған болса ше? Әрине, бұл жерде кiмнiң ақ, кiмнiң қара екендiгiн анықтау үшiн екi ғалымның да басты кейiпкерлерi iспеттес перғауын Аменхотеп IҮ-нiң өзiнiң өмiрiне үңiлiп көруден басқа жол жоқ.



	«ТӘУРАТТАҒЫ» КӨШIРМЕЛЕР. БҰЛ ҚАЛАЙ?



	Иә, Аменхотеп IҮ тарихта расымен де болған адам. Әке орнына таққа отырған ол жаңа дiндi дәрiптедi. Есiмiн өзгертiп, өзiн Эхнатон (Кунитон) деп атады. Перғауынның резиденциясын Нiлдiң келесi бетiне, жаңа қала Ахмет-Атонға көшiрттi. Мiне, осы Эхнатонның дәрiптеген жаңа дiнiн көптеген ғалымдар монотеизмнiң (бiр Құдайға сыйынушылық) алғашқы үлгiсi деп есептейдi. Эхнатонның жалғыз Құдай ретiнде Күндi дәрiптегенi және бұл дiннiң басты символы шашақты Күн шеңберi болғаны белгiлi. (Ал мұндай шашақты Күн шеңберлерiн бiздiң Ұлы Даланың қай-қай бұрышынан да кездестiре алатыныңызға еш күмән жоқ – Ә.Б.).

	Эхнатонның жаңа дiнi қалың бұқарадан қолдау көрсе де, сарай маңындағылар мен байырғы дiн билiк төңiрегiндегiлер ұйымдастырған бүлiк нәтижесiнде тақтан тайдырылып, дiнбұзар ретiнде қуғын-сүргiнге ұшырады.

	Бiзге Эхнатоннан қалған бiршама Күн Тәңiрiге мадақ ай-тылатын жырлардың мәтiндерi белгiлi. Олардың бiрiнде мынадай жыр жолдары бар:



	Жердi сенiң нұрың орап жатыр...

	Сен өз махаббатыңмен адамдарға өмiр сыйлайсың.

	Өзiң тым алыстасың, бiрақ нұрың жерде...

	Сен жерге нұрыңды төккенде, Ағаштар бүршiк жарып,

	Шөп көгередi.

	Құстар саған мадақ айтып, қанатын қағады...

	Әйел жатырында баланы,

	Еркек белiнде ұрықты жарататын да Сенсiң,

	О, Күндидарды Құдай...



	Басқасына күмән болса да, Эхнатонның адамзат баласы бiлетiн ең алғашқы ұлы ақындардың бiрi екенiне еш шәк келтiруге болмайды. Эхнатон жырлары мен «Тәураттағы» қайсыбiр псаломдардың мәтiнiн салыстыра келiп, байырғы әдебиет мамандары да осындай пiкiрге ұйиды. Ең алдымен оларды таңқалдыратыны – перғауын ақын қиялына тиесiлi жыр жолдарының тiкелей «Тәураттағы» еврей пайғамбарының аузынан шыққандай әсер қалдыратындығы. Өзара ұқсастықтар менмұндалап, көзге ұрып тұрады. «Мұндай сәйкестiктердi байқағанда, ерiксiз екi туындының арасында қандай да бiр тығыз байланыс болуы керек деген ойға қаласың. Эхнатон гимнi мен иудей псаломының ортақ сириялық түпнұсқасы болмады ма екен деген сауал бой көтередi. 103-псалом тiкелей перғауын өлеңiнiң әсерiмен жазылған болуы мүмкiн екендiгiн де жоққа шығара алмай-сың. Әрине, екi пайымдаманы да есептен шығарып тастауға болмайды. Бiрақ Эхнатонның қайталанбас жоғары ақындық қуатын ескерсек, дұрысы перғауын ақын өлеңiнiң мәтiнi псалом авторының қиялын қозғаушы үлгi болған деуге әбден болатындай» (Артур Вейгалл, «Эхнатон», Москва, «Центрополиграф», 2004 ж., 148 б).

	Ал ендi осындай жекелеген өлең жолдары ұрланып болса да «Тәурат» беттерiне кiрiп кеткен перғауын ақынды дiни реформатор болуға, Мұса секiлдi пайғамбардың ұстазы ретiнде дәрiптелуге лайық емес едi деп айта аласыз ба? Әрине, айта алмайсыз. Демек, Фрейдтiң, еврей перзентiнiң, өз халқының тарихын терiстегендей, оның «Құдайдың қалауы түскен халық» екендiгiне күмәнданғандай болып отырып айтқан жорамалында да бiр шындықтың ұшқыны жатқан болғандығы ғой.

	Фрейд өз еңбегiнде («Мұса пайғамбар және бiр құдайшылық») «Мысыр перғауынының жаңа дiндi қалыптастырудағы әрекеттерi сәтсiздiкке ұшырағаннан кейiн, оның жолын қуушылардың бiразы құлдықтан босанған еврейлермен бiрге жаңа Отанға аттанды, оларды да, еврейлердi де перғауынның шәкiртi, түбi мысырлық Мұса пайғамбар басқарды, монотеизмдi еврейлердiң арасында алғаш жан-тәнiмен дәрiптеген перғауын ақынның осы iзбасары едi» деген жорамал жасайды. Бұдан кейiн «Өз елiнде пайғамбарлар болмайды» деген ұлы сөздiң ақиқаттығына қалай иланбассыз!

	Эхнатонның есiмi өз Отанында қарғысқа ұшырады, есесiне еврейлердiң бағы жанды, олар «Тәңiрiнiң таңдауы түскен халық» деген абырой-атаққа ие болды.

	Мiне, осы оқиғалардың көне мысырлық баяндалу нұсқасынан хабардар болған көне грек ақындары перғауын ақынды әфсаналық қаһарман деңгейiне көтерiп жiбердi. Бiрақ бұл әфсанада оның жан-дүниесiне, iс-әрекеттерiне қозғау берген негiзгi күш, яғни, оқиғалардың дiни астары ұмыт қалдырылды. Бұл үшiн байырғы элладалықтарды кiнәлауға да болмас. Зевсi, Аполлоны мен Афинасы бар халыққа Мысырдың перғауын ақыны табынғысы келген Күн Тәңiрi неге керек болмақ? Эллиндер түгiлi мысырлықтардың өзi де одан бас тартты емес пе! «Өз елiнде пайғамбарлар болмайды». Тағы да сол қанатты сөз алдан шығады. Тек Мұса емес, Эхнатонның тағдырын да осы сөздiң аясына сыйғызып жiберуге болатындай. Бiрақ адамзат баласы өзiңiз ұлы перзенттерiнен бас тартса да, тарихтан бас тарта алмайды. Жасанды емес, шынайы тарихтан. Өз халқын сүйiп тұрып, оның шамына тиетiн өзi түйсiнген ақиқат тарихтан бүгiнгi заманның ұлы перзентi Зигмунд Фрейд те терiс айналып кете алмады. Өйткенi рух тарихына бақай есеп пен көңiл жықпастық жүрмейтiнiн еврей халқының осы бiр ұлы перзентi жақсы бiлетiн.



	ТҮЙIН



	Эдип туралы грек әфсанасында да, Эхнатон жайлы көне Мысыр тарихи деректерiнде де кейiпкердiң жат елде, өзге патшалықта тәрбиеленгенi туралы айтылады. Егер «әфсанадағы Эдип пен тарихтағы Эхнатон бiр адам едi» деген Иммануил Великовскийдiң қисынына сенетiн болсақ, онда грек әфсанасы мен Фрейдтiң еңбегiндегi басты қаһарманның балалық шағы өткен бұл елдiң қай ел екендiгiн анықтау да екi еврей оқымыстысы өзiнше түсiндiрiп отырған оқиғалардың шындыққа ұмтылған шырайына қосымша айқындаушы реңктер бере түсетiндей. Себебi, бала Эхнатонның (Эдип деуге де болады) дүниетанымы, өмiрге көзқарасы, ақындық дарыны осы өзi тәрбиеленген елде қалыптасқанын кiм жоққа шығара алмай. Тiптi Эхнатонның кейiн өзiнiң Мысырға алып барған дiнiнiң негiзiн осы елден, өсiп, ер-жеткен ортасынан қабылдаған болуы да әбден мүмкiн ғой. Тарих мұндай болжамды да жоққа шығармайды.

	Сонымен, болашақ перғауын ақынның балалық шағы өткен ел бағзы заман картасында iз қалдырған қай ел болуы мүмкiн?

	Великовский бұл елдi Миттания (бүгiнгi Иранның терри-ториясында болған бағзы арийлер мемлекетi) едi дейдi. Және Эхнатонның нағашы жұрты болған болуы керек деп топшылайды. Арийлердiң бағзы заманда бүгiнгi қазақ даласынан кеткенiн, олардың расымен-ақ Күнге табынғанын ескерсек (тағы да айтамыз, қазақ даласының қай бұрышынан да шашақты күн бейнесi бедерленген бағзы заман суреттерiн кездестiруге болады – Ә.Б.), онда болашақ перғауын ақынның арийлер арасында болып, олардан жаңа дiндi қабылдап, кейiн өз елiне апаруы мүмкiн деген жорамал әбден-ақ шындыққа жанасатындай. Оқиғалардың осылайша өрiстеуi растығына Фрейд те қосылады: «Бiз Мұса уағыздаған ұлы дiни идея оның өзiнiкi болған жоқ, Эхнатоннан алынды» деп есептеймiз. Ал дiннiң негiзiн қалаушы ретiнде ұлы-лығына ешқандай да күмән жоқ Эхнатон оны Азияның алыс түкпiрлерi немесе жақын маңдарынан жеткен емеурiндерден анасының араласуы арқылы аңғарды (Эхнатонның анасы жат жерлiк едi деген пiкiр бар. Қазiр жоққа шығарылды дегенмен бiз осы болжамның растығына қосыламыз) немесе басқа жолдар арқылы қабылдады» (З.Фрейд, «Моисей и монотеизм», интернеттiк нұсқасы).

	Иә, осылай, Эхнатон байырғы қазақ даласынан барған нағашыларының дiнiне жиендiк жасады. Оны қары қарата дамытып, ең алғашқы монотеистiк дiн деңгейiн көтердi. Бiрақ өз елiнде қолдау таппады. Эхнатонның басынан бақ тайғасын адал шәкiртi Мұса және басқа да iзбасарлары бұл дiннiң еврейлер арасында тарап, монотеизмнiң сақталып қалуына еңбек сiңiрдi.

	Монотеизмнiң бiзге беймәлiм болып келген алғашқы сапары осылайша қазақ даласынан басталып едi. Кiм бiледi, бәлкiм Мағжан ақынның:



	Қайғыланба, соқыр сорлы, шекпе зар,

	Мен – Күн ұлы, көзiмде Күн нұры бар.

	Мен келемiн, мен келемiн, мен келем

	Күннен туған, Гуннен туған пайғамбар,



	– деп келетiн жыр жолдарында перғауын Эхнатон ақынның алыс ғасырлардан бүгiнге жеткен ой-арманының жаңғырығы жатқан да болар-ау!

	Иә, бiр Құдайға сенушiлiкке бастайтын жол ең алғаш Қазақ даласынан бастау алған.





ТАНДЫР ЖАЙЛЫ ТОЛҒАУ




	Ең сирек кездесетiн батылдық – ой батылдығы

	Анатоль Франс



	Олжас аға: «Ақын және ғалым ұғымдарының ара жiгi кеше ғана ажыратылғанын неге ұмыта беремiз» деген едi-ау. Бәлкiм, «АЗиЯ» кiтабымен қазақ рухын бүкiләлемдiк тектiлiк деңгейiне көтеруге қаймықпай алғаш рет барған Аға iшкi қуатының, ой арнасының қайнары кеше ғана өзара еншi бөлiскен осы тел екi ұғымда жатқан болар. Ақын ғалым болуға тиiс. Астрономиялық зерттеулер мен математикалық формулалардан қолы қалт еткенде шып-шымыр рубайларды қолжазбасының жиегiне қиналмай жаза салатын орта ғасырлық ғалымдармен үзеңгi қағыстыруға жиырмасыншы ғасыр ақынының өресi жете қояр ма екен?!

	Латын пиитi де, санскрит кавиi де толыққанды ақын ұғымының тылсымдық күш-қуатқа ие екендiгiне айғақтама бередi. Балалық шағыңда өзiң де қой бағып жүрiп, құдық басында қалғып кеткенде түсiнде Қызыр баба аян берiп, таңдайына Алланың өзi түкiрген ақындар жайлы әңгiмелердi сақалына дейiн саналылық нұры тұнған қариялардан аз естiмегенсiң-дi. Сенi өлеңге, өнерге құмар қылған да осы ақиқатқа бергiсiз ақын жанды аңыздар болатын.

	Сен әдебиетте колумбиялық Габриэль Гарсиа Маркестiң Макондасы, американдық Фолкнердiң Иокнапатфасы бар екендiгiн бiлесiң. Әдебиет тарихының басы дегенде үндiнiң «Махабхаратасы», гректiң «Илиадасы» бiрiншi ауызға алынатындығын байқайсың. Рухани ой әлемiнiң бастауына үңiлсең, яхуди пайғамбарларының ой маржандары жалтырап, көз қарықтырады. Сен әлемдегi рухани қозғалыстарды бақылай отырып, әдебиеттегi, ой әлемiндегi Бақтың тек адам ғана емес, елдердi де таңдап көшiп отыратындығын аңлайсың. Төртiншi өлшем, алтыншы сезiм, басқа бiр кеңiстiк қиыр-ларында қиялыңмен қаңғып жүрiп, Сенiң қазақ ойының басына да бақ қонған уақыт аралығын тапқың келедi.

	Сен әлдебiр ғылыми кiтаптан Отырарда жүргiзiлген қазба жұмыстары кезiнде екi тандырдың табылғандығы туралы дерек оқисың. Оның бiрi, геральдикалық ою-өрнектермен безендiрiлген болып шығады. Орта ғасырлық ата-бабаларымыз тандырға нелiктен осыншалықты табына қарады екен деген ой көңiлiңде ұялаған сенiң ендi бiрде «Мың бiр түндi» ақтарыстырып отырып, әлдебiр ертегiден тандырға байланысты тағы бiр қызықты дерекке көзiң түсiп кетедi. Шамасы, өздерiнен өзге халықтарды тағы деп кемсiтiп, көкiрегiн керген ежелгi римдiктердiң дертi кезiнде кербез арабтарды да бiр шарпып өткен болса керек. Түркi тайпаларымен жүргiзiлген жаугершiлiк жорықтары баяндалатын «Соғыс таққа таласудан шығып едi» атты ертегiде тандырға, ұнға табынатын халық туралы айтылады. («Мың бiр түн», 4-том, 354-бет). Ой: бәлкiм осы тандырға табынған халықпен тегiмiз, түбiмiз бiр шығар.

	Есiңе ауыл, ауыл шетiндегi қызыл шатырлы үй, үй ауласының бiр бұрышында момақан ғана орын тепкен тандыр жиi-жиi оралады. Сен келесi сәт өзiң үшiн таңқаларлық ашылымның куәсi боласың. Бұл ашылымға себепшi әр жұмада жетi нан пiсiрiп, көршiлерге таратып жүретiн анаң болады. «Бүгiн түсiме атам кiрдi. Ол кiсi төрге шығып, үнсiз ұзақ отырды. Сонсоң үндемеген қалпы иығына шапанын iлдi де шығып кеттi. Шамасы, әлденеге көңiлi толмай жүрген сынды. Бұл бекер болмаса керек. Жетi нан құдайы таратқаным жөн болар». Анаң бұл секiлдi әңгiмелердi жиi-жиi айтатын-ды. Содан соң, қамыр ашытылып, тандыр басында қозғалыс басталатын. Келесi бiр сәтте ши борбай, қара сирақ сен бойынан жылуы әлi тарқамаған тандыр нанды бауырыңа қысып, көршi үйге жүгiрiп бара жататынсың.

	Мұсылман дiнi аруаққа табынуға, ырым-жоралғыларға тыйым салады. Сонда мынау аруақтардың көңiлiн аулап, медетiн сұрайтын дiнбұзар әрекет қай ықылым заманнан қалды екен? Сен аруақ сыйлап, Тәңiрге табынған бабаларыңның осы бiр жанқиярлық әрекетiн талай түндер түсiне алмай бас қатырасың.

	Бәлкiм, бар құпия тандырдың құрылымында жатқан болар? Өйткенi, көшпелiлер уақыт өлшемiнде емес, кеңiстiк көк жайлауында өмiр сүрген халық. Мұндай халық өз түйсiнгенiн, көңiлiне тоқығанын, дүниетанымын көркемдеп, суреттеп беруге бейiм.

	Ендiгi жерде сенiң санаңда тандыр сөзi қалықтайды. Сен осы сөздi ежiктеп, буын-буынға бөлiп талай мәрте қайталайсың. Тан... тан... тан... Тан-Шань. Бұл өзiң ауылдан келiп, етегiнде арман қуып жүрген алып Алатаудың қытайша атауы. Зеңгiр таулары, Аспан таулары, Тәңiр таулары. Сенiң паң Алатауыңның қытайша атауы осындай ұлы мағыналарды бiлдiредi. Тан-Зеңгiр, Тан-Аспан, Тан-Тәңiр. Сенiң есiңе жолбарыстың жотасындай маңғаз жайылып жатқан тауыңның ең ұшар шыңы қазақша Хан Тәңiрi деп аталатыны түседi. Хан Тәңiрi һәм Тандыр. Әлдебiр iшкi байланыс жатқандығы анық. Сен тандыр сөзiнiң бiрiншi буыны Көк, Зеңгiр, Аспан мағыналарын бiлдiретiндiгiне сенiмдiсiң. Ал екiншi – дыр буыны ше? Сенiң қиялың бiр мезгiлде дамыл таппай дыр буынының сүрлеуiмен жүгiре жөнеледi. Сол жүгiрген қалпы өзiң Отан алдындағы әскери борышыңды өтеген Мажарстандағы Дьер шаһарына барып қайтады. Қиялың осылай дырылдап жүргенде, есiңе орыс халқы жердiң жоғарғы шымды қабатын дьерн деп атайтыны оралған. Бұл ендi Аспан емес, Жер. Сен дыр буынының құпия кiлтiн ендiгi жерде қолыңа берiк ұстағаныңды аңлайсың. Ашық мұхитта сал үстiнде алты күн адасып, жетiншi күнi көз ұшындағы аралды көргенде «Жер, жер!» деп айқайлаған теңiзшiнiң қуаныштан ақылынан адаса жаздаған тылсым халi сенiң басыңды да шарпып өтедi. Олжас ағаның Шумер-Түркi сөздiгiнде осы дыр сөзiнiң түпкi мағынасы жердi бiлдiретiндiгiн айғақтайтын жетi-сегiз баламасы бар екендiгi ендiгi жерде сенiң ашық мұхит аранынан тiршiлiк аралына қайта қадам басқаныңды айғақтай түседi. Сен құтқарылдың. Жер! Жер!

	Тан-Дыр – Көк-Жер. Ақындық қиялың тандыр сөзiнiң түп төркiнi жерден не топырақтан, бәлкiм балшықтан жасалған Тәңiрi, Жер Тәңiрiсi деген мағынаны бiлдiредi деп айқайлайды. Сен қуаныштысың. Әйтсе де қуанышың ұзаққа созылмайды. Сен тандыр тануда әлi де осал тұстың бар екендiгiн байқайсың. Бұл осал тұс тандыр неге Жер тәңiрiсi болуы керек деген сұраққа барып тiреледi.

	Бәлкiм, бұл сұрақтың жауабы тандырдың құрылысында жатқан болар. Бұндай ойды сөз арасында сенiң өзiң де айтқан сияқты едiң ғой. Келесi сәт көз алдыңа тандыр бейнесi оралады. Тұғыр үстiне орнатылған тандырдың көмейiнен әлдебiр үн «мен мұндамын, мұнда үңiл» дейдi. Бәлкiм, бұл тылсым сырды түйсiкпен түйсiну ғаламаты болар. Сен тандыр көмейiне үңiлесiң. Ортада қып-қызыл шоқ. Айнала күн кескiндi нан дөңгелектерi. Қып-қызыл шоқ сана құлағыңа «мен бастапқы тiршiлiк иесiмiн, мен Күнмiн, мен абсолютпiн, ал мына дөңгелек кескiндi қамырлар менi айнала қозғалып бара жатқан жұлдыздар, жетi нан дегенiң күн жүйесiндегi жетi планета, ендi түсiндiң бе құпиямды?» деп сыбырлайды.

	Марқұмды соңғы сапарына дайындау, жерлеу рәсiмiнiң көшпелiлер өмiрiнде қаншалықты дүниетанымдық тағылымы, құндылығы болғандығы Олжас ағаның «АЗиЯ» кiтабында керемет деректермен өрнектелiп баяндалған. Онда да тiршiлiк иесi адам кеудесiне жұлдыз сипатындағы әшекейлер, асыл тастар шашылатындығы айтылатын-ды. Көшпелiлер космогониялық дүниетанымның кiшкентай көрiнiсi, афоризмдiк нақтылыққа ие тандырдың да осындай құндылықтардың бiрi екендiгiне сен сенiмдiсiң. Демек, жетi нан мен жетi планетаның, жетi планета мен Тәңiрiнiң, Тәңiрi мен анау бiр заманда өмiр сүрген ата-бабаларымыздың рухани жан дүниесiнде, дүниетанымында қандай болмасын байланыс болғандығын тереңiне түйген тандыр да әлемнiң жетi кереметiнiң қатарынан, қатарынан емес, қақ төрiнен барып орын алатын мәңгiлiк өнер туындысы. Бүкiл ғаламның кескiнiн Жер тәңiрiсi тандырдың шағын образына сыйғызып, өзiнiң барша дүниетанымын болашақ ұрпақтарына құпиялап мұра қылған бабалар тағылымына үнсiз бас иесiң. Ендiгi жерде сенiң қағбаң тандыр болады. Өйткенi сен көкте Тәңiрге, жерде тандырға табынған халықтың ұрпағысың. Өнердiң осындай үздiк үлгiсiн жасаған сонау бiр белгiсiз уақыт қазақтың немесе оның негiзiн қалаған бағзы халықтың талайына адамзат дамуында рухани көшбастаушының мәртебесi бұйырған кезең ретiнде мәңгiлiк иiрiмде қала бермек.

	1996 жыл.





«ТАУРАТТАҒЫ» БАБА ТҮРКI IЗДЕРI




	Өресi биiк, өркениетi жоғары басқа халықтардың жебiрей «Тәуратына» тарихи деректер көзi ретiнде ден қойып, өз өткен-кеткенiмен байланыстыра зерттей бастағанына да бiрнеше ғасыр уақыт болды. Тек түркi тектестер ғана үнсiз. Олар «Тәуратқа» бар болғаны, аңыздар мен әфсаналар жинағы санатында ғана қарайтын секiлдi. Немесе дiнi бөлек кәпiрдiң сыйынатын кiтабы рауайында. Бiздiңше, осы түсiнiктердiң екеуi де дұрыс емес. Егер үңiле қарай қалсақ, «Тәуратта» да түркi қауымының көне дәуiрлер тұңғиығын-дағы болмыс-тiршiлiгiнен сыр шертетiн парақтар жеткiлiктi. Бiз бүгiн хал-қадерiмiз жеткенше солардың бiрнешеуiн сөз қылмақ ниеттемiз.



	Бiрiншi парақ.

	ҚЫЗЫЛ ТЕҢIЗ БЕН ҚАМЫСТЫ СУ



	Кез келген дiни кiтаптар iспеттi «Тәурат» та ғажайып жайттарға толы. Адам Ата мен Хауа ананың жаратылуы жайлы әңгiме,кейiн исламда дамытылған Жүсiп пен Зылиха секiлдi ғашықтар хикаясы, топан су әфсанасы, адамның қиялын шартарапқа қозғайтын оқиғалар легi осылай кете барады. Әсiресе, бiздiңше «Тәураттағы» ғажайыптар iнжуi – жебiрей жұрты Мұса пайғамбардың бастауымен Мысыр перғауынының езгiсiнен қашып, Қызыл теңiзден өткен кезде болған оқиға сияқты. Иә, дәл сол Құдайдың кереметiмен өткел бермес алып теңiздiң қақ айырылған сәтi туралы әйгiлi баян. Бұл оқиға жайында «Тәуратта» былай деп баяндалады: «Мұса болса қолдарын теңiзге қарата жайып жiберiп, Жаратқан ие болса шығыс желiмен теңiздi түнi бойы қуумен болды, теңiздi құрғаққа айналдырды; су керi шегiндi. Израиль балалары болса құрғақ арқылы теңiз ортасынан өте бастады; су болса олардың оң жағынан да, сол жағынан да биiк қабырға секiлдi болып төнiп тұрды» («Тәурат». Шығу кiтабы. 14:21) Мiне, осы құрғақ жермен қашқындардың соңын ала қуғыншы перғауын әскерлерi де ұмтыла бергенде, екi бөлiнiп тұрған теңiз қайта қосылып, оларды жермен-жексен қылған.

	Шынында да адам сенгiсiз ғажайып оқиға. Егер себебiн бiлмесеңiз, бiр Тәңiрдiң кереметi деп мойындаудан басқа ел лажыңыз қалмайды. Рас, әлдекiм бұл жолдарды жебiрей балаларына тән асқақ ақындық шабыттың жемiсi дей салары да анық. Бiр-ақ ауыз сөз. Сосын ешқандай ғажайып болған жоқ деп нүкте қоюға да болады. Бiрақ солай ма?

	Бүгiнгi ғылым «Тәураттағы» осы оқиғаға жауап табуға жанжақты талпынуда. Ол жебiрей қауымы және Мысыр әскерiмен Қызыл теңiзде болған оқиғаны оған және одан кейiн болған оқиғалар тiзбегiмен байланыстыра отырып зерделейдi. Жауаптары да жоқ емес.

	Егер «Тәураттың» беттерiне үңiлер болсақ, бұл кездерi жер бетiнде әр түрлi үрейлi оқиғалардың болғанын аңғарар едiк. Яғни, Жер-Ана төсiнде әлдебiр ғаламат табиғи, бәлкiм, бүкiләлемдiк апат болды деуге болады. Және ол бiрқанша уақытқа созылған. Қазiргi ғылым мұндай апат себебiн әлдебiр белгiсiз кометаның Жерге тым жақын қашықтықтан өтуi, оның Жер-Ана өрiсiне қатты әсерi, осы әсерден болған жер қойнауында және оның бетiнде жүрiп өткен табиғи бүлiншiлiктер арқылы түсiндiредi. Мiне, осы табиғи бүлiн-шiлiктердiң бiрi босқын жебiрей халқының Қызыл теңiзден өтер тұсына тұспа-тұс келiп қалуы әбден мүмкiн. Өйткенi, Жер-Ана өз өрiсiнде байыз таба алмай теңселгенде теңiздердiң де ары-берi лықси көшуi әбден кәдiк қой. Демек, теңiздiң табаны қандай да бiр уақытқа болмасын құрғап қалады деген сөз. Осы құрғақтан жебiрей қауымы өте шығып, қайта құлаған теңiздiң аранына Мысыр әскерi жұтылуы, мұны ендi тағдыр тәлкегiнiң iсi деуiмiз кереук. Осы бiр басқа халықтар үшiн нағыз тажал трагедиясының өзi болған оқиға, керiсiнше, жебiрей жұртының рухын көтерiп кеттi. Олардың санасында бiз Тәңiрiнiң өзiнiң таңдауы түскен халықпыз деген сенiм қалыптасты. Кешегi құл халық әп-сәтте ұлы халыққа айналып шыға келдi. Бiреуге бақ, бiреуге қасiрет деген осы да.

	Дегенмен бiздiң «Тәураттағы» бұл оқиға туралы әңгiме қылудағы мақсатымыз – жебiрейдiң шынайы шежiресiн шеку емес, осы оқиғаның баба түркi тарихына қаншалықты қатысы барлығына зер салу.

	Жоғарыдағы оқиға болған кездерi Қызыл теңiз қазiргiдей емес, Ям-суф (Г.В.Синило. «Древние литературы Ближнего Востока и мир Танаха», Минск, 1998, 219-бет) деп аталатын. Бүгiнгi қазақ тiлiне бұл атауды қамысты су немесе қамысты теңiз деп аударуға болады. Егер қазақтардың әлi күнге теңiз не көлдi үлкен су деп атай салатынын ескерсек, осы атаудан түркiлiк самалдың лебi есiп тұрғандай. «Ям» әлде «кам» сөзiнен қамыс атауын шығарып алу және қиын емес. Арада жатқан бiрнеше мыңжылдықты ескерсек, қамыстың о баста бiр буынды сөз ретiнде тек «қам» болып дыбысталған болуы шындықтан тым алыс кете қоймайды. Ал «суф»-тың кәдуiлгi су екендiгiне еш дау жоқ. Арыға бармай-ақ қояйық, көршi өзбек ағайында «су»-ыңыз «сув» делiнедi.

	Иә, теңiз атауына байланысты байламымызды айтарына айтып алдық, ендi оны қандай да бiр деректермен болсын нақтылай аламыз ба? Ендi осы бағытта әрекеттенiп көрейiк.

	Көне Мысыр тарихында Египеттi бiздiң дәуiрiмiзге дейiнгi II мыңжылдықтың ар жақ, бер жағында бiрнеше ғасыр билеген аму-гиксос деген белгiсiз халық туралы айтылады. Бiздiңше, осы аму-гиксостар қайсыбiр батыс тарихшылары жазып жүргендей араб не жебiрейлердiң арғы ата-бабалары емес, прото-түркi, яғни баба түркiлер болуы керек.

	«Гиксостар қайдан келдi? Бұл сауалға ғалымдардың жауабы әрқилы. Кейбiреулерi гиксостарды Миттанияның арий тектес халықтарына жатқызса, ендi бiреулерi оларды скифтер (сақтар) деп есептедi». (И.Великовский, «Эдип және Эхнатон», Дондағы Ростов, 1996, 78-бет). Мiне, осы жолдардың өзi-ақ бiздiң өз жорамалымызда жалғыз емес екенiмiздi аңғартады. Ал ендi бұл төңiректе «Тәурат» не дер екен, соған тоқталайық. Онда, бақташыларды төбесiне көтерген Амос пайғамбардың кiтабында мынандай дерек бар: «Гиксостар патшасының есiмi Киан планета атауы: «Киюн... сiздiң құдайыңыздың жұлдызы» (Амос 5;26).

	Күн. Иә, кәдiмгi баба түркiлер Тәңiрi деп табынған алаулы Күн. Түркi перғауынының есiмi де Күн, Тәңiрiнiң жұлдызы да Күн. Осының өзi-ақ сақ-түркiлердiң б.д.д. II-I мыңжылдықтарда-ақ Мысырға билiк жүргiзгенiн аңғартпай ма?

	Иә, атақты қыпшақ Бейбарыс Мысырды билеген алғашқы түркi емес. Оның оған дейiн де жүздеген жылдар бұрын Мысырды билеген Күн деген құдiреттi бабасы дүниенi дүрлiктiрiп өткен.

	Түркi жүрген жерде жер-су атауы да түркiлiк болмақ. Олай болса, Қызыл теңiздiң бiр кезгi атауы «Қам-су», яки «Қамысты су» немесе «Қамысты теңiз» аталған деген мұндай жорамалды да назардан шығарып тастай салуға еш болмайтын шығар.



	Екiншi парақ.

	БҮЛIКШI ПЕРҒАУЫН МЕН МҰСА ПАЙҒАМБАР



	Дiн тарихы бiр Құдайға сиынуды (монотеизм) алғаш мемлекеттiк деңгейде енгiзбек болған жанкештi реформатор ретiнде Мысыр перғауыны IҮ Аменхотептi атайды. Ол халықты Амон-Юпитердiң орнына Атон-Күнге табынуға шақырды, оған арнап мадақ өлеңдер жазды.

	Иммануил Великовский «Эдип және Эхнатон» кiтабында осы мысырлық перғауын мен грек мифологиясындағы Эдип туралы әфсананы байланыстыруға тырысады. Автордың пiкiрiнше, грек аңызындағы Эдиптiң прототипi – ешқандай да грек патшазадасы емес, кейiн Эхнатон есiмiн алған дәл осы Мысыр перғауынының нақ өзi. Ғалым Эдип жұмбағын шешетiн сфинкстiң грек топырағына еш қатысы жоқтығын, керiсiнше, оның Мысыр пирамидаларымен тiкелей байланысын айта келе, Мысыр жазбаларына ой жүгiрте отырып, Эдип пен Эхнатон тағдырының ұқсастығына көптеген дәлел-дәйектер келтiредi. Қысқаша тоқтала кетсек, бұл дәлел-дәйектер мынадай:

	1. Әкесi III Амонхотеп отбасымен бедерленген суреттерде бала Эхнатонның бейнесi бiрде-бiр рет кездеспейдi. Демек, егер сарай суретшiлерiнiң тек нақты жайтты салатынын ескерсек, жас кезiнде болашақ перғауын сарайда болмаған болып шығады. Шамасы, әкесiнiң кәрiне ұшыраған ол жат жерде тәрбиеленсе керек. Ғалым жат жер ретiнде бүгiнгi Иран территориясында болған арийлер мемлекетi Миттанияны атайды. Осыған ұқсас халдi грек аңызындағы Эдип те басынан кешiредi.

	2. Егер бала әкесiнiң қаһарына ұшыраған болса, оның қандай да бiр себебi болуға тиiс. Мысалы, әке мен баланың арасын «Эдип патша» мифiндегiдей көрiпкелдiң болжамы ушықтыруы мүмкiн. Қысқасы, «Балаңыз өзiңiздi өлтiрiп, тағыңызды тартып алады, кейiн өз анасымен төсектес болып күнәға батады» деген сарындағы көрiпкелдiк баланың тағдырын қыршынынан қиып жiберуi мүмкiн-дi. Осындай көрiпкелдiк грек аңызында да бар. Көрiпкел ретiнде абыз Тиресий сөз алады.

	3. Әрине, перғауын әке құлақ асатын көрiпкелдiктi тек Амон ғибадатханасының беделдi абызы ғана жасай алады. Ал бұл баланың жүрегiнде Амон абызы ғана емес, Амон сезiмiне деген де қарсылықтың орын алуына себепшi болмақ. Кейiн таққа отырған Эхнатонның Амон абыздарын қудалап, Атон-Күнге табынуды енгiзбек болғанының психологиялық себебi осындай. Ал грек аңызында көне культтiң символы iспеттес сфинкс жасырған жұмбағы шешiлгеннен кейiн биiктен құлап өледi. Эхнатон болса таққа отырғасын Амон ғибадатханаларын қиратқан.

	4. Әке мен бала арасындағы өкпелесу де аяқсыз қалған жоқ. Таққа отыра салысымен Эхнатон әкесiнiң есiмiн барлық ескерткiш жазбалардан өшiрткiзiп тастауға бұйрық бередi. Ал бұл көне мысырлықтың ұғымында марқұмның рухын қоса өлтiру болып табылады. Осындай оқиға грек аңызында да бар. Қайта оралған Эдип өз әкесiн аңсызда өлтiрiп қояды.

	5. Эдип есiмi грекшеден «iсiнген аяқ» деп аударылады. Бүгiнге жеткен Эхнатон суреттерiнен де оның аяғы қалыптағыдай емес, бiршама iсiк екенiн аңғарамыз.

	6. Егер Эхнатонның қыздай алған қосағы Нефертити алғаш үйленгенде жүктi болып, бала көтеруге тым балғын екенiн ескерсек, суреттердегi Эхнатонның үлкен қызын оның өз шешесiнен сүйген нәрестесi деуге болады. Өйткенi, өзiне жасы жағынан жете қабыл сәбидi Нефертитидiң дүниеге келтiруi еш мүмкiн емес. Грек аңызында да осындай оқиға, ана мен баланың жақындасуы етек алады.

	Қысқасы, Великовскийдi өз болжамын, яғни Эдип пен Эхнатонның бiр адам екенiн қисынды дәлелдей алған деймiз. Әйтсе де, бiздiң назар аударғымыз келетiнi – Эдип пен Эхнатон тағдырындағы бұл ұқсастықтар емес, Эхнатонның Күнге табыну культiн Египетке арийлер елi – Миттаниядан әкелуi. Арийледiң Кiшi Азия, Үндiстан мен Еуропаға Қазақ даласынан ауғанын ескерсек, баба түркiлер табынған Күн Тәңiрi мен Мысыр перғауыны дәрiптеген Атон – Күн Құдайы арасында қандай да бiр байланыс бар екенiн аңғарғандаймыз. Ал қайсыбiр бастаухат көз-дерi Мұса пайғамбарды осы Эхнатон патшаның сарайында тәрбиеленген таза мысырлық едi деген деректердi алға тартады. Тiптi жебiрейлердi туған жерiне қайта бастап шыққан Мұса пайғамбарды реформасы iске аспай тағынан тайдырылған, жергiлiктi абыздар тарапынан қудалауға ұшыраған Эхнатон перғауынның өзi едi деген де әңгiме бар (Н.В.Синило, «Древние литературы Ближнего Востока и мир Танаха», Минск, 1998, 216-бет ). Егер Эхнатон перғауынның зираты әлi күнге табылмағанын ескерсек, бұл әңгiменiң де әбден жаны бар болуы мүмкiн. Сосын «Тәураттың» өзi де Мұсаның перғауын сарайында тәрбиеленгенiн еш жоққа шығармайды ғой. Иә, сол Мысыр перғауыны күннен күнге көбейiп бара жатқан жебiрей отбасында дүниеге келген еркек кiндiк жас сәбилердiң бәрi өлтiрiлсiн деген бұйрық шығарып, Мұсаны босанған анасының оны өлiмнен қалайда алып қалу үшiн себетке салып суға ағызып жiберуi, оны Мысыр ханшасының тауып алып, болашақ пайғамбардың перғауын сарайында тәрбиеленуi жайлы тәураттық хикаяны айтамыз.

	Қалай дегенмен де Эхнатон Күн құдайы мен Мұса монотеизмiнiң арасында қандай да бiр болсын нәзiк байланыс бар. Бәлкiм, бұл байланыс баба түркiнiң Күн Тәңiрi арқылы көрiнiс табатын болар. «Тәуратқа» Мысыр тарихы тарапынан зерде сәулесiн түсiрiп көргенде баба түркi өткенiне қатысты осындай бiр оқиғаның сұлбасын байқағандаймыз. Расында да Эхнатон табынған шашақты күн дискiсiмен бiздiң Даладағы жартастарда кездесетiн Киелi Күн символы бейнелерiнiң арасында қандай айырмашылық болуы мүмкiн?



	Үшiншi парақ.

	ЖЕБIРЕЙ ҚҰДАЙЫ МЕН ҚАСҚЫР ТОТЕМI



	Жебiрей қауымы Мұса пайғамбардың бастауымен Мысыр құлдығынан қашып шыққаннан кейiнгi ғажайыптер легi оларға Қызыл теңiздiң қақ айырылып жол беруiмен ғана аяқталған жоқ. Жоғарыда айтқандай, бұл кездерi үрейлi, қорқынышты оқиғалар өте көп болды. Өз өрiсiнiң шеңберiнде белгiсiз кометамен арбасып қалған Жер-Ананың құрсағы тынымсыз ыңыранып жатты. Жер сiлкiнiп, таулар жалын атқылады, көктен метеориттер жауды. «Израиль халқы Египеттен шыққанда... Теңiз құрғап, керi қашты... Таулар қойдай, төбелер қозыдай секiрдi... Жаратқанның жанарында Жер теңселдi...» («Тәурат», Псалтирь 113: 1-7). Иә, мұндай орасан апатты жер бетiндегi басқа халықтардың да бiлмей қалуы мүмкiн емес. Осы кездердегi оқиғалар жайлы Египеттiң Ипувер папирусында: «О, жер күркiреуiн тоқтатып, тыныштық тезiрек орнаса екен»,– делiнедi. Бұл кездегi жайттар туралы өзге халықтардың аңыз-әңгiмелерiнде де естелiктер жетерлiк.

	Мiне, Жер-Анаға қатерлi қауiп төнген осындай қорқынышты күндердiң бiрiнде босқын жебiрей қауымы Синай тауына таяп қалған-ды. Дәл осы жерде оларға жаратқанның он өсиетiн есту бақыты бұйырған болатын. Жаратқанның дауысы естiлдi-мiс делiнетiн осы тұсты «Тәурат» былай деп суреттейдi: «Жаратқан от болып түскеннен кейiн, бүкiл Синай тауы түтiндеп тұрды, төңiректе қазаннан шыққан түтiн секiлдi қою түтiн будақтады, бүкiл тау қатты теңселдi» («Тәурат», Шығу кiтабi, 19:18). Иә, бұл суреттеу Жаратқанның жерге түсуiнен көрi, кәдуiлгi табиғи апаттан көбiрек мағлұмат бередi. Шамасы, Синай тауына басқа да ұсақ метеориттермен бiрге кометамен iлесе жүретiн iрi метеориттердiң бiрi құлаған болса керек. Мұндай жағдайда зiлзала болып, Жер-Ананың қойнауынан уiлдеген қуатты дыбыстардың шығатыны да ақиқат. Мiне, «Тәураттың» баяндауында, осындай дыбыс үздiк-создық он рет қайталанған секiлдi. Қызыл теңiзден өту хикаясын жаратқанның шапағатымен болды деп ырымдаған халыққа дәл осы он дыбыс Жаратқанның өздерiне берiп жатқан өсиетiндей болып ұғынылуы да кәдiк. Бiздiңше, Синай тауында Мұса пайғамбар Жаратқаннан алды деп есептелiнетiн атақты он өсиеттiң ақиқи тарихы осындай. Басқалай болуы еш мүмкiн емес.

	Көне жебiрей аңызында осы оқиға туралы мынандай жолдар бар: «Тек Израиль емес, әлемнiң барлық халықтары есiттi. Жаратқан дауысы барлығына түсiнiктi болатындай етiлiп адамзаттың жетпiс тiлiнде дыбысталды... Оны естiгенде пұтқа табынушылардың жандары қорыққандарынан кеуделерiнен шыбындай шырқырап ұшты». И.Великовский Гинзбургтiң «Аңыздар» кiтабынан осындай дерек келтiредi (И.Великовский, «Столкновение миров», Дондағы Ростов, 1996, 112-бет).

	Жебiрей аңызы осы бiр кездерi расында да әлемдiк апаттың орын алғанына мегзеп тұр. Әйтпесе, шыбындай қырылған өзге халықтар жайлы әңгiме болмас едi ғой. Ал осы бiр «адамзаттың жетпiс тiлiнде дауысталған өсиеттер» жайлы оқиғаға куә болған өзге халықтар, оның iшiнде бiздiң баба түркiлер не дейдi екен? Бабалар мұрасынан осы оқиғаға байланысты қандай да бiр қатпар-сiлемдi ұшырата аламыз ба? Бiздiңше, бұл сауалдың жауабын табуға болатын секiлдi. Пайымымызда жауаптың кiлтi қасқыр тотемiне қатысты мифте жазылуға тиiс.

	Көне түркiлер өздерiн қаншық қасқыр мен баланың некесiнен таратады. Аңыз нұсқасы бiрнешеу. Бiрiнде бiр ұлыс елдi қапияда жау қолы шауып қанды қырғынға ұшыратса, ендi бiрiнде баба түркiлердiң басына нендей зұлмат төнгендiгiнiң себебi ашық айтылмайды. Ойымызша, ақиқатқа жақыны осы екiншi нұсқа. Ал баба түркiлердi қырғынға ұшыратқан оқиға жаңағы «он өсиет» түсетiн кездегi ғарыштан келген табиғи һәм әлемдiк масштабтағы апаттар едi. Жер-Ананың белгiсiз кометамен арбасып, өз өрiсiнде теңселе ыңыранғанын өзге «жетпiс халықпен» бiрге баба түркiлер де естiдi. Бiрақ олар бұл ыңыранған дыбыстарды жаратқанның он өсиетi деп қабылдаған жоқ, табиғаттың еркiн ұлдарына тән болмыстарымен Жер қойнауынан шыққан күңiренген уiлдердi қасқырдың ұлуына ұқсатып жiбердi. Иә, расында да басына қиын-қыстау сын сағаты туғанда Жер-Ана шығарған дыбыстар осы бiр тектi аңның ұлығанда шығаратын дыбыстарына тым жақын болатын. Нәтижесiнде прототүркiлiк ақындық шабыт қасқыр-ана мен бала-бабаның некесiнен тараған жаңа бiр халық жайлы әдемi әфсананы дүниеге келтiрдi. Қасқыр-ананың Тәңiрi деңгейiне көтерiлмей, тотем сипатында ғана қалып қоюына, бәлкiм, бұл кездерi баба түркiлердiң жебiрейлер ендi ғана қол жеткiзген бiр Тәңiрге (монотеизм) сыйынуы кедергi жасаған шығар. Қалай дегенмен де, Жердiң ғаламдық қақтығыстан аман қалуына куә болған прототүркiлер осы бiр ғаламдық ерлiкке мәндi де мағыналы рухани ескерткiш қоя бiлдi. Бүгiн қасқыр тотемiнiң тасасында Жер-Ана, оның өз ұлдарына берерi шексiз мейiрбанды табиғаты жасырулы деуiмiзге әбден болады. Өйткенi, баба түркiлер осы бiр алапат тұста тiршiлiгiн ұрпақтан-ұрпаққа жалғастыруға тағы да бiр мүмкiндiк алғаны үшiн тiкелей Жер-Анаға борыштар екендiктерiн жақсы түйсiндi.

	Рас, әлдекiмнiң қасқыр мифiн Синай тауындағы оқиғамен қиыстырудың еш қисыны жоқ деуi мүмкiн. Бiз оларға «жетпiс тiлде адамзат баласын түскен өсиеттiң» тағы бiр түсiндiрмесiн, үндiстердiң снохимиш тайпасынан жазылып алынған аңызды жауап ретiнде ұсынамыз. Онда: «Бағзы бiр замандарда Аспан Жерге төнiп тұрған екен. Адамдардың бел жазып, тiк жүруi қиын болыпты. Ал бұлай ұзаққа бару мүмкiн емес. Мiне, осындай бiр қиын күндерi бiрқанша ақсақал бас қосып кеңес құрады. Олар әлемнiң бар түкпiрiндегi халықтар бiр мезгiлде «ау-ау» деп айқайласын, сонда Аспан көтерiледi деген тоқтамға келедi. Осы шешiмдi жеткiзу үшiн жан-жаққа хабаршылар аттандырылады. Осылайша, бүкiл адамзат бiр мезгiлде «ау-ау» деп айқайлауының нәтижесiнде, Аспан бүгiнгi биiгiне көтерiлiп, адамдар бой жазып, еркiн жүре алатын болыпты. Бақытты өмiр кеше бастаппыз. Қазiр адамзат бiрлiгiнiң қуатын көрсететiн осы күндердiң естелiгi ретiнде, әлi күнге каноэ ескенде «ау-ау» деп айқайлаймыз»,– деп баяндалады. Мұндағы «ау» сөзiнiң тарихы да қасқыр тотемiне қатысты мифтi еске түсiретiнiне дау жоқ.

	Сондай-ақ жебiрей Құдайының бiр кездердегi аталуы қазiргiдей Яхве емес, Яо, Ио немесе Яу, бәлкiм, Ау болғаны туралы да деректер бар («Тәурат», Псалтирь:67). Бұған қоса Мұсаның он өсиеттi Яо, бәлкiм, Яу-Ау деп аталатын Тәңiрден алғанын көне тарихшы Диодор да жазған көрiнедi.

	Иә, «Тәуратта» жұмбағын шешудi күтiп жатқан ғажайып оқиғалар көп. Олардың қайсыбiрi тiкелей не жанама түрде түркi тарихымен де байланысып жатады. Бiз бүгiн солардың бiрнешеуiне ғана тоқтала алдық. Әйтсе де, осы азғантай әңгiмемiздiң өзi-ақ

	«Тәураттың» бүкiл адамзатқа ортақ баға жетпес шын жауһар жәдiгер екенiне дәлел бола алады ғой деп ойлаймыз.

	2005 жыл.





АЖАЛМЕН АЛЫСҚАН АЛЫПТАР ӘФСАНАСЫ





	ЕРЛIКТЕРДI ТҮГЕНДЕУ



	Көне грек аңызшылары қаһармандардың қаһарманы Гераклдiң маңдайына жазылғаны он екi ерлiк едi деген әңгiме айтады. Бiз мұнымен келiсе алмаймыз. Бiздiңше, Гераклдың, тiкелей Эврисфей патшаның тапсырмасымен iстеген он екi ерлiгiнен басқа, тек өз жан қалауымен жасаған да ерлiктерi болған. Қазақ ақыны Жұмекен Нәжiмеденов Гераклдiң осындай ерлiктерiнiң қатарына оның адамзатқа от сыйлаймын деп құдайлардың қарғысына ұшыраған, осы күнәсi үшiн найзағайлар тiлгiлеген Қап тауының тап-тақыр құз-жартасына берiк бұғауланған Прометейдi құтқаруын жатқызады. Иә, расында да бұл Гераклдiң он үшiншi ерлiгi деуге әбден болатын ұлы ерлiк едi. Ақын Жұмекен мұны анық байқаған. Бiрақ Гераклдiң санатқа кiрмей қалған ерлiктерi тек осымен ғана шектелмесе керек. Мiне, бiздi осы сауал һәм оның жауабы қызықтырған. Жұмекендей ұлы ақыннан кейiн Геракл ерлiктерiнiң қатарына тағы бiр толықтыру жүргiзу, әрине, кiм үшiн болса да үлкен бақыт. Жұмекен ақын қаһарманның он үшiншi ерлiгiн айтса, бүгiн бiздiң Гераклдiң он төртiншi ерлiгi туралы әңгiме шерткiмiз келiп отыруыныңбiр себебi осыдан. Бiр ғажабы, осы бiр он төртiншi ерлiктiң жаңғырығы қазақ ертегiсiнде, түркi әфсанасында да жүр. Бұл сөзiмiзге «Қорқыт ата кiтабы», ондағы Домрул жайлы хикая куә бола алмақ. Бiрақ бәрi де рет-ретiмен...



	Он төртiншi ерлiк.

	КӨНЕ ГРЕК НҰСҚАСЫ



	Геракл Диомед патшаның аттарын iздеп Фракияның жағалауына жүзiп бара жатқанда, жолай Фер қаласының патшасы, досы Адметке соға кетудi жөн көредi. Бұл Адметтiң басына қиын күндер түнегi орнаған мезгiл едi. Тағдыр құдайлары –мойралар Адметке оған ажал сәтi төнгенде, егер ол үшiн басқа бiр ажалды пенде өлiмге бас тiгетiн болса, Адметтiң ғұмыры ұзаратындығы туралы баян еткен-дi. Геракл қонаққа келетiн мезгiл, осылайша, Адметтiң жер бетiндегi өлшеулi көрер күнi тәмамдалып, оның өз тағдырын қалайда ұзартқысы келiп аласұрып жатқан мезгiлi болатын. Ол өзi үшiн жан берулерiн көптi көрген ақсақалды әкесiнен де, кейуана шешесiнен де сұраған. Бiрақ екеуi де көнбей қойды. Қанды қырғынға кiрейiн деп тұрған жауынгерлерге салмақ салып едi, олар да келiсiм бермедi. Жер бетiнен ажалына арашашы болар тiрi пенде баласын таппай, әбден сiлiкпесi шыққан Адмет ақыры балаларының анасы сүйiктi жары Алкестидаға шағынған. Алкестида күйеуi үшiн басын өлiмге тiгетiнiн бiрден айтты. Ендi ол ажалды күтiп тастүнек көрханада жатыр. Геракл келгенде Адметтiң көңiлсiз болуы осыдан едi. Бiрақ ол қаһарман досының жақсылап дем алуы үшiн барлық жағдайды жасауды қызметшiлерiне шегелеп бұйырады. Досы мұның басына нендей зауал төнгенiн еш сезбеуi керек. Өйткенi, қаһарманның мұнсыз да басқа машақаты жетiп артылып жатқан жоқ па! Геракл досының жүзi неге жабырқау екендiгiн сұрағанда ол алыс бiр туысқанының қайтыс болғандығын тiлге тиек еткен. Одан ары қазбалауға қаһарманның да құлқы бола қоймады. Өзiне арнайы бөлiнген сарайда жатып емiн-еркiн дем алуға кiрiстi. Шарап судай болып ақты. Ара-тұра сұрап қойғаны болмаса, Геракл өзiнiң Адметте қонақта екендiгiн де естен шығарып алды деуiмiзге болады. Бiрақ Адметтiң қайғы-қасiретi оның қызметшiлерiнiң де жүзiне көшкен-дi. Сезiмтал батыр оны байқамай қалған жоқ. Себебiн қайта-қайта сұрай бергесiн қызметшiлердiң де ағынан жарылмасқа шарасы қалмаған-ды. Адмет тарапынан ақиқатты айтуға тыйым салынғанына қарамай, олар шындықты жайып салды. Адметтiң өлер күнi таянғанда, ол үшiн әйелi Алкестиданың бақиға көшуге келiскенi, ендi ажалын күтiп тастүнек көрде жатқаны, бәрi-бәрi мәлiм болды. Өзiнiң уайым-қайғысыз, түктен бейхабар көңiл көтерiп жатқанына ұялған Гераклдiң ойына мынадай әңгiмеден кейiн тосын шешiм келген. Ол жан алғыш Танат құдайдың өзiмен белдесiп, одан Алкестиданың жанын тартып алуды, жанкештi аруды Адмет досына қайта тарту етудi ойлады.

	Мiне, Геракл ешкiмге көрiнбей Алкестида табытының жанында бұғынып отыр. Әзiрейiл Танат төбе көрсеткен замат онымен алыса кетуге тас-түйiн дайын. Жанға шөлiркеген Танат та көп күттiрген жоқ. Қап-қара қанаттарының сусылы ауаны қақ жара көздерi жарқырап жетiп келдi. Келе сала табытты ашып Алкестиданың төбесiнен төне берiп едi, жон арқасынан Гераклдiң күжiлдеген дауысы естiлдi. Құдай мен қаһарманның жан алып, жан берiсер апыр-топыр қанды айқасы басталды. Бiрде ажалды, бiрде ажалсыз бел алады. Екеуi де жеңiстi қолдан берер емес. Ақыры батырдың күшi басым түскен. Ол ажал құдайы Танатты шандып-матап байлап тастады. «Тек Алкестиданың жанын өзiне қайтарсаң ғана босатамын» деген шарт қойды. Танаттың көнбеске лажы жоқ едi. Осылайша ару Алкестида өмiрге қайта келдi.

	Алкестидасын тiрi көрген Адметтiң қуанышында шек жоқ едi. Ол Гераклге тағы да бiраз күн қонақта қалуын, оның теңдессiз ерлiгiнiң құрметiне жасалар ұлы тойдың куәсi болуын өтiнген. Бiрақ ажал құдайымен айқаста жеңiп шыққан жүректi ер қала алмайтындығын айтты. Өйткенi, оны алда тағы басқа да ерлiктер күтулi едi.

	Ендi осы ерлiктiң түркiлiк нұсқасын да қысқаша мазмұндай кетейiк.



	Он төртiншi ерлiк.

	ТҮРКI НҰСҚАСЫ



	«Қорқыт ата кiтабы» да – ерлiктердiң кiтабы. Мұндағы оқиғалар саны да он екi (кездейсоқтық па?). Бiрақ осы қаһармандықтардың iшiндегi ең бiр тағылымдысы Тоқа баласы ержүрек Домрул туралы жырда айтылады ғой деп ойлаймыз.

	Бастапқыда Домрул да көп тентек батырдың бiрi болады. Сусыз өзенге көпiр салып, содан өткен адамнан 33 теңге, өткiсi келмегендерден қорқытып 40 теңге алуының өзi әпербақан, ұрда-жық, ақылы кемшiн батырларды көзге елестетедi емес пе!

	Бiрде Домрулдың осы көпiрiнiң басында көшпелi бiр қауым елдiң бiр азаматы қайтыс болып, жоқтап азалау басталады. Осындай жылап-сықтаудың үстiнен түскен Домрул халықтан олардың не себептi күңiренiп жатқандығын сұрайды. Олар бiр жақсы жiгiттерiнiң жанын қызыл қанат Әзiрейiл келiп алып кеткенiн, ендi оны жерлеп болмай, көштiң алға жылжымайтынын айтысады. Домрул болса «Адамның жанын алатын қызыл қанат Әзiрейiл көзге көрiнiп келетiн тажал болса, онымен шайқасуға даярмын, менен жеңiлген ол адамның жанын алуға қайта келмейтiн болар едi» деп жiбередi. Бұл сөз Құдайға ұнамай қалған. Ол ендi Әзiрейiлге тентек батырдың өзiнiң жанын алуды тапсырған. Домрул бiр топ жiгiтiмен көңiл көтерiп отырғанда келген Әзiрейiл батырдың тарапынан қатты қарсылыққа ұшырайды. Қылышын қынабынан суырған Домрул оған тап бергенде әп-сәтте кептерге айналып Әзiрейiл үйдiң терезесiнен қашып шығады. Бұл Домрулды бұрынғыдан да қатты масайратқан. Ол жан алғыш Әзiрейiлдiң өзiнен қорыққандығына сенiмдi едi. Ендi сұңқарын алып, оның соңына түскен. Ойы кептерге айналған Әзiрейiлдi сұңқарына iлдiру болатын. Бiрақ даладағы белдесуде Әзiрейiл басым түседi. Жеңiлгенiн мойындаған Домрул Әзiрейiлге «әлi жаспын ғой, жанымды ала көрме» деп жалбарынады. Әзiрейiл өзiнiң қолында тұрған түк те жоқ екенiн, бәрi бiр Құдайдың тапсырмасымен болып жатқанын айтқанда, Домрул тағы кергiп шыға келедi. Ол Әзiрейiлге беретiн жанының жоқ екенiн, жанын берсе тек бiр Жаратқанның өзiне ғана беретiндiгiн ашық айтады. Бұл сөз Алла Тағаланың көкейiне қонған. Ол Әзiрейiлге «Батырға былай деп айт. Егер орнына жанын беретiн басқа бiр екi аяқты пенденi таба алатын болса, жанын өзiне қайта сыйлаймын. Таппаса жаны жаһаннамға кетедi» деген хабар бередi. Бұл сөз Әзiрейiлдiң аузынан Домрулға жетедi. Грек аңызындағы Адмет iспеттi Домрул да ендi өзi үшiн жан берулерiн өтiнiп әкесi мен шешесiне өтiнiш салады. Бiрақ грек аңызындағыдай олар да көнбей қояды. Домрулдың өмiрiндегi ең қайғылы күндер басталады. Ұзамай жанын алуға Әзiрейiл тағы келген. Бұл жолы Домрул Әзiрейiлге жанын алар сәттi сәл кешiктiре тұруын, өйткенi екi баласы және сол екi баласының шешесiмен қоштасуы керектiгiн айтады. Күйеуiнiң басына түскен кептi түгел естiген әйелi оның орнына өзi жан беруге даяр екендiгiн айтқанда Домрул қуанғандай болған. Бiрақ әп-сәтте бұл қуанышы қайтадан қайғы-қасiретке айналып шыға келдi. Себебi, өзiн жанынан артық жақсы көретiн жарының артында қалып не iстемек? Ендi ол Құдайға «Алсаң әйелiмiз екеумiздiң жанымызды бiрге ал, болмаса екеумiзге де ғұмыр сыйла» деп жалбарынады. Бұл жалбарыну да Алла Тағаланың көңiлiнен шығып едi. Ол Әзiрейiлге батырға да, әйелiне де тиiспеуге бұйрық бердi. «Әкесi мене шешесiнiң жанын ал, есесiне мыналардың әрқайсысының талайларына 140 жылдан ғұмыр жазылсын» дедi Алла Тағала. «Осылайша әйелiнiң күйеуiне деген адал сезiмi, ақедiл көңiлiнiң арқасында екеуi ұзақ жыл бақытты ғұмыр кештi. Немере, шөбере сүйдi, одан кейiнгiлерiн де көрдi. Бiрақ көретiн қызығы, тататын дәмi таусылған күнi олар да өмiрден өттi» дейдi түркi аңызы.



	ҰҚСАСТЫҚТАРМ МЕН АЙЫРМАШЫЛЫҚ



	Осы екi аңыздың өзара ұқсас екендiгiне, сонымен бiрге аз-маз айырмашылықтары барлығына ешкiм де күмәнданбаса керек. Ең басты ұқсастық деп екi аңызда да күйеулерi үшiн құрбандыққа әйелдерiнiң бас тiгетiндiгiн айтуға болады. Өкiнiштiсi, егер грек нұсқасындағы әйелдiң есiмi Алкестида екендiгi белгiлi болса, түркi нұсқасындағы ұлы Ананың ныспысы мәлiм емес. Дегенмен басты қаһармандардың бiрiнiң есiмi белгiлi болмағанымен, әфсананы жалпы алғанда, түркi әйелдерiне қойылған ғажайып көркем ескерткiш деп бағалауға толық қақымыз бар. Тұмар ана, Зарина, Домалақ аналардың қатарында, мейлi, ол аңыздық болсын, осындай да бiр есiмi белгiсiз ұлы Ананың болуы бiздiң халықтық мақтанышымыз болуға тиiс.

	Екiншi бiр ұқсастық – қос әфсанада да қаһармандар мен жан алушылардың арасында өзара белдесудiң болатындығы. Түркi нұсқасында Домрул Әзiрейiлден жеңiлгенiмен аңыз астарында бұның бәрi Жаратқанның жазуымен болып жатыр, әйтпесе Домрул Әзiрейiлге бой бермес едi деген тұспал жақсы байқалады. Мұны «жанымды берсем тек Тәңiрiнiң өзiне беремiн, Әзiрейiлге берер жаным жоқ» деп Домрулдың өзi де айтып қалады. Қысқасы, екi әфсанадағы батырларды да жан алушы Танат не Әзiрейiлмен айқаста жеңiмпаз болуға әбден лайық деуге келедi. Бұл жерде Гераклдiң Танатты ашық айқаста жеңгендiгiн де ұмытпаған жөн. Екi әфсанадағы үшiншi ұқсастық батырлардың әке-шешелерiне байланысты. Екi аңызда да ақсақал әке мен ақ жаулықты шеше балалары үшiн жандарын қиюдан бас тартады.

	Екi әфсанадағы негiзгi айырмашылық деп түркi нұсқасында қаһарман Гераклдiң прототипi не iзбасары жоқтығын, оның және Адметтiң iс-қимылы бiр кейiпкер – Домрулдың жеке басына топтастырылғанын ғана айтуға болатын шығар. Дегенмен бұл айырмашылық бұл екi нұсқаны бiр әфсананың екi түрлi баяны деп айтуымызға еш кедергi келтiре алмайды. Ал екi нұсқаның қайсысы көне, яғни, бiрiншi деген сауалға жауап iздеу алдағы күндердiң еншiсiндегi шаруа болмақ.

	Өзге де салыстырулар

	Грек мифтерi мен түркi аңыздарындағы ұқсастықтарды бiзден бұрын да сөз қылғандар жетерлiк. Олардың арасында Ә.Марғұлан, В.Жирмунский секiлдi беделдi түркiтанушылар да бар. Белгiлi мәдениеттанушы Мұрат Әуезов өзiнiң «Өзара әрекеттесу» атты мақаласында «Қорқыт ата кiтабындағы» Бәмсi-Байрақ (қазақтың «Алпамыс» жыры) оқиғасы мен Гомер «Одиссеясындағы» қаһарманның өз елiне оралғаннан кейiнгi iс-әрекеттерiнде жекелеген детальдерiнде болмаса, негiзiнен бiр баянның суреттелетiнi көзге ұрып тұрғандығын жазады. «Қорқыт ата кiтабындағы» Бисат батырдың Төбекөздi (циклоп) қалай өлтiретiндiгiн жырлайтын әфсана мен Гомер эпосындағы Одиссейдiң жалғыз көздi дәу Полифемдi қалай соқыр ететiндiгi туралы тұсты өзара салыстырып, олардың түбi бiр әфсаналар екендiгiн тiлге тиек еткен де осы Мұрат Әуезов болатын. Гректiң зағип ақыны мұрасы мен түркiнiң «Қорқыт ата кiтабын» салғастырып оқыған адамның мұндай шендестiрудiң дұрыстығына еш күмән келтiрмейтiндiгiне шәк жоқ. Ғалым осы еңбегiнде В.М.Жирмунскийдiң: «Одиссеяның» көнелiгiне һәм көпшiлiкке мәшһүрлiгiне қарамай, Гомер эпосын мұндай нұсқалардың негiзгi бастапқы көзi деуге тiптен болмайды. Керiсiнше, бұл және басқа да жерлерде көне грек эпопеясын өзiнен де көнелеу ертегiлердiң сюжеттерiн пайдаланды деуiмiз керек» деген сөзiн мысалға келтiредi. Иә, «Қорқыт ата кiтабындағы» қайсыбiр әфсаналар гректiң Геракл немесе Одиссей туралы мифтерiнен анағұрлым бағзы, анағұрлым ескi болуы бек мүмкiн.

	Марқұм Серiкбол Қондыбайдың соңғы зерттеулерi де бiзге осындай пiкiрдi батыл айтуға толық мүмкiндiк бередi.



	«ҚОРҚЫТ АТА КIТАБЫ» ЖӘНЕ ТАРИХ



	«Қорқыт ата кiтабы» оғыз-қыпшақ ұлысының ұйыған кезеңiн, кейiн олардың iшоғыз және тысоғыздар болып, өзара қырылысқанын суреттейтiн жырлардан тұрады. Кiтаптың ең соңғы тарауы, мiне, дәл осылай, «Сыртқы оғыздардың iшкi оғыздарға қарсы бас көтеруi және Байрақтың қалай өлтiрiлгенi туралы жыр» деп аталады. Ал осы оғыздар туралы тарихта қандай деректер бар?

	Ақын, ғалым Олжас Сүлейменов «АЗиЯ» кiтабының «Шумернаме» бөлiгiнде осы сауалға жауап беруге тырысады: «Ассирия жылнамалары бiздiң дәуiрiмiзге дейiнгi ҮII ғасырда Солтүстiк Каспий даласынан Каспий теңiзiнiң батыс жағалауы арқылы өткен (Дербент соқпағы арқылы) көшпелiлердiң шабуылы басталғанын жазады. Олардың көсемi Испақа, өздерi iшғұз (басқа нұсқалары iшқұза, ашгұза) деп аталды» («АЗиЯ», Алматы, 1989, 563-бет).

	Ақын бiздiң дәуiрiмiзге дейiнгi ҮII ғасырда-ақ тарихи құжаттарға тiркелiп қойған осы iшғұздарды «Қорқыт ата кiтабындағы» iшоғыздар деп түсiнедi. Әрине, екi ұлыстың да көшпелi екендiгiн ескерсек, мұндай ұқсату шындықтың ауылынан тым алыс кете қоймайды. Тағы да ақын тұжырымына назар аударайық:

	«... Түркi этнонимдерiнiң өмiршеңдiгi туралы мысалдар өте көп. «Үйсiн», «қаңлы», «дулат» тайпалары б.д. III ғасырындағы беделдi дерек көздерiнде ұшырасады. Мекен-жайы да сол бағзы деректерде баяндалғандай Жетiсу өңiрi. Ескерткiштер мыңдаған жылдар бойы бұл тайпалар туралы ләм-мим демей келдi. Хат-қағазға түскен жоқ, бiрақ өмiр сүрiп жатты. Атауы ауыздан ауызға көшiп сақталды. Ал бұл үйсiн, дулат, қаңлы тайпаларының осы III ғасырға дейiн де, ешқандай жылнамашыны толғандырмай-ақ тағы қаншама ғасырлар бойы өмiр сүрiп келгенiн кiм бiледi? Егер қытай саяхатшылары оларды кездейсоқ III ғасырда шежiреге тiркеп өтпегенде, бұл атаулардың өмiрбаяны анағұрлым қысқа болар едi. Оғыздар болса ҮIII ғасырдағы енисей ескерткiштерiнде ғана аталынады.

	Ассархадон патша тұсындағы ассирия жылнамалары – қазiрше бiздiң дәуiрiмiзге дейiнгi ҮII ғасырда түркi этнонимi «iш-оғыз», «iс-пақ» (iс-пақан) титулды есiмi және көсемдi «ит» деп ұлықтайтын дәстүрдiң болғандығын дәлелдейтiн бiрден-бiр ең көне тарихи құжат...

	Әрбiр оғыз жыры мынадай жолдармен аяқталады: «Бұл жиынға Қорқыт атам келiп, қуанышты өлең айтыпты. Дiн үшiн күрескен сол батырлардың ерлiгiн жырға қосыпты. Жалған-ай, бар дүние бiздiкi деп айқай-сүрең салған сол ерлер қазiр қайда? Оларды ажал ұрлап, жер жұтты. Дүние кiмге опа қылған? Адам өмiрi – өткiншi, өмiрдiң құрдымы – ажал, ажырасу, жердегi өмiр баянсыз! Менiң сiзге берер батам: «Құдай сенi өлгенiңше дiнiңнен айырмасын! Ақ сақалды әкеңнiң барған жерi жұмақ болсын! Ақ шашты анаңның жүрер жерi асқар ала тау болсын!» Иманды жүзiңдi көрген соң, бес ауыз сөзбен дұға оқыдық. Дұғам қабыл болып, түгел орындалсын...»

	Кiм бiледi, iшоғыздар жыршысының осы толғамдарын Ассирияның зәйтүндi шоқ тоғайларында жатып Испақан көсем де естiген болар?, («АЗиЯ», Алматы, 1989, 566-567-беттер).

	Иә, естуi әбден мүмкiн. Өйткенi, кiтаптағы қайсыбiр жырлар секiлдi, Қорқыт атаның өзiн де бағзыдан келе жатқан жиынтық әфсаналық тұлға деуге әбден болады. Қорқытқа ұқсас кейiпкер Иранның атақты Фирдоуси жырлаған «Шахнамасында» да ұшырасады. Ал бiз «Қорқыт ата Гераклдiң ұстазы болған ба?» атты мақаламызда Персей, Ясон, ағайынды Диоскурлар және Геракл мен Ахиллес секiлдi гректiң ұлы қаһармандарының ұстазы болған кентавр Хиронды (кентавр – көне гректердiң көшпелiге берген символдық атауы) осы Қорқыт атамен байланыстырған болатынбыз. Қазiр де сол ойымыздан қайтпайтындығымызды айтқым келедi.

	«Қорқыт ата кiтабы» туралы әр жерден оқып бiлген, өзге боп, өзiмiз боп жасаған ой түйiндердiң бiр шоғыры осындай. Бұл бағыттағы iзденiстердiң алдағы уақыттарда да тоқталмайтынына бек сенiмдiмiз.

	Өйткенi, өмiр үшiн Ажалдың өзiмен алысқан алыптар жайлы әфсаналар оқырманын, тыңдарманын тауып, ұрпақтардан ұрпақтарға жалғаса бермек. Өйткенi, бұл күрес – мәңгiлiк күрес. Ажалдың емiн iздеп әлi талай ұрпақтар ауысар, бiрақ адамзаттың арманын арқалаған әфсаналар өмiршеңдiгiн ешқашан жоймақ емес.

	2005 жыл.





ГОМЕР ЭПОСЫНЫҢ ЖАҢҒЫРЫҚТАРЫ





	СОҒЫСҚА СЕБЕП – СҰЛУЛАР БАЙҚАУЫ



	Алапат трагедиялардың кейде болымсыз ғана себептен басталып жататыны бар. Әсерге бейім қайсыбір тарихшылар «ақиқаты аңызбен астасқан бейресми алғашқы дүниежүзiлiк соғыс» деп әспеттейтiн Троя қырғыны да сондай оқиғалардың санатына жатады. Оның тұтануына, әрине, адам күлерлiк жай ғой, кәдуiлгi алма түрткi болыпты-мыс. Көне грек аңыздарының баяндауында ол оқиға былай өрбидi:

	Бiрде құдайлар мекенi Олимпте той болып жатады. Ажалды пенде Пелей мен бойында құдай қаны бар Фетиданың некелесу рәсiмiне барлық ажалсыздар жиналады. Тек ұрыс-керiс құдайы Эрида ғана бұл салтанаттан шет қалып қояды. Өзiнiң тойға шақырылмағанына қатты ызаланған ол көзге көрiнбей келiп, олимпшiлердiң ортасына сыртында «ең сұлу аруға» деген жазуы бар гесперида алмасын тастай салады. Осылайша, күтпеген жерден олимп аруларының арасында сұлулық байқауы басталып кетедi. Ең сұлу әйел ретiнде алманы алуға Гера да, Афина да, Афродита да ынталы, ешқайсысы өзiн өзгеден әдемiлiк жағынан төмен санамайды. Олар бұл дауды шешсiн деп бас құдай Зевске жүгiнген, бiрақ ол да басына бәле тiлеп алғысы келмейдi де, төрешiлiктен бас тартады. Ақыр соңында бәсекенiң түйiндi сөзiн айтуға Троя патшасы Приамның ұлы Парис ортаға алдырылады.

	Гера оңашада «Егер алманы алуға менi лайықты деп тапсаң, сенi бүкiл Азияның әмiршiсi қылам» дейдi. Өзi онсыз да патша баласы Парис ондай құдiреттi билiктен бас тартады.

	Патшазада «Өзiң қатысқан барлық соғыстардан жеңiмпаз болып шығасың, және ең дана адам боласың. Тек алманы маған берсең болды» деген Афинаның сөзiне де құлақ аспайды. Тек «Ең сұлу әйелдiң құшағы сенiкi болады» деген Афродитаның лебiзiне ғана жiбидi. Алманы соған ұсынады. Өтеуiне жер бетiндегi ең сұлу әйел Еленаны алатын болып келiседi.

	Ал Елена бұл кезде Спарта патшасы Менелайдың әйелi едi. Афродита, Париске айтқанындай, Еленаны қалайда оған қосудың айла-шарғысын жасап бағады. Нәтижесiнде Спартаға қонаққа келген Парис, Менелай әкесi қайтыс болып Критке кеткенде, өзi онсыз да көнiп тұрған Еленаны ұрлап қашады.

	Қайтып келгенде заңды қосағының орнын сипап қалған Менелай ызадан жарыла жаздайды. Ағасы, Микены патшасы Агамемнонға ендi не iстеуiм керек деп кеңес салады. Ол бүкiл Элладаның патшаларын, олардың жасақтарын жинап, Трояға соғысқа аттануды ұсынған. Және мұндай соғысқа қатысудан Элладаның қыз үшiн болатын үлкен жарыс қарсаңында әмiршiлерi бас тарта алмайтын едi. Кезiнде Еленаға өздерi де ғашық болған, бiрақ «Елена кiмдi таңдаса да ренiшiмiз жоқ, қайта оған басына қиын күн түскенде көмекке келуге даярмыз» деп сөз байласқан олардың сол бәсеке-тартыста Еленаның таңдауы түскен Менелайға көмектеспеске шарасы жоқ-ты.

	Трояға соғысқа аттануға Элладаның түкпiр-түкпiрiнен 1186 кеме, сан мыңдаған қосын жиналады. Грек аңызы Троя соғысы осылай басталып едi дейдi.



	СОҚЫР АҚЫН



	Гомер «Илиадасы» осы Троя соғысының қысқа ғана үзiгiн жырлайды. Егер ерiнбей санамаласақ, екi айға жетер жетпес уақытты, тағы да нақтылай түссек, 51 күнiн ғана мазмұндайды. Егер соғыстың он жылға созығанын ойласақ, әрине, бұл көп уақыт емес. Әйтсе де, Гомер поэмасының құны бұдан әсте де кемiмек емес. Қайта асқақтай түсетiндей.

	Ақынның жырға өзек болар оқиға тiзбегiн таңдауын осы поэманың ғажайып қаһармандарының бiрi Ахиллдiң жұлдыздай жарқ ете қалар жарқын да шалт тағдырды таңдауымен ғана салыстыруға болады.

	Ахиллдiң Троя түбiндегi соғысқа аттанбауына болатын. Онда ол ұзақ ғұмыр кешер едi. Күш кернеген қайратты денесi әлжуаз, белi бүгiлген қарттың құр сүлдесiне айналар едi. Ұлдары, немерелерi болар едi. Бiрақ ол есiмi ғасырлардан ғасырларға көшетiн әйгiлi Ахиллге айналмас-ты. Өмiрге келiп-кеткенiн көзi жұмылғасын-ақ тарих түгiлi ұрпағы да ұмытар көп ажалды пенденiң бiрi ғана болып қалатын. Ал соғысқа аттанса, Троя түбiнде ұрпақтардан ұрпақтарға әңгiме болып жалғасар ұлы ерлiктер жасамақ. Бiрақ мәңгiлiк даңқтың өтеуiне ғұмыры қыршынынан қиылуға тиiс. Ахилл белгiсiздiкте өтетiн ұзақ ғұмырды емес, жалындап жанып кетер осы қысқа тағдырды қалайды. Гомер жырға қосқан соғыстың екi айы да осындай қысқа және осындай даңқты. Адамзат барда «Илиада» да бiрге жасай бермек.

	Тарих Гомердiң қашан туып, қашан өлгенiн дәл айтып бере алмайды. Бiлетiнiмiз, ұлы жыршының көзi соқыр болғандығы. Әйтсе де, ол тума зағип болмаған секiлдi. Өйткенi, «Илиадада» көз жанары сап-сау адамның өзi де байқай бермейтiн детальдар кездеседi. Сосын оның бiздiң дәуiрiмiзге дейiнгi 7-8 ғасырларда ғұмыр кешуi мүмкiн деген жорамал бар. «Тарих атасы» Геродот Гомер әйгiлi поэмаларын «менен 400 жылдан астам бұрын дүниеге әкелген» деп жазады. Егер Геродоттың өзiнiң 484 жылы дүниеге келгенiн еске алсақ, ақынның өмiр кешкен мезгiлi б.д.д. 884 жылдан әрiге кетедi.



	АҚИҚАТҚА АЙНАЛҒАН АРМАН



	Тарихшылар бертiнге дейiн Троя соғысын құр қиялдың жемiсi санап келдi. Олар Гомер «Илиадасында» нақты тарихи оқиғалар суреттелген деген пiкiр айтыла қалса, ол пiкiрдiң иесiне күле қарайтын.

	Бiрақ академик тарихшыларды өз iзденiмпаздығымен тығырыққа тiреп, тiптi екi қолын көтерткiзетiн әуесқойлар қашанда табылып отырған. Тарих ғылымы өзiнiң дамуында тек қасаң фактiлерге ғана сүйенетiн жоғарыдағы «кабинет ғұламаларынан» көрi осындай бiрбеткей, өз жорамалдарына шүбәсiз сенетiн, сол жорамалдарын дәлелдеуде көзсiз батылдықтарға да баратын әуесқойларға молынан қарыздар.

	Зерттеушiлердiң осындай тобына жататын әйгiлi археологтардың бiрi Генрих Шлиман (1822-1890) болды. Ол Трояның тарихи орнын табуды бала кезiнен армандады. Немiс қаласы Макленбургте, протестант пасторының отбасында дүниеге келген ол шешесiнен ерте айырылды. Алты баламен қалған әкесi iшiмдiкке құмар, бiрақ Гомер шығармашылығына жан-тәнiмен берiлген жан едi.

	Әкесiмен әңгiме-дүкен үстiнде Генрих Троя туралы көп сұрайтын, егер оның шынымен биiк қорғандары болған болса, олардың жер қойнында жатқанын, оларды түбi өзiнiң iздеп табатынын жиi айтатын.

	Генрихтың жан-жақты бiлiм алуына жоқшылық мүмкiндiк бермедi. Ол он төрт жасында дүкенге жұмысқа тұрды, кейiн теңiзшi болды, тiптi бiрде кемелерi апатқа ұшырап, өлiп те қала жаздады. Тағдыр әркiмге әрқилы қабiлет-дарын бередi. Генрихтың қабiлетi тiлдердi тез үйренiп алуымен ерекшеленетiн. Оған бiр тiлдi емiн-еркiн меңгерiп алуына алты апта молынан жететiн-дi. Ағылшын, француз, голланд, испан, португал және итальян тiлдерiнде еркiн сөйлейтiн оның кейiн саудаға араласқанда бағы жанып кеттi деуге болады.

	Тiл бiлу және өзiнiң iскерлiгiнiң арқасында миллионерге айналған ол дүниенiң тасасында қалып қойған жоқ, қайта сол байлықты бала кезгi арманын iске асырудың көзi деп санады. Ендi миллионер алпауыт әуесқой археологқа айналды.

	Ол Гомер «Илиадасын» қаншама рет сүзiп оқыды. Басқа оқырмандар, iштерiнде ғалымдары да бар, назар аудармаған тұстарына зер сала үңiлдi. Осылайша, «Илиадаға» сүйене отырып, ойша Троя төңiрегiнiң жағрапиялық картасын жасады. Ендi кiшi Азияның жағалауларынан Гомер поэмасында суреттелген жерлерге ұқсас орындарды iздеуге аттану ғана қалған болатын.

	1870 жылдан 1873-ке дейiн созылған қазба жұмыстары ақыры өз нәтижесiн бердi. Түркияға территориясына қарасты Гиссарлық төбесiнен Гомер эпостарында жырланатын көне қала Илионның табылғандығы бүкiл әлемге жария етiлдi.

	Кеше ғана ақшасын қайда шашарын бiлмей жүрген әумесер ғой деп кекете күлген кәсiби тарихшылар ендi Шлиманға iзетпен, құрметпен қарайтын болды. Бала кезгi арман ақиқатқа айналды. Алғашқы арманға ақырғы демiңдi алғанша адал бола бiлу –бұл да ерлiк. Ал оны iске асыра бiлу ерлiктердiң ерлiгi екендiгiне еш күмән жоқ.



	ПЛАНЕТАЛАР ҚАҚТЫҒЫСЫ



	Иә, кез келген миф секiлдi Гомердiң «Илиадасы» да адам сенгiсiз ғажайып оқиғаларға толы. «Илиаданы» оқыған оқырманның мынау адамдар емес, құдайлардың соғысы ғой деуiне де болады. Алтын алмадан қағылған Гера мен Афина грек жауынгерлерiне қолғабыс жасап бақса, махаббат құдайы Афродита әрдайым өз сүйiктiсi Паристiң жағында. Троялықтарға қол ұшын созатындардың арасында соғыс құдайы Арес пен «күмiс садақты Аполлонның» да сұлбалары аракiдiк жүз берiп қалады.

	Мiне, Парис пен Менелай жекпе-жекке шығуда. Менелайдың ауыр соққыларына Парис шыдас бере алар емес. Найзамен жасалған сұрапыл соққыдан оның қалқаны быт-шыт болды. Ал өзi бiр жағына жылдам ойысып қана аман қалған. Ендi Менелай найза орнына қылышын ала ұмтылған. Сiлтенген қылыштың жүзi Паристiң дулығасына сарт етiп тидi де төртке бөлiндi. Қылышсыз қалған Менелай әп-сәтте Париске жақындап келдi де, онымен ұстаса кеттi. Қара күш жағынан да Менелайдың Паристен басым екендiгi анық байқалып тұр. Ол Паристi дулығасының белдiгiнен тартып қылқындырып, дем ала алмай босаң тартқан денесiн грек жауынгерлерiнiң тобына қарай сүйрей бастады. Осы сәтте өз сүйiктiсiнiң аянышты халiне қарап тұруға жаны шыдамаған Афродита белдiктi үзiп жiбердi. Жерге құлап түскен Паристi Менелай найзамен шаншымақ едi, махаббат тәңiриясы бұлтқа айналды да, былқ-сылқ дененi қорғап тұмшалай қалды. Менелай болса жаңа ғана тағдыры уысында тұрғандай болған ата жауының денесi қайда екенiн аңғара алмай абдырап қалған.

	Қарап тұрсаңыз, расында да адам сенгiсiз оқиға. Ал поэмада кездесетiн Афина мен Арестiң өзара жекпе-жек қақтығысы қаншама! Заты еркек соғыс құдайы ғой демесеңiз, нәзiк жынысты Афинадан әрдайым көкала қойдай болып таяқ жеп жүретiн Ареске тiптi жаныңыз ашып кетедi. Сондай-ақ троялықтар жасағын жаусатып қырып келе жатқанда Ахиллдiң өкшесiне батырдың өз сөзiн тыңдамай қойғанына ашулы Аполлонның Паристiң жебесiн туралап жiберуi де поэмадағы ғажайып көркем тұстардың бiрi деуге болады.

	Бiрақ осының бәрi де, құдайлар соғысын айтамыз, ақынның қиялынан ғана туған ғажайыптар ма? Олай болмаса ше?.. Трояның тарихты расымен болғанын Шлиман дәлелдеп берген жоқ па? Бәлкiм, ендiгi сөздi археологтан кейiн астроном алуы керек болар. Шлиманнан бiр ғасырдай уақыттан кейiн осындай сауалдар көнеге көңiл көзi құмар тағы да бiр адамды мазалай бастады. «Егер Фаэтонның апатқа ұшырағанын (бұл да ескi грек аңызы) астрономия жоққа шығармаса, онда Гомер «Илиадасында» да осы құралпылас оқиғалар қосымша желi ретiнде суреттелуi мүмкiн ғой» деген ойға кеттi ол.

	Осы бағытта iзденiс жұмыстарын жүргiзген ол өз жорамалына үндес пiкiрлердi көне жазбалардан кездестiрдi: «Мен Лукианнан «Илиадада» ғарыштық драма баяндалады дейтiн өз болжамыма тiрек таптым. Бiздiң дәуiрiмiздiң екiншi ғасырында өмiр сүрген бұл автор «Астрология туралы» атты еңбегiнде (Астрология – астрономия ғылымының атасы) Гомер эпосына өте бағалы түсiндiрме жасайды:

	«Оның (Гомердiң) Венера (Афина) мен Марсқа (Арес) қатысты бар ынта-шынтасымен жырлағандарының бәрi де өз негiзiн дәл осы ғылым – астрологиядан алған. Шынтуайтына келсек, Гомердiң бүкiл поэзиясын тудырған Венера мен Марстың өзара қақтығысы болып табылады».

	Жоғарыдағы жорамалдың және бұл жолдардың авторы Иманнуил Великовский едi. Великовский өз болжамына дәйектi бiрiншi ғасырдың беймәлiмдеу авторы Гераклиттiң «Аллергорияларынан» да ұшыратады. Бұл еңбегiнде Гераклит «Илиададағы» құдайлар соғысы планеталар қақтығысын бейнелейдi деп санайтын өзiне дейiнгi ойшылдардың пiкiрiне қарсы болған екен. «Демек, антика философтарының өздерi де Гомер «Илиадасының» құр ойдан шығарылмағанын, онда Күн жүйесiнде болған әлдебiр апаттың мифтiк тiлмен баяндалғанын бiлетiн болғаны ғой» дейдi Великовский.

	Несi бар, сонау алыстағы Күн көзiнде болып жатқан жарылыстардың мына Жердегi адамдардың да психологиясына, денсаулығына, тiптi заманауи озық технологияға дейiн әсерi тиiп жататындығын ескерсек, Великовский болжамының да әбден жаны бар деуге болады. Грек құдайларының бәрi дерлiк планета, не олардың серiктерi болып табылатындықтан, Гомер поэмасында жердегi соғыс пен ғарыштағы алып жұлдыздар, олардың өзара қақтығысы аллегориялық тiлмен қатар суреттелiндi деген тұжырымды қалай дегенмен де есептен шығарып тастай алмаймыз. Ал Великовский болжамы расында да шындыққа саятын болса, онда бұл дегенiңiз Гомер өз заманының данышпан ақыны ғана емес, ғұлама астрономы болған деген сөз ғой. Басқасы басқа, Гомердi дәл осынысы үшiн де бүгiнгi ақындарға үлгi етуге болады.



	ТРОЯ СҰРАПЫЛЫ ЖӘНЕ ТҮРКIЛЕР



	«Илиада» тек археологтар мен астрономдарға ғана емес, тiл мамандарына да тың тақырыптар тауып бердi. Шлиман жаңалығынан кейiн Кiшi Азияға кiмдердiң көзi құмарта, сұқтана қарамады дейсiз! Ал олардың арасында қабiлетi жағынан Шлиманнан артық болмаса, кем емес дарынды жандардың болғаны да анық.

	Жаңа жаңалық, әрине, көп күттiрген жоқ. 1880 жылдың күзiнде оксфордтық профессор Арчибальд Сэйс Лондонның «Библия» қауымдастығы алдында өзiнiң «Кiшi Азиядағы хэттер» атты лекциясын оқыды. Осылайша, Гомер Троясының iзiн ала, тарих сахнасына қала емес, тұтас бiр халық қайта шықты. Оның бұдан 3,5 мың жыл бұрын өз жазуы, империясы болғандығы анықталды. Рас, бүгiнгi күндерi хэттер туралы әңгiме қылатындардың барлығы дерлiк Гомер дастандарын айналып өтiп, «Библияға» жүгiнуге құмар. Хэттер туралы олардың өркениетi қайта ашылғанға дейiнгi бiрден-бiр дерек осы «Библияда» ғана сақталған едi дейдi олар. Бұл кезде оқылғанына бiрнеше ондаған жылдар болған көне Мысыр жазбалары мен Гомердiң «Илиаданың» жалғасы iспеттi «Одиссеясына» неге сүйенбейдi екен, бұл жағы белгiсiз.

	Троя қырғыны тарихшылар тарапынан «бейресми алғашқы дүниежүзiлiк соғыс» деп бекерден-бекер аталмаса керек. Өйткенi, Троя түбiндегi он жылдық текетiреске тек гректер мен троялықтар ғана емес, төңiректегi ұлыстардың барлығы дерлiк қатысты. Олардың бiрi грек жағында болса, ендi бiрi троялықтар үшiн қынабынан қылышын суырысып жатты. Мiне, Троя жағында соғысқан осы ұлыстардың iшiнде хэттер де бар едi. Бұл халық туралы Одиссей жер астына түсiп, өлiлердiң рухымен әңгiмелескенде сөз болады. Әрине, аршып ала бiлсеңiз, аңыз да ақиқаттың ауылынан алыс қонбайды.

	Бүгiнгi тiл мамандары хэт тiлiн ең көне үндiеуропа тiлдерiнiң қатарына жатқызып жүр. Және бұлай болуы, бiр қарағанда, заңды да секiлдi. Дегенмен күмәндануға да болатындай.

	Хэттердi прототүркiлер деген жорамал бұрын да айтылған-ды. Мұндай жорамалды негiзiнен Түркия ғалымдарының ұстанғаны белгiлi. Бiрақ оларға үндiеуропеистика тарапынан бұл пантүркiшiлдiк сырқаты деген ыңғайда соққы берiлдi. Әйтсе де, хэттер мен прототүркiлердi туыстастыруға деген талпыныстар әлi күнге дейiн сирек те болса бой көрсетiп қалады. Олардың соңғысын қазақ ақыны Олжас Сүлейменов жасады. Ғалым ақын өзiнiң «Тарихқа дейiнгi түркiлер» еңбегiнде кейiнгi шумердiң «естүк – құлақ», хэттiң «iстам-ана – құлақ», «iстам-аз – есiту» сөздерiн өзара байланыстыра келiп, бұл сөздерден бүгiнi түркi халықтарындағы «есiту» сөзi шықты дейдi. Расында да, шумер сөзiнен де, үндiеуропа тiлдерiнiң тарихқа мәлiм ең байырғысы iспеттi хэт сөзiнен де түркi сөзiнiң дидары менмұндалап тұр.

	Ақын түркiнiң «есiту» етiстiгiнiң Байырғы Алдыңғы Азия мен Байырғы Кiшi Азияда б.д.д. III мыңжылдықтың аяғы мен II мыңжылдықтың басында қалыптасқанын айта келiп, осы өңiрде сол кездердiң өзiнде-ақ бүгiнгi түркi халықтарының бабалары мекен еттi деген батыл болжам жасайды. Ал бұл кезегiнде Троя түбiндегi қанды қырғынға бойында бүгiнгi қазақтың да қаны бар бағзы бабаларымыздың қатысуға мүмкiндiгi мол болды деген тағы бiр болжамға ұласады. Ғалым ақын хэттермен немесе Гомер дастанында айтылатындай кетелермен ғана шектелiп қалмайды, тiл ғылымы тарихындағы № 1 жұмбақ саналатын этрустердiң мол жазба мұраларынан да түркi сөздерiнiң сiлемдерiн ұшырастыруға тырысады. Иә, ақын «Сөз төркiнi» еңбегiнде қайсыбiр этрус жазбаларын таза түркi тiлiнде оқыды. Римнiң негiзiн қалаған оншақты тайпаның iшiнде байырғы түркi тiлiнде сөйлеген тайпа болды деген болжам да бiздiң қазақ ақынының еншiсiнде. Амал қанша, қазақ түркiтанушылары ақынның бұл батыл қимылдарына еш назар аударар емес. Шамасы, оларға хэт немесе этрус атаулары ештеңе айтпайтын болса керек. Бағзы түркiнi Гомер дастандарының қаһармандарымен байланыстыратын алтын көпiрдiң бiрiншi жүрiп өтушiсi қазақ ақыны Олжас Сүлейменов болғандығын мақтанышпен айту, абыойы қалай дегенмен де, бүгiнгi емес, келер күндердiң үлесiне қалып отыр.

	Ендi Гомер дастанына қайта оралайық, дастан қаһармандары мен бағзы түркiлер арасында расында да қандай байланыс бар деген сауалға жауап iздеп көрейiк.

	Он жылға созылған соғыстан кейiн Троя жалын құшты. Ал оның ажалдан аман қалған қорғаушылары жан-жаққа бытырап бас сауғалаған. Олардың арасында Трояның Гектордан кейiнгi батыры Эней де бар едi. Эней және оның бiр топ тайпаластары өздерiне қоныс қылар мекен iздеп жүрiп, Апеннин түбегiнен жаңа Отан табады. Осында олардың ұрпақтары Рим қаласының негiзiн қалайды, ал ол кейiн әйгiлi Рим империясының астанасына айналады. Мiне, Энеймен бiрге Троядан Аппенинге ауған осы халық этрустер едi. Этрустердiң Апеннинге Кiшi Азиядан қоныс аударғанын бүгiнгi тарих та жоққа шығармайды. Кiм бiледi, Римнiң негiзiн қалаған он екi тайпаның бағзы түркi тiлiнде сөйлеген тармағының өкiлi, бәлкiм, осы Гомер поэмасындағы Эней – Iнәй батырдың өзi болар?!

	Егер Сүлейменов болжамы шындыққа айналып жатса, бұлай да ой түйiндеу асылық емес-ау.



	P.S.

	Бiз бұл мақалада Гомер «Илиадасының» өзi емес, оның адам жандүниесiне, танымына, бүгiнгi ғылымның дамуына әсерi туралы сөз қылуға тырыстық. Аманшылық болса, бұл поэма тек Македонскийларды емес, әлi де талай Шлимандар мен Сүлейменовтердi тәрбиелеп шығаратын болады. Сөз соңында тағы да қайталап айтамыз, Илион мәңгiлiк болмауы мүмкiн, бiрақ «Илиада» мәңгiлiк. Ол – адам қиялының құдiреттiлiгiне қойылған Жер бетiндегi ең баянды ескерткiштердiң бiрi.

	2005 жыл.





ҰЛЫ ДАЛАДАН ҮНДIСТАНҒА ДЕЙIН...





	ДАСТАН БА? ДАСТАНДАР МА?



	Көне үндiнiң «Махабхарата» эпикалық дастанының төңiрегiнде айтылатын әңгiме көп. 18 кiтаптан құралған дастан 200 мың жол өлеңнен тұрады. Өзiңiз шамалай берiңiз, оның ауқымы әйгiлi Гомер шалдың «Илиадасы» мен «Одиссеясынан» сегiз есе үлкен. Бiрақ көлемi осындай телегей теңiз екен деп, композициясы жағынан абдырап жатқан «Махабхаратаны» және байқай алмайтындығымыз анық. Ғалымдар мұны «Махабхаратаның» алғашқы нұсқалары бiздiң жыл санауымызға дейiнгi бiрiншi мыңжылдықтың басында пайда болып, бүгiнгi түр-сипатына бiздiң дәуiрiмiздiң IҮ-Ү ғасырларына ғана ие болғандығымен түсiндiредi. Яғни, «Махабхаратаны» мың жарым жыл бойы талмай өңделiп-қырналып жазылған дастан деуiмiзге негiз бар. Ал мұндай ұзақ уақыт жазылған дастанның, әрине, ұлы болмасқа қақысы жоқ.

	Осыдан болар, үндiлiктердiң өзi «Махабхаратаны» жай ғана дастан деп атауға көп келiсе бермейдi. Олардың ойынша бұл «итихаса», яғни өткен күндердiң жер бетiнде шынымен болған оқиғаларын суреттейтiн тарих болып табылады. Иә, « Махабхаратаның» Куру даласында болған ұлы шайқас туралы ғана баяндап қоймай, өз құрамына «Наль мен Дамаянти», «Савитри туралы баян», «Рамаяна» секiлдi көптеген эпостарды да енгiзiп алғанын ескерсек, үндiлiктердiң сөзiне бас изеуге болатын секiлдi. Қысқасы, сөзiмiздi нақтылай түссек, «Махабхарата» көне Үндiстанның бүкiл рухани-мәдени болмысын көрсететiн энциклопедиялық жинақ iспеттi құндылыққа ие толағай туынды болып табылады дей аламыз.

	Ендi үндiлердiң өзi «Махабхаратаны» жырмен жазылған тарих деп санайтын болса, ол тарихтың сол бiр ғасырлар қойнауында ғұмыр кешкен бiздiң бабаларымызға да қатысы бар ма деген сауалға келейiк. Өйткенi, бiз үшiн, неге екенi белгiсiз, «Махабхаратаның» мазмұнын жалаң баяндап жатқаннан гөрi осы сауалға жауап iздеген анағұрлым қызықтылау болып көрiнедi. Бәлкiм, бұл ұлы Даланың тарихын түгендеуге деген құмарлықтан болар.



	АҚЫН БҮЙРЕГI КУРАЛАРҒА БҰРАДЫ



	Ақын мен жыраудың бәрi Гомер шал сияқты ақиқатшыл емес. Қайсыбiр шығарма авторларының өзiнiң сүйiктi кейiпкерiнiң сөзiн сөйлеп немесе өз ұлтының сойылын соғуға бейiл танытатыны арғы-бергi әдебиет тарихында молынан ұшырасатын жайт. Әйтпесе, «Игорь жасағы туралы жырдың» түпнұсқасы түркiлiк болғаны, оны қайсыбiр орыс тақуасының уақыт өте келе өз халқының идеологиялық сұранысы тарапынан қайта өңдеп, славяндық жыр жауһары жасағаны туралы дау-дамайлы әңгiмелер шықпас едi ғой. Фердоусидiң бүкiл ғұмырын сарп еткен «Шахнамасын» түбi түркi Махмұд Ғазнауи сұлтанның жоғары бағаламай қойғанының астарында да осындай сыр жатыр. Парсы ақыны өз дастанында Иранды, оның өткенiн көкке көтерiп, бұл елдiң батырларымен тiрескен түркi қаһармандарын жерге тұқыртқан-ды. Ал бұл ирандықтардың iшiне майдай жаққанымен, намысқой Махмұдтың шамына тидi. Ата-бабасының аруағын қорлап жатса қай есi дұрыс ұрпақ шамырқанбай, шамданбай тұра алмақ?

	Иә, ақын бiткеннiң бәрi Гомер емес. Денi Фердоусидiң ар жақ, бер жағында. Гомер өз «Илиадасында» патша Агамемнонның дүниеқоңыздығын, ержүрек Ахиллдiң қаныпезерлiгiн ашық боямасыз суреттедi. Бұрса ақынның бүйрегi осыларға, өз гректерiне бұруы керек-тi. Есесiне ол Троя батыры Гекторды, оның әкесi Приамды нағыз адамгершiлiк қасиеттерге ие абзал жандар ретiнде бейнеледi. «Илиаданың» ақ пен қара бояудан ғана тұрмайтыны, керiсiнше, түрлi-түстi реңктерге ие екенi – бұл Гомердiң ешкiмге бұра тартпағандығының, оның рухани кемелдiлiгiнiң айғағы.

	«Илиаданың» өлшеусiз ұлы болатыны да сондықтан.

	Ал «Махабхаратаның» алғашқы жырлаушысы ше? «Махабхаратаны» зерттеушiлердiң дәйектерiне жүгiнсек, ол рухани кемелдiгi жағынан Гомер қарттың деңгейiне жете алмаған сияқты. Олай деуiмiзге не себеп? Бiздiңше, дастан алғашқы сұлбасында тек Куру даласында өткен қанды шайқасты суреттеумен ғана шектелген болуы керек. Қалған оқиға-желiлер дастан мазмұнына көп кейiн, Куру даласында өткен шайқастың негiзгi себебi ұмытыла бастаған кезеңдерде кiрiктiрiлген. Әйтпесе, Құдайлардың балалары саналатын Пандавтардың шайқас басталғанға дейiн жоғары ой-сананың иелерi ретiнде дәрiптелiп, соғыс қимылдары басталған тұста алаяқтық пен қулық-сұмдықтың қыр-сырын меңгерген кәдiмгi екi аяқты пенделер ретiнде кескiнделуiн қалай түсiндiруге болады?

	Иә, бұл жерде дастан мазмұнын қысқаша баяндай кету керек. Болмаса бiздiң не туралы әңгiме қылып отырғанымыз «Махабхарата» мазмұнынан хабарсыз көп оқырман үшiн түсiнiксiз болып қалуы мүмкiн.

	Дастанда ұлы Бхаратаның (Үндiстанның көне атауы) ұрпағы саналатын ағайынды Кауравтар мен Пандавтардың өзара таққа таласы, билiк үшiн жүргiзген соғыстары баяндалады. Алғашқыда қаншалықты қаһармандар болғанымен Пандавтар қуғынға ұшыраған. Бiрақ олар қуғында жүрiп те бiраз елдi жаулап алады, жеке патшалық құру мүмкiндiгiне қол жеткiзедi. Дегенмен осы патшалықты Пандавтардың үлкенi Юдхиштхира құмар ойын ойнап отырып, Кауравтардың алғашқысы Дурьодханаға ұттырып қояды. Бұл жолы Дурьодхананың әкесi Дхитараштра ұттырған патшалықтарын бауырының балаларына қайтарып бергiзгенiмен, келесi бiр ойын үстiнде Юдхйштхира өткендегi қателiгiн тағы қайталап, тек патшалық емес, әйелiнiң үстiндегi киiмiне дейiн қарсыласына шешкiзiп беретiндей халге жетедi. Осылайша Пандавтар ойын алдындағы келiсiм бойынша он үш жыл ел тiршiлiгiне араласпай саяқ өмiр сүруге мәжбүр болады. «Махабхарата» ағайынды Пандавтардың Кауравтардан осы он үш жылдан кейiн өздерiне тиесiлi билiктерiн қайтарып алу үшiн жүргiзген соғыстарын зерлеген.

	Егер дастанның соғыс басталған тұсына дейiн Пандавтар қуғын-сүргiнде жүрген ақжарқын, кеңпейiл жандар ретiнде суреттелсе, дәл осы жерден бастап жыршының немесе жыршылардың оларға деген көзқарасы өзгергенi байқалады. Жоғарыда айтқанымыздай, бұлай болуына не себеп?

	Дастанды һәм Үндiстан тарихын зерттеушiлер эпостың мұндай кiлт бұрылуын Куру даласында болған соғыстың себебi, эпос айтатындай, ағайындылардың өзара қырғи-қабақ қарым-қатынасында емес, тiптi басқа жақта жатқандығымен түсiндiредi. Ғалымдардың айтуынша, Куру даласында болған алапат шайқас бұған дейiн Үндiстанға бiздiң Каспий мен Орал тауы маңынан қоныс аударған арийлердiң (б.д.д. II мыңжылдық ортасы) өздерiнiң соңын ала жеткен түркi-моңғол нәсiлдес халықтармен болған азаттық жолындағы соғысын суреттейтiн көрiнедi. («Три великих сказаний древней Индии», Москва, 1978 жыл, 9-бет). Мiне, алғашқы нұсқада соғыстың осы жағына көбiрек назар аударылған сыңайлы. Яғни, жергiлiктi жыршы басқыншылардың iс-қимылын барынша мiнеп-сынап баққан. Жаулап алушылардың қаһармандарын алаяқ, сұм адамдар ретiнде бейнелеуге тырысқан. Бiрақ уақыт өз дегенiн iстемей тұрмайды. Жаулап алушы Пандавтар да жергiлiктi халықпен уақыт өте келе қоян-қолтық араласып, ақыр соңы көптiң iшiн де дiлiмен һәм тiлiмен қоса құмға сiңген жауын тамшыларындай жұтылып кеттi. Арттарына жергiлiктi халық қойған «боз», «сары» деген лақап аттарын ғана қалдыра алды («панду» сөзi санскриттен «сары» деп аударылады).

	Жоқ, бiз қателескен секiлдiмiз. Олар « Махабхарата» секiлдi ұлы дастанның бүгiнгi толық мазмұнында дүниеге келуiне ықпал ете алмағанымен, оның алғашқы нұсқасына, түпнұсқаға түрткi бола бiлдi.

	Алғашқы нұсқаны жырлаған ақындай емес, кейiнгi жыршылар «сарыларды» басқыншылар екен деп тiптi же жатсынған жоқ. Түпнұсқаның аясын кеңейтiп, жаулап алушыларға, олардың жасампаздықтарына жаңа қырынан баға бердi. Қарапайым пенде емес, Құдайлардың балаларына айналдырды. Солар боп мұңайып, солар болып қуанды.

	Иә, түбi түркi ақын Захириддин Бабыр ұрпақтары Үндiстанға Тәж-Махалдай сәулет өнерiнiң қайталанбас ұлы дүниелерiн тарту етсе, олардың бiздiң жыл санауымызға дейiнгi мыңжылдық басында Үндiстанға жолы түскен бағзы жауынгер бабалары ұрпаққа «Махабхаратадай» ұлы дастанды өшпес мұра етiп қалдырды.

	Солай. «Махабхаратаға» бiздiң бабаларымыз да маңдай терiн сiңiрген. Тек тер емес, қанын да.



	«МАХАБХАРАТА», МАНУ ЖӘНЕ ҰЛЫ ДАЛА



	«Махабхарата» тек Куру даласында болған шайқасты суреттеумен ғана шектелмейдi. Ол – жергiлiктi халық тудырған көптеген басқа аңыз-әңгiмелердiң де жиынтығы. Солардың бiрi – әлемдi қаптаған топан суға қатысты аңыз. Үндiнiң топан суға қатысы аңызы көне шумер-аккад, жебiрей нұсқаларына тым ұқсас. Бiрақ айырмашылығы да жоқ емес. Үндi аңызының басты кейiпкерi – Ману атты ғұлама. Үндiлер оны топан судан аман қалған, бүгiнгi адамзатты белiнен өрбiткен алғашқы адам санайды. Тiптi «ману» сөзiнiң өзi де санскриттен тәржiмалағанда «адам» дегендi бiлдiредi. Бiздiңше, осы үндi аңызының бiздiң Ұлы дала тарихына тiкелей қатысы бар. Ендi мұндай болжам жасауымызға не себеп, осы төңiректе ой өрбiтсек.

	Халықтардың ұлы көшi-қоны соңғы үш мың жылдықта шығыстан солтүстiк-батыс һәм оңтүстiк-батысқа бiрнеше рет орын алғаны тарихтан жақсы белгiлi. Солардың бiрi Орта Азиядан, Орал тауының етегiнен, Сарыарқадан, Әмудария мен Сырдарияның бойынан көшкен арийлер екенi де мәлiм. Олар алдымен кiшi Азияға қоныстанса, кейiнiрек сол жерден екi тарапқа – Үндiстанға һәм Еуропаға бағыт түзедi. Үндiстанда жергiлiктi халық дравидтермен шайқас жүргiзе отырып, өздерiнiң жаңа отандарын тапты. Әрине, олар бұл жерлерге тек жаңа қоныстанушылар санатында ғана емес, тың сипаттағы мәдениеттiң өкiлдерi ретiнде де келген болатын. Олардың өз аңыз-жырлары, өткенiнен сыр шертетiн шежiрелерi болды. Мiне, осы шежiреде айтылатын топан су туралы аңызды олар өздерiнiң байырғы отанынан – бүгiнгi кең-байтақ қазақ даласынан алып кеткен-дi. Ендi бiз Ұлы дала үшiн көзi жабылып қалғандай сезiлетiн осы аңыз-бұлақтың қай өңiрде, қай жерде алғаш атқылағанына аздап зер салайық.

	Ортағасырлық энциклопедист ғалым Бируниде (973-1050 ж.ж.) мынандай дерек бар: «Қимақтар елiнде (қазiргi Қазақстан территориясы – ред.) Манқұр деп аталатын тау кездеседi. Алыстан қарағанда өзi төңкерiлiп жатқан алып қалқанға ұқсайды. Осы жерде тұщы судың сарқылмас бұлақ көзi бар. Тұтас әскери қосын су iшсе де ернеуi бiр елi төмендемейдi. Бұлақ маңында Тәңiрге сыйынып жүгiнген адамның аяқ, қол, тiзесiнiң бедерлерi, сәби iзi мен есек тұяғының таңбалары сақталған. Осы арадан өткен түркi-оғыздар оларға сыйынып, тәуеп етедi» (С.М.Ақынжанов, «Кипчаки в истории средневекового Казахстана», Алматы, «Наука», 1989, 154-бет).

	Осы Манқұрдың қай тау екенi туралы ғалымдар арасында пiкiр-талас көп. Марквортта Мыңкөлдiң бұрмаланған атауы делiнсе, Минорский бұл тауды Орталық Қазақстанның Ұлытау жотасынан iздеу керек дейдi. Бiздiңше, екi тұжырым да қате. Өз шамалауымызда, Бируни айтып отырған Манқұрыңыз:



	Қазығұрттың басында кеме қалған,

	Ол керемет болмаса неге қалған.

	Нұх пайғамбар кемеге тиеп алып,

	Ойсылқара жануар содан қалған,



	– деп келетiн жырдағы әйгiлi Қазығұрттың дәл өзi.

	Иә, ұлы Даланың да топан су туралы өз аңыз-естелiгi болған. Қазығұрт туралы қазақы әфсанауи әңгiменiң шумер-аккад эпосы немесе «Тәурат» пен «Құрандағы» баяндарға ешқандай қатысы жоқ. Қатысы болмайтын себебi, олардан көп бұрын, топан суға қатысты аңыздардың алғашқысы болып дүниеге келген болатын. Тiптi, керiсiнше, «Тәурат», «Құран», шумер-аккад эпостарындағы әңгiмелердi осы ұлы Дала аңызының көшiрмелерi едi десек, көңiлге көбiрек қонатын секiлдi сезiледi.

	Бұл сөзiмiздi дәлелдеу үшiн жаңағы «Манқұр» атауына лингвистикалық талдау жүргiзсек те жеткiлiктi.

	Шамамызда «Манқұр» атауы «маң» және «құр» деген екi түбiрден тұрады.

	Бiрiншi түбiрi үндiеуропеистика тiл ғылымы айта беретiндей «адам» деген мағынаны бiлдiрсе, екiншi түбiрiмiз Олжас Сүлейменовтiң «АЗ и Я» кiтабында қайта-қайта ауызға алынатын көне шумердiң «құр», яғни, «тау» деген сөзi. Яғни, «Маңқұрыңыз» «Манудың тауы», яки «Адамның тауы» болып шығады. Егер Манудың арий аңызындағыдай топан судың басты қаһарманы екенiн ескерсек, Маңқұрдың даңқына лайық қазақ даласында бiр ғана таудың бар екенi анық. Ол, әрине, топан суға қатысы бар делiнетiн Оңтүстiк Қазақстандағы Қазығұрт тауы. Бұл ой парықтауларынан шығатын қорытынды мынандай: алғаш осы өңiрде, арийлер арасында пайда болған аңызды кейiн олардың орнын басқан халықтар да өз жадыларынан сызып тастамаған, ұрпақтан ұрпаққа мұра етiп қалдырып отырған. Тiптi таудың байырғы арийлiк атауын бертiнгi Бируни заманына дейiн сақтап та келген. Ал қазiргi Қазығұрт атауы қазақ даласына ислам дiнi еркiндей енiп, далалық ауызекi шежiре «Құран» негiзiнде қайта реформалана бастаған кездiң жемiсi секiлдi. Көне арийлiк Ману есiмi де исламдық Нұх есiмiнiң сәлдесiн осы кездерi басына орауға мәжбүр болған.

	Шығыстың софы ақыны Руми: «Бұл ғалам тау болса, бiздiң бар iс-әрекетiмiз айқай: таудағы өз айқайымыздың жаңғырығы әрдайым өзiмiзге қайтып оралады»,– дейдi. Бiздiңше, топан су туралы аңыз да дәл осы жаңғырықтың кебiн құшқандай. Кiшi Азия арқылы көне Үндiстанға, байырғы шумер-аккадқа, семит тiлдес халықтарға сiңген ол ондаған ғасырлардан кейiн өз төл топырағына жаңғырып, жаңарып қайта оралды.

	Әрине, оқиғаның бұлай өрiс алуына бiз де, бiздiң бабаларымыз да кiнәлi емес. Өйткенi, шалқар теңiздi құрғатып, алып тауларды шөктiретiн ұлы Уақыт өз дегенiн бәрiбiр iстетпей тұрмайды. Бiрақ мың сандаған жаңғырықтардың арасынан өз айқайың қайсысы екенiн ажыратып алуға құмарту да қажет секiлдi.

	Бiр осы жолы сондай талпыныстардың бiрiн жасап көрдiк қой деп ойлаймыз. Талпыныстан байқағанымыз – Ұлы дала мен Үндiстанның кiндiгi бiр екенiн байқататын аңыздардың да бар екенi болды. Ал аңыз негiзiнде сырт көрiнiсi ғана көмескiленген ақиқаттың жатқанын ұмытпаған және жөн. Ал ол ақиқат, түптеп келгенде бiздiң, бүгiнгi қазақтың да даңқын асқақтатар ақиқат болып шықса ше!



	ДАСТАН БАҒЗЫ ӨРКЕНИЕТТЕР ТАҒДЫРЫНАН СЫР ШЕРТЕДI



	Кiм-кiм де «Махабхаратадан» өз iздегенiн таба алатын секiлдi. Тарихшы да, өнертапқыш та, физик те, математик те, астроном мен астролог та дастанды оқып шығып, жаңалықтар ашып жатады.

	Ендi сондай «жаңалықтардың» бiрнешеуiне тоқтала кеткенiмiз жөн-дей.

	Дастандағы оқиғалардың бiрiнде Арджуна мен Кришна әлдебiр брахманға қайырымдылық көрсетiп, оны тамақтандыруға ниеттенедi. Бiрақ брахман өзiнiң тойымсыз екенiн ескерткен. Ол: «Менi тойындыру үшiн көп қиналуларыңа тура келедi»,– дейдi. Әрине, мұндай ескертуден қыңған батырлар жоқ. Олар брахманға: «Ненi қаласаң соны айт»,– деп салады. Ал бұл брахман кейпiне түсiп келiп тұрған от Құдайы Агнидiң өзi едi. Өз қалпына келген ол сөзден ұсталған батырларға Кхандава орманының бүкiл аңын жегiсi келетiнiн, бiрақ найзағай атқыш Индраның оған жол бермей жүргенiн айтып шағымданады. «Егер ер болып, сөздерiңде тұратын болсаңдар, маған Кхандава орманын өртеп, iшiндегi аң-құсын түгел үйiтiп жеуге көмектесiңдер» деген. Амалы қалмаған батырлар оның өтiнiшiн қалай болсын қанағаттандыруға ниеттенедi. Бiрақ бұлардың қарапайым қаруының Индраның нөсер жаңбыр жаудыратын жай оттарын қайтаруға мүмкiндiгi жоқ-ты. Мұндай шарасыздықтың жолын кесуге Агни Құдайдың көмегi тидi. Ол су Құдайы Варуннан Арджунаға үздiксiз атылатын ғажайып қару, Кришнаға дәл тиетiн шоқпар мен мүлтiксiз кесiп түсетiн семсер алып бередi.

	От Құдайы орманға өрт қойғанда, Индра оны өшiру үшiн орман үстiне бұлттарын қуғанмен, Арджуна өзiнiң үздiксiз атылатын ғажайып қаруының күшiмен олардың бiрде-бiрiн орман үстiнен өткiзбей қояды. Ал өрт шыққан алғашқы кезеңде орманнан саңылау тауып қашып шықпақ болған аңдарды бiрде-бiрiн сау жiбермей Арджуна мен Кришнаның қырғаны және бар. Осылайша, батырлар от Құдайына аңсызда берген уәделерiн толық орындап шығады.

	Ендi ойланып көрейiкшi, осындағы бұлт қуатын «ғажайып қару» дегенiмiз қандай қару? Адамзат баласы ХХ ғасырда ғана бұлтты зымыранмен атып ыдыратуға қол жеткiзген жоқ па? Әлде сонау ғасырларда-ақ адам ақыл-ойының осындай қару-жарақ жасауға қабiлетi жеткенi ме? Қалай десек те, ХХ ғасыр жаңалығының бiздiң дәуiрiмiзге дейiнгi 1 мыңжылдықтың басында пайда болған дастанда жүргенi ғажап-ақ.

	Мiне, дастандағы осындай ғажайып тұстар бүгiнгi ғалымдарға «Махабхарата» жер бетiнен жойылып кеткен бағзы өркениеттер туралы хабарлар жиынтығы деген пiкiрдi де жиi-жиi айтқызып жүр.

	Солардың тағы бiрi – жойқын жою күшi жағынан қазiргi атом бомбасынан бiрде кем түспейтiн астравидья деп аталатын тылсым қарулар жайлы әңгiме. Олардың iшiндегi ең құдiреттiсi «брахмаширас» деп аталады. Бұл қаруды Курадағы соғыс кезiнде қолдарынан келгенше екi жақ та пайдаланбауға тырысады. Өйткенi, «брахмаширасты» басқа бiр зеңбiрек қаруынан атып түсiруге мүмкiндiк бар, бiрақ ол жарылып түскен жерге он екi жыл бойы жаңбыр атаулы жаумақ емес. Ел қуаңшылықтың азабын тартады. Ал қарудың өзi жарыла қалса, жарылыс тудыратын толқынның жолында тұрған адам атаулының денесiн жидiтiп, жандырып жiбередi. Қысқасы, «Махабхаратаның» «брахмаширасын» бүгiнгi ядролық қару мен напалм бомбасының құдiретiне ие сұмдық қару дей беруiңiзге болады.

	Ендi ойланып көрейiкшi, бұл өткен заман өркениеттерiнiң техника жетiстiктерiнен шағын мәлiметтер ме, әлде ақын қиялынан шыққан көрiпкелдiк пе?

	Иә, қалай жауап берсеңiз де қисынға келетiн сияқты.

	Қысқасы, «Махабхарата» – өткендi жырлау арқылы бола-шақты болжаған кемел дастандардың қас бiрегейi. Ол соғысты, қантөгiстi айыптайды. Ол ХХI ғасырда адамзат баласын ойландырып отырған проблемаларды алға тартады. Яғни, адамзат баласы барда «Махабхарата» да бiрге жасай бермек.

	Ал осындай дастанның дүниеге келуiне өз бабаларымыздың мұрындық болғаны – бiз, қазақ баласы үшiн үлкен мақтаныш болуы керек. «Махабхарата» жайлы қысқаша әңгiме барсында осыны айтқымыз келдi.

	2005 жыл.





ТӨРЕ МЕН ТӨЛЕҢГIТ




	Қанына тартпағанның қары сынсын.

	Қазақ мәтелi



	«Адам дегенiмiз құпия. Бүкiл ғұмырыңды осы құпияны шешуге сарп етер болсаң, уақытымды босқа өткiзiп алдым деп өкiнушi болма. Мен осы құпияны шешуге тырысамын, өйткенi адам болғым келедi».

	Он сегiз жасар Достоевский осылай жазыпты. Ол үлкен әдебиетке ендi-ендi қадам жасар бозбала шағында жасаған осы байламына ғұмыр бойы адал болып өттi. Жиырмадан ендi асқанда жазған «Бейшара жандарынан» бастап соңғы дүниесiне дейiн адам жанына, оның қалтарыс-бұлтарыс терең иiрiмдерiне үңiлумен болды. Бәлкiм «Қылмыс пен жаза», «Зәбiрленгендер мен жапа шеккендер», «Нақұрыс» пен «Албастылардың» авторын Гомер, Данте, Шекспир iспеттi артына мыңжылдықтар мен жүзжылдықтарды тастап, бүгiнге келген адамзат тарихындағы ой алыптарымен бiр қатарда тұру құқына ие еткен адам жанының құпиясына үңiлсем, бiлсем деген осы ынтызар бiрбеткей жанкештiлiгi болар.

	Шын, бүкiл саналы ғұмырында адам жанының құпиясына үңiлудi мұрат еткен Достоевскийдiң өзi де жеке адам ретiнде артына аз құпия қалдырған жоқ. Бұған оның өмiрi, шығармашылығы жайлы жазылған, жазылып жатқан жүздеген зерттеу еңбектер, кiтаптар куә.

	Ұлы жазушының жұрт көзiнен таса iшкi өмiрiне жарық түсiруге мүмкiндiк беретiн сондай құпиялардың бiрiне бүгiн бiздiң де үңiлгiмiз келiп отыр. Әңгiме жазушы өмiрiне, шығармашылығына кезiнде өзi айдауда болған қазақ даласы, Шоқан Уәлихановтай бiртуар қазақ перзентiмен достығы қаншалықты әсер еткендiгi, ықпал жасағандығы туралы болмақ. Әрине, бәрi ретiмен.

	1845 жылдың әлдебiр айының әлдебiр күнiнде арысы әлем, берiсi орыс әдебиетiнiң тарихында жан тебiрентер ғажайып оқиға болған. Есiмiн Ресей түгiлi әлi Петербург те танып үлгермеген жазушының шығармасын жас Некрасов пен бозбала Григорович қолжазбасынан жылап отырып оқиды. Шығарма кейiпкерiнiң тағдырына әбден көңiлдерi босап алған олар ендi қолжазбаны алып, атақты сыншы Виссарион Белинскийге асыққан. Бөлмеге:

	– Жаңа Гоголь пайда болды! – деп даурыға кiрген әдебиетшi шәкiрттерiнiң (екеуi де кейiн орыс әдебиетiнiң тарихында өз орнын алған жандар) желiкпе көңiлiн мiнезi қатал, қаламы одан да қаһарлы сыншы:

	– Сiздерге сенсек, Гогольдер жаңбырдан кейiнгi саңырауқұлақтай қаптайтын болды ғой,– деген салмақты бiр ауыз сөзбен басып тастаған. Бiрақ бұл есiмi көпшiлiкке әлi беймәлiм талапкерге кесiлген үкiм емес-тi. Қолжазбамен танысып шыққан Белинский ендi жас жазушыны өзi көруге дiлгер болды. Сыншы жүрегi орыс әдебиетiне қаламы Гогольден де қарымды, тақырыбы одан да ауқымды жазушы келгендiгiн сезген-дi.

	Әдебиет табалдырығын жиырма төрт жасар Достоевский осылай, Виссарион Белинскийдiң өзiнiң ақ батасымен аттады. Ал замандастарына жүрегi темiрден жаралғандай көрiнетiн, сол үшiн де «Темiр Виссарион» атанған сыншының көзiне жас алдырып, ризашылығын оятқан дүние «Бейшара жандар» деп аталатын шағын ғана роман едi. Бастау көзi осылай ашылды. Жазушы алдында ұзақ-сонар шығармашылық жол жатты. Осы бiр азапты жолдың әлдебiр тұсында Белинский де оған берген алғашқы бағасынан бас тартқаны бар. Сыншы нақтылыққа құрылған мына жерi бас, ана жерi аяқ деп тануға болатын салауатты денi сау шығармаларды талап еттi. Iзденiс үстiнде жүрген Достоевский шығармалары мұндай тар шеңбердiң аясына сия бермейтiн. Достоевскийдiң осы бiр шығармашылық iзденiстерi кейiнiрек әлемдiк әдебиеттiң бiрегей көркемдiк әдiс-тәсiлдерiне айналатынын сезгенде, Белинский де өз сөзiн керi қайтарып алған болар ма едi, кiм бiлсiн. Дегенмен, талантты дер шағында тани бiлу де аз ерлiк емес қой.

	Достоевский тек әдебиетке ғана емес, адамтану iлiмiне де төңкерiс iспеттi үлкен жаңалықтар әкелгенiн ұмытпаған жөн. Ол он тоғызыншы ғасырдың екiншi жартысында-ақ өз әдеби шығармалары, сомдаған кейiпкерлерi арқылы ХХ ғасырда әйгiлi Зигмунд Фрейд негiзiн қалайтын психоанализ iлiмiнiң алғы шарттарын жасап кеттi. Сәтi түссе орысты төмендеткiсi келiп тұратын батыстың Достоевскийге келгенде оны асқақтата жөнелетiндiгi де адам құпиясына үңiлуде теңдессiз шеберлiкке қол жеткiзген жазушының сол бейнетқор ұлылығынан болса керек.

	Кiм-кiм де өз уақытының перзентi. Кемеңгер де, керi кеткен де. Достоевскийдiң әдебиетке келген кезi патшалық Ресейде әлеуметтiк мәселелердiң ушығып тұрған кезi болатын. Билiк басындағылардың тоғышарлығы, кедей-кепшiктiң қайғы-қасiретi, алғаш орыс әдебиетiнде Пушкин прозасы мен Гоголь дүниелерiнде көрiнiс тапқан мардымсыз жалақыға күнi қараған ұсақ адамдардың бейшара тiршiлiгi, осының бәрi асқынған үстiне асқына түскен. Өзiн Пушкин мен Гогольдiң iзбасары санайтын Достоевскийдiң мұндай әлеуметтiк әдiлетсiздiктерге iштей болса да қарсы шықпауы мүмкiн емес-тi. Жас жазушының алғашқы шығармалары-ақ оның кiмдердiң жағында екенiн айқын аңғартқан. Оның үстiне Жан Поль Марат, Жорж Дантон, Максимилан Робеспьер есiмдерiнiң халық аузында күркiрегенiне де бар болғаны жарты ғасырдай-ақ уақыт болған. Петербургтiң өзiнде болған декабристер көтерiлiсi де әлi ұмытыла қоймаған шақ. Мiне, осындай тұста Сен-Симон, Шарль Фурье, Оуэндердiң социализм жөнiндегi қияли iлiмдерi де Еуропаны қалықтай өтiп Ресейге жетiп үлгерген едi. Ығай мен сығай жиналған аристократиялық басқосу, жиын, отырыстарда оларды талдау үрдiсi де сәнге айнала бастаған. Әрине, бай-манаптың өз бiлiктiлiгiн көрсету үшiн. Рас, оларды шын мәнiнде талдайтын, идеяларын халық игiлiгi үшiн iске асырғысы келетiн жасырын үйiрмелер де болды. Сондай топтардың бiрi петрашевшiлер үйiрмесiне жоғарыдағыдай көңiл-күйден кейiн Достоевский де келiп қосылады. Әрине, үйiрме мүшелерiнiң өз араларында құпия полицияның жансызы бар екендiгiн бiлмегенi анық. Көңiлде күмән жоқ жерде көкейдегi айтылатыны және рас. Үйiрме басқосуында осындай өз пiкiрiн ашық бiлдiргендердiң арасында Достоевский де бар едi.

	Көп ұзамай бүлiкшiл үйiрме мүшелерi ұсталып, Петропавловск қамалының қамауханасына жабылғанда орталарында Достоевский де жүрген. Олар он сегiз ай тергеуде болды. Әскери сот отставкадағы инженер-поручниктi тағы да бiрнеше адаммен бiрге өлiм жазасына кестi. Сот шешiмi 1849 жылдың 22 желтоқсанында таңғы сағат сегiзде Петербургтегi Семеновск алаңында орындалатын болды.

	Мiне, олар Семеновск алаңында тұр. Жазушы рухының биiктiгiн дәл осы бiр қаралы сәтте өзi сияқты тағдырласына «Кiшкентай қаһарман» атты повесiнiң желiсiн жүрегi селт етпей әңгiмелеп тұрғандығы да дәлелдей түссе керек. «Қырық жыл қырғын болса да ажалды өледi, кебенек киген келедi» деген сөздiң рас екендiгiн дәлелдегiсi келгендей жаңада ғана өлiм аузында тұрған жандарды «жарты құдай» ақ патша өмiр сыйлап жарылқай салған. Патша ұйғарымы бойынша Достоевский төрт жыл каторга жұмысына айдалуға, кейiн қатардағы жауынгер болып қызмет етуге тиiс деп шешiлiптi.

	Достоевскийдi аман қалғанына қуанбады деуге болмайды. Ұлылар да ет пен сүйектен жаратылған жан емес пе, кейiнiректе екiншi әйелi Анна Григорьевнаға Семеновск алаңында өлiм жазасын қалай күткендiктерiн, күтпеген жерден жасалған кешiрiмнен кейiн қаземат iшiнде бар даусымен ән салып, балаша қуана билегенiн айтқаны бар.

	Алда қазақ даласы, Омбы мен Семей қалалары жатты.

	Мiне, осы арада бiз өзiмiз шешпек құпияға алғашқы барлауды жасауға мүмкiндiк аламыз.

	Неге екенi белгiсiз, өмiрбаянын жазушылар осы жазушының ата-тегiн таратып жатуға тым шорқақ. Яки құлықсыз. Шамасы ұлы жазушының түбi түркi екенiн мойындаудап қоюдан қашқақтайтын болар. Жазушының түбi түркi екенiн өмiрбаяны, ойлау жүйесi, шығармашылығы, тiптi ең арысы фамилиясы да растап тұрған жоқ па! Иә, иә, Федор Достоевскийдi қазақшалап жiберсек (Орыс тiлiнiң дыбысталу ерекшелiгiне орай екiншi буындағы о әрiпiнiң а болып дыбысталатынын ескерген жөн). Достайдың Федоры болып шығар едi. Немесе Достайлық Федор. Сонда Достай деген есiм түркiде болмай славянда болмақ па! Достай, Қажытай, Маралтай, Нартай... Басқа басқа, дәл қазақтың өзiнен осындай ондаған есiмтайларды тауып алуға болады. Таза түркiлiк есiм. Жазушы шығармашылығымен, өмiрiмен тереңiрек таныса бастаған алғашқы кездерiмде көкейiме осындай ойлар келген. Түйсiгiм алдамапты. Достоевскийдiң түбi расында да түркi екен. Бiрақ, әрине, бәрi өз ретiмен...

	Топырақ тартпай тұрмайды.

	Тәңiрi Достай шал ұрпағының талайына ата-баба мекенiне тағзым етудi жазыпты. Гогольдiң әдеби ықпалынан құтылған жазушының ұлы шығармалары да осы сапардан кейiн жазылмақ. Бұл сапар ауыр сапар болды.

	Аяқта шынжыр, баста қиял, қазақ даласына айдалып бара жатып болашақ ұлы жазушының не ойлауы мүмкiн?

	Есiне арғы аталарының Алтын Ордадан шыққандығына мақтанып отыратын әкесiнiң әңгiмесi түскен болар (Марк Слоним, «Три любви Достоевского», Москва, «Советский писатель», стр 18). «Әкесi арғы аталарымыздың бiрi князь Курбскойдың өзiмен сен деп сөйлесетiн кiсi болған деп отырмаушы ма едi. Иә, арғы атасы бiр кездерi тастап кеткен далаға бұл қайтып келе жатыр. Өз еркiмен емес, жер айдалып. Алғаш Руське жол тартқан (1389 жылы) арғы атасы Аслан Мырза Шелеби күндердiң күнiнде өз белiнен тараған ұрпақтарының бiрi туған жерiне осылай оралатынын сездi ме екен. Әй, қайдам. Әйтпесе, анау айтулы ақсүйек саналатын Арсеньев, Сомов, Юсупов, Артищевтер де сол Аслан атаның ұрпағы емес пе. Солардың қайсысы бұл сияқты аяғына кiсен түсiп сорлап қалды дейсiң?»

	«Жетi атасын танымаған жетесiз» деген. Жасы ендi ғана отызға тақаған Достоевскийдiң қиялында осындай ойлар да жүз беруi мүмкiн-ау. Қалай дегенмен де бiр кездегi төлеңгiттiң ұрпағы ата-баба мекенiмен қауышуға дайындалғандығы анық.

	Омбыда төрт жыл каторгасын өткiзген ол Семей қаласына солдаттыққа ауысқанда түркi ғалымы Шоқан Уәлихановпен танысты. Осы Шоқанның бiр кезде өз ата-бабалары қызмет еткен төренiң тұқымынан екенiн бiлгенде таңқалған да болар-ау. Басқасын қайдам, жазушының жас Шоқанды ғалым, бiлiмдар жан ретiнде ғана емес, түбi бiр түркi ретiнде де құрметтегенi анық. Бұл арада жазушының жұбайы Анна Григорьевна Достоевскаяның күнделiгiнде баяндалатын мына бiр оқиғаны да еске ала кеткен жөн сияқты. Жазушы өзiне стенографшы болып жүрген жиырма жасар қызға көрген түсiн баяндайды.

	– Бiлесiз бе, мен өте құрметтейтiн, қайда жүрсем де, қайда көшсем де әрдайым өзiммен бiрге алып жүретiн қастерлi бiр зат бар. Ол Шыңғыс тұқымы (Чингизид) Шоқан Уәлиханов сыйлаған қобдиша. Түнде түсiнде осы қобдиша iшiнен бiр асыл тас көрдiм. Бұны жақын арада өмiрiмде бiр оң өзгерiс болады екен деп жорыдым.

	Бұл – отбасылық бақытты өмiр құруда талайдан жолы болмай келе жатқан жазушының өзi ұнатып қалған қызға алғаш жан дүниесiн ашып, ағытылуы едi. Осы бiр қобдишадағы асыл тасқа байланысты түс соңы 45-тегi жазушы мен жап-жас стенографшы қыздың үйленуге уағдаласуымен бiтетiнi естелiктен белгiлi. Достоевскийдiң осы некеден кейiн ғана бiршама еркiн тыныстауға мүмкiндiк алатындығы да оның өмiрбаянын бiлуге құмартушыларға аян. Қаны бiр Шоқан досы Достоевскийдiң отбасылық бақытын құруына осылай көмектеседi. Таза түркiлiк сыйластық. Бұны қанына тарту деймiз бе, қалай деймiз. Түбi түркi Достоевскийдiң тiлегiн түркi Шоқандай ешбiр славян тiлемеген шығар. Екi арадағы сыйластық: «Мен сiздi тiптi туған бауырымнан да артық жақсы көремiн, сүйемiн десем де болады» деген жүрекжарды лебiзге дейiн ұласқаны тарихтан жақсы мәлiм.

	Әлем әдебиетiнде Еуропаны дәл Достоевскийдей сынаған бiрде-бiр жазушы жоқ. Ол «дүниенiң болашағы Шығыста» деп санады. Ғұмыр бойы осы үшiн күрестi. Бүгiнгi күн биiгiнен қарап отырып, жазушының мұндай шешiмге келуiне жасандылыққа жаны қас дала табиғаты, түркi топырағы әсер еттi деп айтуға әбден болады. Ол тiптi, орыс мақтанышы саналатын әлемдегi ең әдемi қалалардың бiрi – Петербургтi де жоққа шығарды. Қолдан жасалған жасанды «Түс қала» деп атады. Қаланың адамзатқа дайындап отырған қандай зауалы барлығын ол кезде дiлi далалық Достоевскийдей ешкiм де түйсiне алған жоқ. Түйсiнуi де мүмкiн емес едi. Достоевский шығармалары табиғатпен байланыстырар сезiмiнен айырылып қалған жандардың iшкi айғайы, iзденiс, iркiлiстерi туралы болатын.

	Қазақ даласында ерiксiз айдауда болған кезi жазушы шығарма-шылығында iзсiз қалған жоқ. Оның «Жасөспiрiм» романының басты кейiпкерi Версиловтың прототипi Шоқан Уәлиханов болғандығы бүгiнде жазушы күнделiктерiнен жақсы мәлiм.

	Әр түрлi уақыт үзiктерiнде қазақ даласымен тағдыры байланысқан орыс ақын-жазушыларының өмiрi туралы тамаша повестердiң авторы Павел Косенко Достоевский өз шығармаларының үш жерiнде қазақ даласы туралы сағынышпен, оны биiк идеалдық үлгiге айналдыра отырып еске алатындығы туралы жазады. Олардың бiрi «Өлi үйден жазылған жазбаларда» болса, екiншiсi «Қылмыс пен жазада». Бiз тек үшiншiсiн, «Құмарпаздан» («Игрок») ғана үзiндi келтiрмекпiз.

	«– Немiс пұтына табынғаннан гөрi ғұмыр бойы қырғыздың (қазақтың – Ә.Б.) киiз үйiнде көшiп-қонғанды қалар едiм,– деп айқай салдым мен.

	– Қандай пұтқа?

	– Немiстiң байлық жинау тәсiлi iспеттi...».

	Достоевский Семейден жазылған хаттарының бәрiнде Дала деген сөздi үлкен әрiппен жазып отырған. Далаға бұдан артық қандай перзенттiк құрмет болмақ?!

	Ұлы жазушы үлкен қалаларда етек ала бастаған рухани тоқырауды да Даладан ескен самал тоқтата алады деп түсiнген сыңайлы. Бұған «Нақұрыс» романы куә бола алады.

	Роман князь Мышкин дегеннiң Швейцариядан емделiп қайтып келе жатқан кезiнен басталады. Өзi әулие шатыс қасиеттi адам. Қашаннан қасиеттi адамдарға ғана тән деп саналатын ұстамалы ауруы да (Достоевскийдiң өзi) бар. Швейцарияда осы ауруынан емделгендi. Мiне, ол генерал Епанчиннiң өзiне алыс туысқан болып келетiн әйелi мен қыздарына әңгiме айтып отыр. Әңгiме Мари атты бейшара қыз жөнiнде. Сонау Швейцарияда көкiрек ауруынан қайтыс болған бейшара жан. Аз ғана өмiрiнде көрмеген қорлығы жоқ. Деревняның қарғысына ұшыраған бейбақ. Сол бейбақты қиянаттан князь Мышкин арашалап алады. Деревня балаларының көкiрегiнде Мариге деген аяушылық сезiмiн оятады. Шағын болғанымен өте әсерлi әңгiме. Ал осы оқиғаны Швейцариядан қарама-қарсы бағытқа, қазақ даласына көшiрiңiзшi. Достоевскийдiң өз сұлбасы, алғашқы әйелi Мария Исаевамен арасында болған оқиғалар тiзбегi көрiнер едi. Шын мәнiндегi дiлi, рухы таза адам (князь Мышкин) Швейцариядан емес, түркi даласынан келе жатқан. Рухани тазалықтың тек түркi даласында ғана сақталғанын ұлы жазушы осылай ишаралаған.

	Менiң бүгiнгi әрiптестерiмнiң арасында Достоевский шовинист, әсiре ұлтшыл жазушы болды деген пiкiр қалыптасқан. Пiкiр аржағында Достоевский заманын, жазушыны мазалап, жанына тыншу таптырмаған ойлар тiзбегiн түсiнбеу нышаны аңғарылады. Бiрақ, әңгiменi созып қажетi не, уақыттың өзi-ақ Достоевскийдiң ой-тұжырымдары шындыққа жақын болғандығын дәлелдеп берген жоқ па! Ұлы инквизитор бейнесi тарихта «мұртты қасапшы» ретiнде көрiнiс бердi. Кiндiк атасы Маркс саналатын коммунизм идеясы билiк басындағы аз ғана топтың бүкiл халықтың байлығын бөлiсiп алуымен аяқталды. Маркстiң Ресей сияқты аграрлық елде коммунизм идеясын жүзеге асыруға тiптi мүмкiн емес деген ескертпесiне қарамай, қазан төңкерiсiн жасап жiберген Ленин бүгiнде немiс алпауыттарының жансызы болғаны ретiнде белгiлi.

	Достоевский рухани жаңаруды Еуропаның сәнқой iлiмсымақтарынан емес, өзiнiң қарапайым орыс халқынан, бiр кезде бабалары мекен еткен қазақ даласынан күттi. Оның үмiтi, қаншалықты ақталды, уақыт көрсетедi.

	Рас, жаңашыл боп көрiнгiсi келгендер, «семiздiктен сән қуалағандар» қай кезде де болған. Өз төл топырағынан тамыр тартқан, сол тамырын тереңдете түскiсi келетiн қазақ әдебиетiне, сол әдебиеттiң үнi iспеттi бүгiнгi мазмұнына ескiшiл, уақыт ағымына iлесе алмай қалды деп сын таққысы келетiндер де сондай «жаңашылдар» Маркстiк-лениндiк философиядан кейiн сырттан тағы бiр «бағалы» философияны әкелгiсi келетiндер де солар.

	Жоқ, бiз кезiнде ұлы Әуезовтiң өзi социализм идеологиясының мансұқтауынан арашалап сөз сөйлеген, қалам тербеген Достоевский, Абайлармен бiрге боламыз. Екеуi де халықтық төл әдебиет жасады. Биiктiктерi де, тереңдiктерi де сонда. Ал биiктiк пен тереңдiк қай кезде де тағзым етуге лайық ұлылық өлшемдерi.

	2001 жыл.





ДОСТЫҚ ТУРАЛЫ ӘҢГIМЕ




	Ұлы мұраттардың беймәлiм күрескерлерiне арналады



	Балалардың сүйiктi қаламгерi Ханс Кристиан Андерсеннiң «Үйректiң сүйкiмсiз балапаны» деп аталатын әйгiлi ертегiсiн оқырман ағайын үшiн төменде баяндалмақ әңгiмемiздiң мазмұнына енуге мүмкiндiк берер кiлт деуiмiзге болатын секiлдi.

	Ертегiнiң нобай-сұлбасы жадыңызға оралған болар. Онда ана үйрек мәпелеп басып шығарған жұмыртқалардың iшiнен бiреуiнiң әлдебiр жолдармен өзге тумаластарына ұқсамай қалатыны туралы сөз болатын едi ғой. Осы балапан өзгелерден болмыс-бiтiмi бөлектiгi үшiн маңайындағылардан әбден зәбiр көретiн-дi. Төңiрегiндегiлерден тартатын теперiштiң мұның өзiнiң үйректiң балапаны емес, аққудың көгiлдiрi екендiгiн түсiнетiн сәтiне дейiн үздiксiз жалғасатыны бар-ды. Иә, ертегiдегi «Сүйкiмсiз балапанның» жүзi өзiнiң тегi сырбаз да сұлу аққулар санатынан екендiгiн сезiнгенде жайнап сала беретiн. Ал бұған дейiнгi өмiрi... Ол тек қара бояудан ғана тұратын. Ендi осы ертегiнiң айтпағын, ол көтерiп отырған сауал-мәселенi тарихта көрiнiс берген оқиғаларға, олардың адамзат баласы талайына ендiгi қарғыс таңбасын басып үлгерген қайсыбiр кейiпкерлерiне бағыттап бұрып көрейiкшi. Олардың арасында да тегi аққу, бiрақ бiз шын қадыр-қасиетiн ұғына бермейтiн, жұмбағын шешуге мүмкiндiгiмiз, яки құлқымыз жоқ жоғарыдағы «сүйкiмсiз үйрек балапандары» секiлдiлер ұшырасып қалмас па екен?..

	Қисын бар нәрсенiң бәрi де салғастырулар арқылы танылады дейдi. Кiм бiледi, ертегiге арқау болған аянышты һәм ақыры сүйiнiштi болып аяқталатын ақындық қиялдан шығарылған осынау астарлы оқиғаның түпнұсқасы атануға лайықты жайттар түйгенi мың қатпар, жасырған құпиясы одан да қалың абыз-Тарих парақтарынан да жолығысып қалуы бек мүмкiн ғой.

	Бiз ендiгi бастай беруiмiзге де болатын достық туралы әңгiмемiзде негiзiн ертегiден алатын осындай тұспалды сауалға өз хал-қадерiмiз жеткенше жауап iздеуге талпынып көрмекшiмiз. Ал назар аударылмақ оқиғаларына қарай бiрнеше бөлiмнен тұратын бұл iзденiстерiмiздiң қайсысы мазмұны жағынан «үйректiң сүйкiмсiз балапаны» ертегiсiне жақындайтынын анықтау, әрине, оқырманның өз еркiндегi шаруа болмақ. Сонымен, кiрiспе сөздi соза бермей, кiлтi кәдуiлгi ертегi болып табылатын достық туралы бiрнеше тараулы әңгiмемiздiң өзiне, оның алғашқы бөлiмiне кiрiсейiк.

	Пайғамбар һәм пенде. Жазушы Анатоль Франстың «Эпикур бағы» атты топтамасына кiретiн шағын дүниелерiнiң бiрiнде Париж соборының бiрiншi викарийi (дiни лауазым) аббат Эжже туралы әңгiмеленедi. Автор «жандүниесi өзгелердiң қайғы-қасiретiне бейғам қарай алмайтын осы бiр дiн қызметшiсiнiң санасына опасыз Иуданың мәңгiлiк тозақ отына күйiп жатқандығы туралы ой еш дамыл таптырмайтын. Әрдайым осы туралы ойлана беретiндiктен, оның мазасыздануы да күн өткен сайын күшейе түстi» дейдi.

	Мiне, осы аббат Эжже ақыр соңы барлық «Iзгi хабарлар» мазмұны мен қалыптасқан шiркеу дәстүрлерiне қарсы шыға отырып, «Иуда тозақ отына қақталмауға тиiс, ол құтқарылған, қазiр Иса мәсiхтiң жанында отыр» деген байламға келедi.

	Тәңiрге кезектi құлшылықтарының бiрiнде ойын Иуданың тағдырына деген күмәннен сейiлту үшiн: «О, Жаратқан ием, шын шексiз мейiрiмдi екенiң рас болса, сенiң Иуданы өзiңнiң қасыңа алғаныңа титтей де күдiгiм жоқ. Он сегiз ғасыр бойы қарғыс арқалап келе жатқан ол расымен сенiң жаныңда болса, төмен түсiп, маған бiр белгiсiн бiлдiрсiн», – деп көз жасы көл бола тiлек еткен аббаттың тiлегiн Құдай да сол сәт қош көрiптi дейдi қаламгер. Анатоль Франстың жазуынша, дәл осы сәтте Көктен түскен Иуданың екi алақаны аббаттың басынан сипап, оған ризашылығын бiлдiргендей болған.

	Франс осы оқиғадан кейiн Иуданың Исаның жанында екендiгi туралы iзгi хабарды таратуға ел аралап кеткен аббат Эжженiң сведенборгшы болғанын және Мюнхенде жоқшылықта өлгенiн хабарлайды. Әңгiме «Ол соңғы және ең момын қабылшы едi» деп (Қабылдың ақтығына сенушiлер) түйiнделедi.

	Бұл баяндауымыздан оқырманның алғашқы әңгiмемiз айқышқа керiлген Иса мәсiх пен оны жауларына отыз сөлкебайға сатты делiнетiн сахабаларының бiрi Кариоттан шыққан Иуда туралы екендiгiн аңғарғанына еш күмәнiмiз жоқ.

	Шiркеу мойындайтын Iзгi хабарлардың бәрi де осы Иуданы Иса ғалайссалам сахабаларының iшiндегi ең сүйкiмсiзi, өзiмiз аттаныс нүктесi етiп алған ертегiмiздiң тiлiмен айтқанда, «үйректiң жексұрын, сұмпайы балапаны болатын» деуден әсте танбайды.

	Ал бiз христиан шiркеуi қарғыс таңбасын басқан осы «үйректiң сүйкiмсiз балапанын» өз тарапымыздан «асылтектi аққудың көгiлдiрi» етiп шығаруға талпынып көрсек ше? Жалпы, мұндай әрекет жасап көруге мүмкiндiгiмiз бар ма? Егер солай етуге батылымыз жетiп жатса, Иуданы ақтап алмақ талпынысымызға қол ұшын беретiн қандай да болсын көнекөз тарихи деректер мен дәйектердi таба аламыз ба?

	Иә, бiзге, бұл сауалдарға жауап iздейтiн болсақ, христиан әлемiнде жиырма ғасыр уақыт бойы үздiксiз қалыптасқан қатып қалған догма деңгейiндегi түсiнiктерге қарсы шығуға тура келмек. Қорқынышты-ақ... Әйтсе де, бiзге қолымызда бар бастаухаттармен тиянақты жұмыс iстей алсақ, үрейленетiн де ештеңе жоқ секiлдi. Мысалы, Кипрден шыққан әулие Епифаний дегеннiң бiр еңбегiнде Иуданы Иса мәсiхпен бiр деңгейде құрмет тұтатын белгiсiз қабылшылар сектасы туралы әңгiме болады (Анатоль Франстың әңгiмесiндегi аббат Эжженiң соңғы қабылшы болғандығын еске түсiрiңiз). Осы қабылшылар Иуда Иса мәсiхтi Жаратқанның өзiнiң қалауымен жау қолына ұстап бердi деп уағыздайтын болған көрiнедi («Книга Иуды». Санкт-Петербор, 2006 ж., 94-бет). Аңғаруымызда олар бiзге белгiлi әңгiмелердегiдей Иуданың дүниеқұмарлығы адамзатты құтқарушының айқышқа қағылып, азаппен өлуiне себепшi болды дегенге тiптi де сенбейтiн болған. Иә, бiздiң байқағанымыз, Иуданы ақтап алуға тырысу-шылардың христиан дiнi мен шiркеу ендi-ендi қалыптаса бастаған сонау II-III ғасырларда да аз болмағандығы. Иса мәсiх пен Иуда заманынан аса алыстай қоймаған олардың бiзге беймәлiм әлдебiр шындықтарды бiлетiн болған болуы әбден мүмкiн ғой. Ол шындықтар қандай едi? Бұл сауалымызға III және IV ғасырлар аралығында Таяу Шығыс немесе Мысырдағы қайсыбiр гностикалық секталардың бiрiнде жазылып, бүгiнге жеткен «Иудадан қалған iзгi хабар» атты жәдiгер жауап бере алатындай («Книга Иуды». Санкт-Петербор, 112-125-бб.).

	Әрине, бұл жәдiгердi Иса мәсiхпен бiр күнде фәниден көшкен Иуданың өзi жазбағандығы анық. Ал жәдiгердiң бiз бiлмейтiн белгiсiз авторы болса Иуданы Иса ғалайссаламның ең сүйiктi шәкiртi едi деуден әсте танбайды. «Он екi сахабаның iшiндегi Исаның жанын, оның мұрат-мақсатын ең жете сезiнетiн де, оған бiлiмiмен һәм бiлiгiмен жақын келе алатыны да осы Кариоттан шыққан Иуда болатын». Жәдiгердiң белгiсiз авторының бiзге жеткiзбекке талпынған басты ұстанымы осыған саяды.

	Иуда өзiнiң Иса мәсiхтi сатуға тиiстi болатынын, пайғамбардың өзге сахабалары тарапынан қуғынға ұшырайтынын бiлдi ме? «Иудадан қалған iзгi хабар» бұл сауалдарға да жауап бередi.

	Иә, Иса мәсiх те, сахаба Иуда да өздерiнiң фәни жалғандағы тағдырларының қалай аяқталатынын өте жақсы сезiнген. Әйтпесе, жәдiгер мәтiнiнен оқып бiлгенiмiздей, Иса мәсiхпен оңашада болған әңгiмеде Иуда қалған сахабалардың өзiн таспен атқылап қуалап жүргенiн аян түсiнде көргенiн, сол түсiнде өзiнiң Иса мәсiхке iлесiп Тәңiрiнiң үйiне көтерiлгенiн әңгiмелемес едi ғой. Ал өз кезегiнде Иса мәсiх оған мұны Иуданың опасыздық жасау арқылы құрбандыққа шалуы керек екендiгiн, күндердiң күнiнде өзге сахабалардың үстiнен Иуданың билiгi жүретiн болатынын жеткiзедi.

	Бұл не? Екi сырлас достың өзара құпия келiсiмге келуi ме?

	Не дегенмен де «Иудадан қалған iзгi хабар» авторы пайғамбар мен оның пенде шәкiртiнiң арасында осындай жасырын ұғынысу болғанын бiздiң санамызға шегелеп, барынша ұғынықты етiп жеткiзуге тырысады. Егер бiзде ақиқаты солай едi деп жәдiгер авторы ұстанатын осы ұйғарымға тоқтайтын болсақ, Иса мәсiх пен Иуда сахабаның өлiмiнен кейiнгi оқиғалардың даму барысы «көп қорқытады, терең батырады» дегеннiң керiне саятындай. Бәрi де, пайғамбардың айқышқа керiлуi де, оны Иуда сахабаның отыз сөлкебайға сатып жiберуi де Жаратқанның өзiнiң қалауымен, ұйғаруымен болған. Бiрақ мұны, оқиғалардың шын даму барысын, көпшiлiк те, Иса мәсiхтiң қалған сахабалары да аңғара алмай қалады. Нәтижесiнде бiзге «үйректiң жексұрын балапаны» сипаттағы опасыз Иуда туралы әңгiме ғана жетедi. Ал «Иудадан қалған iзгi хабардың» беймәлiм авторы бiзге Кариоттан шыққан осы бiр пенденiң христиан дiндарлары айта беретiндей ешқандай да «үйректiң жексұрын балапаны» емес, керiсiнше, «асылтектi аққулар» санатынан екендiгiн аңғартып тұрған жоқ па? Иә, Иуда опасыздығы тек дiн өкiлдерiнiң ғана емес, ақын-жазушылардың да сүйiктi тақырыбы. Орыс Леонид Андреев, оның баласы Даниил Андреев, аргентиналық Хорхе Луис Борхес, немiс Клеменс Брентано, жапон Дадзай Осаму, бұл тiзiм осылай созыла бермек. Егер Леонид Андреевте ол өмiрге бiр табан жақын, батыл да парасатты, бәлкiм, ақынжанды қарапайым адам ретiнде суреттелсе, оның ұлы Даниил Андреев «Әлем раушаны» атты еңбегiнде әкесi хикаят арнаған атышулы сахабаны тозақтан жұмақтың әлдебiр қабатына апарып орналастырады. Ал Борхес... Борхес бәрiнен де асып түсетiндей. Бiз оқырманға осы жазушының «Иуда опасыздығы жайлы үш жорамал» атты шағын әңгiмесiн ерiнбей оқып шығуды ұсынған болар едiк.

	Дос мұратын iске асыру үшiн дүшпанның табасына қалар опасыздық деп аталатын күнәлi әрекетке батыл барған ақжүрек адам баласы туралы әңгiмемiздiң бiр бөлiмiн осымен тәмамдауымызға да болатындай.

	Ендi «үйректiң жексұрын балапаны» қатарынан «асылтектi аққулар» санатына өтуi мүмкiн, бiздiңше, расында да солай болуға тиiс тағы бiр тарихи тұлға туралы бөлiмiмiзге көшейiк. Бұл бөлiм де «досымның тауы биiктесiн деп, өзiнiң шығар шыңын аласартудан еш арланбаған» пенде баласы туралы.

	Қаған мен ноян. Бұл тарауша кезiнде әлемдi тiтiреткен жаһангер Шыңғыс хан мен оның андасы Жамұха шешен жайлы болмақ.

	Бала Темiжүн немесе болашақ Шыңғыс хан дүниеге келген тұс әйгiлi Iстеми, Бiлге қағандар негiзiн қалаған түркi қағанатының құлағанына бiрнеше ғасыр болған, жеке-жеке ұлыстарға бөлiнiп кеткен түркi және моңғол ру-тайпаларының басынан бақ кеткен дәуiр-дi. Халық өзара соғыстардан әбден қалжыраған болатын. Моңғолдың ханы Амбағайды Алтын патшалықтың (Қытай) шерiктерi опасыздықпен ұстап алып, айқышқа керiп өлтiргенi де кеше ғана болғандай едi. Сондағы оның «Түбi кегiм алынар» деп күркiрей үн қатқаны да халық жадынан әлi ұмытыла қоймаған-ды.

	Осындай алмағайып заманда дүниеге келген алысты болжай алар жанның нендей мұраттарды мақсат тұтуы мүмкiн? Әрине, ең алдымен елдiң басын бiрiктiрудi, сосын «қой үстiне бозторғай жұмыртқалаған» алтын дәуiрдi орнатуды (мұндай дәуiрдiң шынымен-ақ орнағанына ортағасырлық жыраудың жыр үзбелерi куә бола алады).

	Бiрақ алдыңа мақсат, биiк мұрат қою бар да, оны iске асыру деп аталатын қиямет-қайым тағы бар. Бұл қиямет-қайымның барлық азап-тозағынан аман-есен жүрiп өту екiнiң бiрiнiң талайына және жазылмақ емес. Миллиондардың iшiнен таңдап жүрiп бiрiнiң маңдайына ғана жазылмақ ерекше бақ. Тәңiрiм сенiң ойың мен бойыңа өзгелерде жоқ ерекше қасиеттер дарытуға тиiс. Мазмұны бөлек тағдырдың иесi етуi шарт. Мiне, осы тағдырды түркi-моңғол керегесi шайқалғандай болған сол замандарда талай ойлы жан армандағаны анық-ты. Бiз, мiне, осындай жүрегi шерлi жандардың қатарында Шыңғыс ханның андасы Жамұха шешен де бар едi деп есептеймiз. Бiрақ ол, амал қанша, тарихқа ұлы мұратты орындаушы емес, сол мұратқа бүкiл саналы ғұмырын арнаған арда досына опасыздық жасаушы қара бет санатында ғана кiре алды. Асқақ ойлы осы бiр азаматтың тағдыры әп-сәтте астаң-кестең болып кетуi, бiзге, бүгiнге сөзi бiр қиыр, өзi бiр қиыр, iсiнiң тиянағы жоқ жiгерсiз де жексұрын жан сипатында жетуiне не себеп болды? Ол да «асыл тектi аққу» санатындағы жан емес пе едi? Неге бiз оны «үйректiң жексұрын, сүйкiмсiз балапаны» ретiнде танимыз?

	Салмағы ауыр бұл сауалға жауап беру үшiн бiзге «Моңғолдың құпия шежiресiне» көз жүгiрту керек болмақ. «Шежiренi» зерделей оқыған жан оқиғалардың жалпы даму барысын қызықтап кетпей, Жамұха жайлы тұстарына ой жүгiрте оқитын болса, ненi аңғаруы мүмкiн?

	Ол шежiренiң белгiсiз авторының Жамұхаға бүйрегi бұратындығын, оның азаматтық кескiн-келбетiне титтей де кiреуке түсiртпеуге талпынатынын түйсiнер едi.

	Мiне, Жамұха Шыңғыс ханның бәйбiшесi Бөрте ханымды меркiттердiң тұтқынынан қайтару жорығына қатысты. Мiне, ол бiр жарым жылдай андасымен бiрге көшiп-қонды. Сырт қараған адамға ешқандай да опасыздықтың салқыны сезiлмейдi. Екi дос күндерiн емен-жарқын ашық әңгiме-дүкен құруға арнаған. Ал ол оңашада өткен әңгiме-дүкендердiң тақырыбы не едi?

	Бұл сауалға екi сайыпқыранның достығына сына болып қағылды делiнетiн «Шежiредегi» Жамұханың аузынан шыққан мына жолдар жауап бере алатындай:



	«Темiжүн анда,

	Тауға таман қонайық,

	Ықтын болсын жылқышыға,

	Өзiң қалай көресiң?

	Өзенге жанай қонайық,

	Өлжал алсын тоғайып,

	Қозышы мен қойшы да.

	Айтқайсың өзiң төресiн»

	(«Моңғолдың құпия шежiресi», Алматы, 1998 ж., 61-бет).



	Шыңғыс хан Жамұха бұл сөзiмен ненi тұспалдағанын түсiне алмадым деп, апасы Уәлiн мен жары Бөртеден ақыл сұрай барғанда, анасынан бұрын Бөрте әңгiмеге араласып: «Жамұха тез зерiгедi дейтiн. Тегi, бiзден зерiккен шығар. Жамұханың жаңағы айтқан сөзi бiздi бопсалағаны болар. Бiз қонбайық. Түн бойы үдере тартып, Жамұхадан ат бойын аулақ салайық», – дейдi. («М.Қ.Ш.», сол бет). Бiздiңше, осы жолдарда бiр-бiрiнен зерiге бастаған екi достың өзара кетiсуiнiң себебi емес, олардың болашаққа ұстанатын ортақ бағдарламаларының, мұрат-мақсаттарының мазмұны жатыр. Шамалауымызша, бағдарламаны түзушi Шыңғыс хан емес, Жамұха шешеннiң өзi болған сияқты. Ал бағдарламаның негiзiнде байырғы ата-баба салтанатын қайта қалпына келтiрiп, түркi-моңғол әулетiнiң басын бiр ортаға қосудың жатқандығы күмәнсiз. Қиялы зерек, сөзге шешен Жамұха тарапынан Шыңғыс ханға осындай ұсыныс түскендiгiн жоғарыдағы Жамұханың аузынан шықты делiнетiн сөздiң ой ауаны да аңғарта түседi. Онда ел тоғайған мамыражай заманды аңсайтын пейiл танылады. Ал екi достың арасындағы құпия келiсiмдi үшiншi бiр адам – Шыңғыс ханның сүйiктi жары Бөрте ханым да бiлген. Ендiгi жерде аялдатпай әрекетке кiрiсу керек екендiгi де осы әйел затының аузымен тұспалданып айтылады. Бiздiңше, құр жатудың, зерiгудiң осындай құпиясы бар.

	Иә, екi дос ендiгi жерде ұлы мұратқа жету жолындағы өздерi атқаруға тиiс iс-әрекеттердi де бөлiсiп алған-ды. Бұдан кейiнгi оқиғаларда Жамұханың әрдайым Шыңғыс ханның жауларын арандатып майдан алаңына шығаруына, оларды сын сәтi туғанда алдап кетулерiне куә боламыз. Және осындай сәттердiң бәрiнде де ол өзiнiң андасы Шыңғыс ханға қол көтеруге жүрегi дауаламайтынын ешқандай бұлталақтамай-ақ ашық жеткiзiп отырады. Сонда Шыңғыс ханның жаулары Жамұханың сөзiне қалай сенiп қала бердi екен?

	Әрине, сенулерiне бiр-ақ себеп бар-ды. Жамұха да Шыңғыс хан секiлдi ел бастай алар дара тұлғалы жан болатын-ды. Қол бастар серке керек болған Шыңғыс ханның жауларын Жамұханың бойындағы өздерiнде жоқ осы қасиет қызықтырды. Бiрақ олар бiлмейтiн Жамұха, өзiн ұлы мұраттың құрбандығына шалған құпия Жамұха, Шыңғыс ханның бiтiспес жауы емес, керiсiнше, андасы екеуiнiң ойы iске асу үшiн қанын да, жанын да аямайтын, Шыңғыс ханға құлай берiлген арда досы едi.

	Егер бүгiнде Шыңғыс ханның даңқы бүкiл әлемге жайылған болса, ойлаған мұратына жете алған болса, ол бұлардың бәрi үшiн ең алдымен осы «үйректiң сұмпайы балапаны» iспеттес Жамұха досына қарыздар. Ұлы Даланың бiр-бiрi үшiн жанын iбiлiске де беруге бар өр перзенттерiнiң асқақ достығы туралы тарауымызды осымен тәмам деуiмiзге болады.

	Сөз арасында осы тараушада әңгiме болған оқиғалармен тереңiрек танысқысы келетiн оқырмандар табылып жатса, олардың Лев Гумилевтiң «Қиял патшалығын iздеу» атты еңбегiне зер салуларына болатындығын да айта кеткiмiз келедi.

	Иә, оқырман, егер ол көзi қарақты оқырман болса, уақыты, заманы, кейiпкерлерi мен олардың мұрат-мақсаттары бөлек болғаны болмаса, жоғарыдағы екi оқиға да өзара ұқсайды дер едi. Бiз де осы пiкiрге қосыламыз. Және жоғарыдағы екi тараушаға мазмұны жағынан егiз қозыдай ұқсас бүгiнгi күннен сыр шертетiн тағы бiр тараушаны оқырманның назарына ұсынғанды жөн көремiз.

	Елбасы және ақын. Мiне, бiз ауруханада жатқан ақынға келiп тұрмыз. Ол өзiнiң халықтың төл мұрасы – батырлар жырын оқып жатқандығын айтты. Соңғы оқығаны «Ер Тарғын» екен.



	– Талапты туған жiгiтке,

	Тәңiрiм қайғы бермесiн.

	Алтыннан соққан жүрегi

	Ат басындай шер табар!



	Ақын осы жолдарды оқып болып күрсiнген. Бiзге қарап: «Жырда осындай жолдар бар екен, бұдан артық айту мүмкiн емес қой...», – дедi. Бiз де бiр нәрсенi түсiнгендей, түйсiнгендей басымызды шұлғыдық. Ненi түсiндiк, ненi түйсiндiк, дәл осы арада оған есеп берiп жатпағанымыз да анық.

	Орыс ақыны Андрей Вознесенскийде тiкелей аударғанда «Атқармақ парызың ауладағы ауа райына қарай анықталады» деп келетiн жыр жолдары кездеседi. Бiрнеше рет өлiп тiрiлген әйгiлi Владимир Высоцкийге арналған өлеңiнде. Осы жолдарды бiздiң ақынымызға да қаратып айтуға болатындай.

	Ол өр едi. Қырыққа келер-келмесiнде әйгiлi «АЗиЯ»-ны жазды. Қалың қазақтың, бүкiл түркiнiң махаббатына бөлендi. Дүниеге жаңа келген сәбилердiң арасында ақынмен есiмдес ұлдар көбейдi. Ақынға бұдан артық не бақыт керек?

	Кейiн ақынның Республика сарайында өткен кешiне қатыстық. Қасымдағы жiгiттер ақынмен жүздесу аяқталғасын ендiгi өмiрiмiзде дәл мұндай мазмұнды кешке куә бола аламыз ба, бола алмаймыз ба десiп жатты. Бұл халық ақынын тапжылмай тыңдаған кеш едi.

	Кеште ақын өзiнiң билiкке неге таласпайтынын айтқан.

	– Мен елдiң басына ақын немесе ақынжанды адамдар келетiн болса ақыры қандай қайғылы жайттарға апарып ұрындыруы мүмкiн екендiгiн жақсы сезiнемiн. Грузиядағы Гамсахурдия, Әзербайжандағы Елшiбейлердiң тағдыры сөзiме жақсы дәлел бола алады. Ақындар – өте намысқой, шалт қимылдайтын халық. Кейде өз iс-әрекетiне есеп бере алмай қалатын кездерi де бар. Ал асығыс шешiмдердiң ауыртпалығы қашанда халықтың иығына түспек.

	Сөз арасында ақын өзiнiң Елбасының саясатын кейбiр қателiктерiне қарамай қолдайтындығын да айтып өткен.

	Бүгiнде осыбiр саналы ғұмырын қазақтың ой кеңiстiгiн кеңейтiп, түркi рухын асқақтатуға арнаған ақынға сын айтушылар көп. Ақынға айып тағушылардың арасында оның жүрек тұсы түгiлi белiнен де келмейтiн рухани ергежейлiлердiң де ұшырасып қалатыны бар. Ал айып тағуға негiздi көбiнесе ақынның өзi тауып бередi. «Айтылған сөз – атылған оқ» екендiгiн бiле тұра, ақынымыздың кейде өзiне әбден мәлiм бiр тұстан, әдейi iстейтiндей, қайта-қайта сүрiне беретiндiгiне таң қаласың. Кешегi қазақ намысының жоқтаушысы уақыт өте келе орыс тiлiнiң қорғаушысына айналғандай аламан тасыр күй кешесiң. Нелiктен бұлай? Ақын шынымен өзiне әруақты ұлындай сенiм артатын халқына опасыздық жасай бастады ма?

	Бiздiңше, бұлай болуы мүмкiн емес.

	Түйсiнуiмiзде, ақынның елiмiздiң сыртқы һәм iшкi саясатындағы қандай да бiр ұлттық мүдделердi қорғайтын жұмбақ, жай пенде бiлмеуге тиiс құпия бағдарламаларға қатысы бар секiлдi. Бұл саяси бағдарламалардың арасында, әрине, елiмiздiң орыстiлдi бөлiгiнiң белсендiлiгiн бәсеңдетiп отыруға тиiс әлдебiр тылсым механизмнiң де бар екендiгi анық. Халық даналығы «Егер айтар сөзiңдi бiреу айтып жатса, аузың қышып бара ма» дейдi.

	Елiмiзде орыс тiлiнiң мүддесiн қазақ ақынының аузымен «қорғауда» да осындай астарлы, екi шоқып бiр қарайтын сұңғыла саясат жатқан секiлдi.

	Ал мұндай, шахмат тiлiмен айтқанда, терең ойланып барып жасалатын саяси жүрiстердiң авторлары кiмдер болуы мүмкiн?

	Әрине, жауабы бiреу-ақ. Ақын сөзiн тағы да сәл бұрмалап айтатын болсақ, «Ақын деймiз, Елбасы деп түйсiнемiз. Елбасы деймiз, Ақын деп қабылдаймыз».

	Олай болса, ел алдындағы парызына адал қазақ ақынының «үйректiң жексұрын балапаны» емес, «асылтектi аққулар» санатынан екендiгiне күмән келтiру күнә болмақ.



	P.S

	Бiздiң Иса мәсiх пен Иуда, Шыңғыс хан һәм Жамұха, Елбасы және Ақын туралы осы әңгiмемiзде ұлы мұраттар жолындағы күрестердiң көпшiлiкке беймәлiм, тiптi кейде қалың жұрт күнәһар, опасыз деп қабылдайтын қаһармандары да бола беретiндiгiн айтқымыз келген. Амал қанша, ұлы күрестердiң басты қозғаушы күшi осы күнәһар, опасыз болып саналатын қаһармандардың өздерi болып табылатын болса да. Халық мұндайда «бағынан соры қалың» дейдi. Кiм бiледi, бәлкiм, «Жүрегi алтыннан соғылған талапты ердiң талайына жазылар «ат басындай шер» дегенiңiз осы болар?!





ЖЫЛНАМАДАҒЫ ЕКI ЖОЛДАН ТУҒАН ЖЫР





	АҚЫНҒА АРАШАШЫ КЕРЕК ПЕ?



	Осы сауал менi соңғы кездерi жиi ойлантады. Мен өзiмнiң Махамбеттiң басын алған, Абайды соққыға жыққан халықтың өкiлi екенiмдi жақсы бiлемiн. Ақан серiдей жаны сұлу перзентiн ғұмырының соңында жалғыздықтың арқанымен байлап, Бiржан салдай саңлақ ұлын бiлегiнен қыл бұраумен шандыған да менiң халқым болатын. Менiң халқым... Тек менiң халқым ба?..

	Француздар Франсуа Вийонын дарға асып өлтiрдi. Поль Верленiн жанына сая таптыртпай бұрыштан-бұрышқа қаңғыртты. Виктор Гюгосын жер аударды. Ағылшындар да, орыстар да жетiсiп тұрған жоқ. Өзгелерi де. Нелiктен?

	Мен кейде абыз Гомердiң өз гректерiнiң ортасында соншалық ұзақ өмiр сүргенiне таң қаламын. «Япыр-ау,– деймiн iштей, – бүкiл гректiң дүниетанымын, пайым-парасатын масқара қылған ақынды отандастары қалай еркiн тайраңдатып қойған. Зевстен бастап, бүкiл грек Құдайларына әжуалай күлген сол Гомер ақын емес пе едi?» Әңгүдiк соғыс Құдайы Арестi екi аяқты пендеден таяқ жегiзiп, махаббат Құдайы Афродитаны менмен бойжеткен етiп суреттеген ақынға замандастары нелiктен кеңпейiлдiк танытты екен? Егер Гомер бiздiң заманда туса...

	Жыл санауымызға дейiнгi Гомердi қоя тұрайық, бiздiң заманда туса, итальян поэзиясының туын ұстаушы Данте Алигьеридiң де күнi күн болмас едi-ау. Ғұмыр бойы Беатричесiн ардақтап өткен осы мәжнүн ақыныңызға бүкiл мұсылман әлемi жабылар-ды. Ал оның атақты «Құдiреттi комедиясы» оқуға қатаң тыйым салынған кiтаптардың тiзiмiнен табылатындығына дау жоқ. Неге дейсiз бе? Неге екенiне «Құдiреттi комедияны» бiр шолып шықсаңыз-ақ көзiңiз жетедi. Әсiресе, «Тамұқ» бөлiмiнiң жиырма сегiзiншi жырына баса назар аударсаңыз. Өйткенi, басқа емес, дәл осы жырда бүкiл мұсылман қауымының ардақтысы Мұхаммед пайғамбарыңыз бен әйгiлi Әзiрет Әлi шерiңiз тозақ отына күюлi екенi баяндалған. Мұндай өрескелдiгiнен кейiн Дантенi ұлы ақын деуге қалай ғана аузыңыз барады? Ми ендi не iстеу қажет дейдi? «Дантенi көрiнде өкiрту үшiн Италияны шабуылдау керек пе? Бәлкiм, ақынға қойған мүсiндердi қиратып салу үшiн бiраз бұзақыны Апеннин түбегiне жiбертiп алу керек болар. Әлде салауатты, салиқалы жолға көшiп, Дантенi жүз жылдықтары тойланатын ақындардың санатынан сызып тастаңыздар деп ЮНЕСКО-ға хат жазсақ па?» Қысқасы, «Құдiреттi комедияның», сәл қозғаушы күш табылса, ХХI ғасырда да кезектi комедияны, «Әлемдiк комедияны» дүниеге келтiруiне әбден мүмкiндiгi бар секiлдi. Сосын даудың басы қазақы тар қалыптағы Дайрабайдың көк сиыры емес, әлемдiк деңгейде, Дантенiң «Құдiреттi комедиясы» болып жатса ғажап емес пе?! Менiңше, осы Дантенiң кебiн көршi орыстың мәшһүр ақыны Сергей Есенинге де кигiзуге болады. Ол ақыныңыз «Инония» дейтiн толғауында «Ажалдан да, жауын боп жауған найза, жебеден де қорықпаймын. Менiң уақытым келдi. Мұны Тәуратқа сүйенiп пайғамбар Сергей Есенин айтып тұр» деп жiбередi. Дәл осындай мәлiмдеменi бүгiнгi күнi қазақ ақыны жасасыншы, көрген күнi не болар екен?

	Жоқ. Сергей Есенин жалғыз емес. Байқай бiлсеңiз, Есениннiң iзбасарлары қазақ поэзиясында да жетiп артылады. «Мен осынау Аспани құдiретiммен, пайғамбарлық етемiн Жерге түгел». Бұл – Есенин жасында, отызында өмiрден өткен ақиық ақынымыз Төлеген Айбергенов. «Жо-жоқ, Құдай емеспiн, пайғамбармын жай ғана». Бұл жолдар тағы да бiр ұлы ақынымыз Жұмекен Нәжiмеденовтың қаламсабына тиесiлi. «Өлең жазып жатқанда Құдай да бiр, мен де бiр». Тағы бiр ақынымыз, қайсыбiр бiлетiндердiң айтуынша, iзденiстерi Төлеген Айбергенов пен Мұқағали Мақатаев шығармашылығына баспалдақ болған Өмiрзақ Қожамұратов осылай дейдi. Не iстеу керек, Мұхаммед ғалайссаламнан кейiн пайғамбар атаулы дегенiңiз болмайды деп бұларды да Данте, Есениндердiң артынан жiберу керек пе? Әлде бұла шабыттың жетегiнде отырғанда айтып жiберген ғой деп кешiрiм жасаймыз ба? Сосын әңгiменi созып керегi не, ендiгi кешiрiм жасап та қойған жоқпыз па? Ол кешiрiмдi, кешiрiмдi емес, қошеметтi олар, ақындар, өз шығармашылықтарымен, өз тағдырларымен баяғыда-ақ жеңiп алған жоқ па?

	Жоқ, басқа ақындардың бұла шабыты үшiн де, өзiнiң талант тегеурiнi үшiн де қалайда бiр ақын жауап беруi керек болып шықты. Және ең дарынды ақындарымыздың бiрi. Кiм дейсiз бе? Әрине, Олжас Сүлейменов.

	Қайсыбiр бауырларымыз осы ақынға:



	Бұйырса,

	Шөлге көл боп түнегенмiн,

	Жел болып көк теңiзде

	түлегенмiн.

	Қара Жер, Қария Жер,

	Табын маған!

	Тәңiрiнiң,

	Құдайың да – мына менмiн!



	– деп келетiн жыр жолдарын кешiре алмай әлек болуда («Адамға табын, Жер, ендi» поэмасынан. Қ.Мырза Әлi аудармасы).

	Менiңше, бұл жолдарда дiнаралық қақтығысқа себеп болуы мүмкiн дәл Дантенiкiндей күпiрлiк жоқ екенi анық. Сосын, поэманы түгел оқыған адам поэманың дәл осы жерiнде дәл осы шумақтың басқашалай емес, дәл осылай айтылуы тиiс екенiн түйсiне алады. Өйткенi поэма алғаш Жер-Ананың тартылыс күшiн жеңiп, адам баласының ашық кеңiстiкке шығуы туралы. Ендi ешқашан қайталанбас бақытты сәт, көңiлдi шаттық кернеген шақ. Ал мұндай сәтте ақын, егер ол шынымен ақын болса, өзiн пайғамбар түгiлi Құ-дайдай сезiнетiнi анық.

	Асылы, бiзге ақынға деген көзқарасты көне гректерден үйрену керек-ау. Олар Гомердi, оның қиялын ғана мойындап қойған жоқ, кейiпкерлерiн де мойындады. Көне грек ақындары он екi ерлiк жасап, тағдырдың талқысынан сүрiнбей өткен Гераклдей ажалды пендеге Құдайлардың санатынан ойып орын алып бердi. Ешбiр грек өз ақындарына «бұларың қате ғой, бұларың күпiршiлiк қой» деген жоқ. Ал бiзде ше? Бiз ақынның жандүниесiн, онда болып жатқан iзденiс-тербелiстерiн түйсiне, түсiне аламыз ба? «Әр адам – бiр әлем». Сыныққа сылтау iздей берсек, осы сөзiмiз де күпiршiлiк болып шықпай ма?



	ЖЫЛНАМАНЫҢ ЕКI ЖОЛЫ



	Дантедей Антика мен орта ғасырдың тарихын, тек оны емес, тарихқа дейiнгi түнек дәуiрлердiң тыныс-демiн де бiлсем дейтiн бiр ақын бар. Ол – осы ақын, бiздiң Олжас Сүлейменов. Бағымызға бiткен бiртуар ақынымыз. Таңдайына Тәңiрдiң өзi түкiрген ақынымыз деуiмiзге болады.

	ХIХ ғасыр мен ХХ ғасырдың басында археологияда ұлы жаңалықтар ашылды. Немiс Генрих Шлиман Гомер Троясының тарихта расымен болған қала екенiн дәлелдедi. Көне Мысыр иероглифтерi, шумер-аккад пен хэттiң күйдiрiлген саз балшыққан шекiлген сына жазулары бүгiнгi тiлге аударылып, сөйлей бастады. Бұған дейiнгi ғұламалары Тәуратқа сүйенiп, бүкiл адамзатты Адам Ата мен Хауа анадан тарататын, өз ұлтынан шыққан пайғамбарларды ғана мойындайтын жебiрей оқымыстылары де ендiгi жерде жаңа шындықты мойындау керек екенiн, рухани-мәдени тарихтың шумер деген халықтан басталатынын айтуға көштi. Тәураттың алғашқы нұсқалары шумер топырағында дүниеге келгенi мәлiм болды. Ал бұл кездерi бiздiң түркiтану ендi-ендi ғана дүниеге келiп жатқанды. Тiптi өзге халықтың оқымыстылары жаңадан табылған жазба жәдiгерлердегi деректермен бұған дейiн белгiлi тарих арасында салыстырулар жүргiзiп жатқанда, бiздiң халқымыз ұлы даланың шығысындағы ашық аспан астындағы күн қақты сына тастардың өз тарихынан сыр шертетiнiне әлi сене қоймаған болатын. Осылайша хэттi үндiеуропеистика иемденiп, шумер-аккадты семиттер меншiктеп жатқанда бiз Ұлы даланың шығысына ғана қарап қалдық. Көкейiмiзде мың жарым жылдық тарихымызды бiлсек пе, бiлмесек пе деген екiұдай ой жатты. Өйткенi, бiз өзге бiлiмi, бiлiгi биiк халықтар тарапынан өткенiмiзге айтылған кемсiтушiлiктерге көндiгiп қалғандай едiк. Олар бiздi «жабайы көшпелiлердiң ұрпақтары, бұлардан бүкiладамзатқа ортақ рухани қазынаға қандай үлес қосылуы мүмкiн» дестi.

	Жоқ, олай емес екен .Бүкiл Азия мен Еуропаны мызғып, қалың ұйқыға шомып бара жатқан сәтiнен әредiк-әредiк дүр сiлкiндiрiп оятып отырған басқа емес, Ұлы даладан Азияның түкпiр-түкпiрi мен Еуропаға жиi-жиi жорық жасап отырған сол «жабайы көшпелiлер» болып шықты. Бiрақ мұны бiлуiмiзге дейiн де бiраз уақыт бар едi.

	ХХ ғасырдың алпысыншы жылдарының аяғы мен жетпiсiншi жылдарының басында бiзге Еуропа пен Таяу Шығысқа, оның өткенiне назар тiктеудiң сәтi түстi. Назарымызды аудартқан Олжас Сүлейменов болды. Ол көне шумер тiлiнен түркi сөздерiнiң сiлемдерiн тапты. Бағзы түркiлер мен этрустердi туыстастырды. Нәтижеде дүниеге әйгiлi «АЗ и Я» кiтабы (1975 жыл) келдi. Бiрақ, неге екенi белгiсiз, көпшiлiк осы кiтаптың бiрiншi бөлiмiне ғана баса назар аударып, екiншi бөлiмi тiптi болмағандай қалып танытты. Иә, бiрiншi бөлiмде славян және түркi халықтарының бағзыдан көршi-қолаң болып келе жатқандығы, мұны орыс тiлiне сыналай енiп кеткен түркi сөздерi айғақтайтыны айтылатын. «Тауықтың түсiне тары кiредi» демекшi, iшiнде қазағы бар түркiтектестердiң денi бұл кездерi

	Олжас арқылы отарлаушы кейпiндегi орыс ағайынды бiр оқсаттық-ау деп желпiнуден арыға бара алмады. Ал кiтап, «АЗ и Я»-ны айтамыз, шын мәнiнде мыңжылдық емес, кемi үш-төрт мыңжылдық тарихты зерделеудi, одан түркi тектестердiң жүрiп өткен жолын пайымдауды мақсат тұтқан-ды. Кiтаптың бiрiншi емес, шынтуайтында, екiншi бөлiмiнiң көтерген жүгi ауыр болатын. Осылайша, аяулы «АЗ и Я»-ның екiншi бөлiмi бүгiнге жақын, көпшiлiкке түсiнiктi бiрiншi бөлiмiнiң тасасында қалып қойса, ендiгi бiр өкiнiш, осы «АЗ и Я»-ның көлеңкесiнде қалып қойған ақынның тағы бiр ұлы шығармасы бар едi. Ол – ақынның шын мәнiндегi ақындық талант тегеурiнiн байқататын «Қыш кiтап» поэмасы. Ассирия патшасы Асарходдонның (б.д.д. ҮII ғасыр) жылнамасына түскен екi жолдан ақындық ғаламат қиял құдiретiмен өрбiген бұл поэманы әлемдегi арғы-бергi ең үздiк поэмалардың қатарына қосуға әбден болады.



	ТАРИХТАН МАҒЛҰМАТ



	Асарходдон жылнамасындағы жолдар не туралы сыр шертетiн? Иә, онда бiздiң дәуiрiмiзге дейiнгi ҮII ғасырдың басында Каспий жағалауынан Қап тауы арқылы көшпелi тайпалардың Алдыңғы Азияға өтiп, Ассирияға бүйiрден келiп соққы бергенi баяндалатын. Бұл тайпалардың ортақ атауы ишкуздар едi. Ақын «АЗ и Я» кiтабында осы атауға iш-оғыздар деп өзгерту енгiзген-дi. Және оны «Қорқыт Ата кiтабындағы» iш-оғыздармен байланыстырған болатын. «Қорқыт Ата кiтабында» тыс-оғыздар мен iш-оғыздар арасында болатын бүлiншiлiк туралы арнайы бiр тарауда сөз етiлетiнiн ескерсек, мұндай тайпалар бiрлестiгiнiң бiздiң дәуiрiмiзге дейiнгi ҮII ғасырда да болуы әбден мүмкiн ғой» дейдi ақын жорамалы. Ақын Ассирияның төбесiнен жай түсiргендей болған iшоғыздардың көсемiнiң есiмiнен де түркiлiк реңктi байқауға бейiл. Ол Ишпақай көсем есiмiн Iс-пақа, Iз-бағар деп оқиды және оны түркiлiк қасқыр тотемiмен байланыстырады. Осылайша славян және иран тiлдерiне ит немесе қасқыр дегендi бiлдiретiн түркi сөзi собака, спаа бейнесiнде ендi деген байлам жасайды.

	Мiне, «Қыш кiтап» поэмасы – осы Iшпақай немесе Iшбақа көсем тағдыры туралы ақынның өз қиялынан тудырған әфсанасы. Онда ел тағдыры, оның болашағына ел бастаған көсемнiң жауапкершiлiгi туралы сөз болады. Поэманы, үлкен ауқымнан алғанда, далалық көшпелiлер мен отырықшы қалалықтар өркениетiнiң қақтығысы деп бағалауға да негiз бар.

	Iшбақа көсемнiң ақын өзiнше топшылап ашқан трагедиясы мынаған келiп саяды:



	– Бар әлемге әлек салып әулекi,

	Шайқалады

	Дүниенiң дәулетi.

	Ол туралы

	Келешекте

	Оқулық,

	Шежiреден танып бiлмек әулетi.



	Ол тарихта,

	Ең болмаса өлеңде

	Ғашық болып қалмақ едi

	Ел-елде.

	Зорлықшы деп

	Жылнама мен тарихқа

	Өткiздiм-ау

	Әрең-әрең дегенде.



	Ассирия патшасының жылнама –

	Тарихына кiргiздiрiп бiр ғана

	Сөйлем баға

	Скиф ханы жайында,

	Сол пiкiрдi айтып қазiр жүр ғалам:

	«Хан Iшбақа арғымаққа қонғанда,

	Жан жетпейтiн хан майданда ол ханға.

	Нағыз ұры,

	Қарақшы едi ол және».

	Аямапты,

	Рахмет оған да!

	(«Қыш кiтап», Қ.Мырза Әлi аудармасы).



	Ақын Iшбақа көсем есiмiнiң Ассирия жылнамасында осылайша, қарақшы бейнесiнде болса да екi жолда сақталып қалғанына тәубе дей отырып, одан Абыл мен Қабылдан басталатын бүкiл адамзаттық трагедияның жаңа нұсқасын дамытып шығарады.



	ӘФСАНАҒА ҮҢIЛСЕК



	Поэма аруақтың әңгiмесi есебiнде баяндалады. Бұдан 2700 жыл бұрын дүниеден өткен аруақ алдымен Iшбақай есiмдi қойшының, сосын осы аттас студенттiң мазасын алады. Ал шынында ол алдымен бұдан бiрнеше жыл бұрын аспирант Iшбақайды айналдырған болып шығады. Аспирант Iшбақай қалайда ғылыми жаңалық ашпақ ниетiмен таудағы жартасқа қалай оқылуын өзi ғана бiлетiн сына жазу үлгiсiмен, бәлкiм, аруақтың сыбырлауымен, поэманың мәтiнiн шекидi. Бiрақ әр нәрсемен әуре-сарсаң боп жүргенде өзi поэманы шекiген жердi де, оны таба қалған күнде де қалай оқылуын ұмытып қалады. Бiрақ күндердiң күнiнде бәрi сәтiне түсiп, жайына келген. Ол өзi қашаған жазуларды тауып, әлем ғалымдарының назарына ұсынған. Әрине, көне жазуларды оқу тарихынан белгiлi болатынындай, оны әр түрлi елдердiң ғалымдары әрқилы оқиды. Iшбақай өзi жасаған жаңалықтың кiлтi өз қолынан сусып бара жатқанын сезедi. Осылай жан алқымға келiп, қиналып жүргенде ақыры оқудың сәтi түседi. Онда Ассирияға б.д.д. ҮII ғасырда шабуылдаған iш-оғыздар, олардың көсемi Iшбақа туралы баяндалатыны аян болады. Ғалым Iшбақайдың есiмi бағзы адамзат тарихына қатысты кезектi жаңалықты ашушы ретiнде бүкiл әлемге жайылады.

	Дәл осы сәтте әлдебiр көне аңыздарды жинаушы Iшбақа көсем туралы ел арасында осынша уақыт қалай сақталғаны белгiсiз аңыз-жырдың мәтiнiн де баспаға ұсына қойған. Ал бұл аңызда Iшбақаның Ассирия жылнамасында баяндалатынындай ешқандай ұры, қарақшы емес, қасiреттi махаббаттың құрбаны екенi тәпсiрленетiн-дi.

	Иә, iш-оғыздар Ассирияны жаулап алды. Ендi олардың шашпа-төк байлықтың ен ортасында өмiр сүруiне мүмкiндiк туған. Ертiс бойында ана жатырына түсiп, Донда дүниеге келген, тек соғысты, алыс жорықтарды ғана бiлетiн томырық мiнез дала жауынгерлерi тойлы-думанды Ассирия қалаларының көшелерiнде жынынан айрылған бақсыдай күн кешуге бейiмделе бастаған. Мұндай өмiр салты сарбаздардың рухын түсiрiп, жүнжiтiп жiберетiнiн түсiнген тайпа көсемдерi Iшбақа көсемге келiп өздерiн оятуды, жаңа жерлердi жаулауға бастауын өтiнедi. Бiрақ оларды жаңа жорықтарға бастауға Iшбақа ендiгi қабiлетсiз болып қалған едi. Оның көзi Iштөре тәңiрияның ғибадатханасында зинақорлық жасайтын Шамхат есiмдi салдақыға түскен-дi. Бар ынта-шынтасы соған ауған болатын. А iш-оғыздардың Ұлы Жазуы, яқи далалықтардың жазылмаған заңы көсем жасаған сегiз қылмысты елемеуi мүмкiн, бiрақ тозығыншысына ешқашан кешiрiм болмайды.

	Махаббат машақатына жолыққан Iшбақа осы қылмыстардың бәрiн де жасап қояды. Ендi ол дала заңы бойынша өзi ұрыс даласында өлiп, орнын басқа мұрагерге табыс етуi керек. Өйткенi, ол төмен етектiнiң етегiне байланып ездiк танытты, өйткенi, ол өз Тәңiрiн өзгенiң Құдайына айырбастап сатқындық жасады. Осының бәрi бiр махаббаттың әуресi, әлдебiр Шамхат есiмдi салдақының пейiлiн өзiне аудару үшiн болды. Бұдан басқа да жасаған қылмыстары жетерлiк. Үндi мен иудейдiң сенiмiне мазақтап күлгенiнiң өзi неге тұрады?

	Мiне, араларынан жаңа көсем сайланды, iш-оғыз бiрлестiгi деп аталған қос-оқ, екi-пышақ, тiлiк тайпалары туған жерлерiне – Ұлы далаға қайтпақ. Бiрақ олар мұның алдында Iшбақа өлуге тиiс соңғы майданға кiруi керек. Iшбақа өлгесiн оны дала заңымен жерлеулерi және шарт.

	Iшбақа өлiп, соғыс бiткесiн ұлы ханды арулап жерлеу басталады. Ол кездегi дала заңы бойынша марқұмның қасында қамыққанда көңiлiн көтерер қалыңдығы, о дүниеде баптап мiнер сәйгүлiктерi болуы керек. Кезегiмен осы рәсiмдердiң бәрi жасалады. Қалыңдығы ретiнде жерленуге келiскен Шамхат көрге түсiп, марқұмның жанында өзiне-өзi пышақ салады. Осы жерде ақын оқыс шешiм жасайды. Iшбақа көсемнiң басын айналдырып келген сұлу бойжеткен ешқандай да Шамхат емес, әйел киiмiн киген Ассирия патшасы Асарходдонның өзi болып шығады. Даланың рухы өр, бiрақ аңқаулау перзентi осылайша қауқары жоқ, бiрақ айласы мол отырықшы қала әмiршiсi қулығының құрбанына айналды.

	Поэма құрылымынан ең алдымен көне шумердiң Гiлгәмеш туралы дастанының, ондағы қалалық Гiлгәмеш пен бұла табиғаттың ұлы Энкидудiң достығы, еркiн дала перзентi Энкидудың қалаға келуiне себепшi болған тағы бiр Шамхат есiмдi ғибадатхана жезөкшесi туралы әфсананың әсерiн байқаймыз. Ақын қаланың қызылды-жасылды шулы, бiрақ рухани мұратынан айырыла бастаған тiршiлiгiне даланың қатал, бiрақ әдiл де қарапайым дүниетанымын қарсы қояды. Бiрақ бұл тартыста дала ұлдарының әрдайым жеңiлiс тауып отыратынын да ескертедi. Ақынның айтпағы: дала ұлдары қалаға өздерiнiң берiк-сенiмдерiмен келуi керек, сонда ғана өзгенiкiне алаңдамайды, сонда ғана рухы жеңiлiс таппайды.

	Ақын поэмада түркi тектестердiң Эллада мен Апеннин түбегiн де жаулағанын, көшпелi рулардың Тосканияда өз таңбаларын бағаналарға шекiп қалдырғанын, бiрақ мұны ешқандай тарихшының байқамай қалғанын да өкiне жазады. Бiз бұдан «Сөз төркiнi» кiтабында, Этрурияға бастайтын ғажайып iзденiстерге толы жолдың сонау жетпiсiншi жылдары, ақын тарапынан осы «Қыш кiтап» поэмасында алғаш салына бастағанын аңғарамыз.

	«Қыш кiтапта» ақын тұспалдап айтқан өзге де жаңалықтар аз емес. Бiз оларды табуды ендiгi оқырмандардың өз еншiсiне қалдырсақ па деймiз. Дұрысы да сол болар.



	АҚЫН ТУРАЛЫ АЗ ҒАНА СӨЗ



	Шын ақын туралы шын ақын ғана шынайы айта алмақ. Олжас Сүлейменов туралы талай лебiздердi естiдiк, бiрақ бiздiң бiлуiмiзше, олардың iшiндегi ең толымдысы тағы бiр талантты ақынымыз, марқұм Жұматай Жақыпбаевтың қаламына тиесiлi секiлдi. Ол «Аға» атты өлеңiнде Олжас Сүлейменов туралы былай толғайды:



	– «Қалай, деп, – ағам?» қарадым аспанға кiлең,

	Бағасын жұлдыз көрсеттi бас бармағымен.

	Қасоққа әкеп бередi балық пен суын,

	Iле өзенi Қытайдан басталғанымен.



	Ағам да сондай. Алысты жақынға балап,

	Қақтырған бiздiң намыс пен ақылға қанат.

	Дештi-Қыпшақтан кеп, Игорьге орысша сөйлеген

	Тұрғандай болам сауытсыз батырға қарап...



	Иә, Олжас Сүлейменов – бiздiң сауытсыз батырымыз. Бағасын жұлдыз бас бармағымен көрсететiн бас ақынымыз. Ол бiзге тек Iле емес, сонау Еуфрат пен Тигр, Африкадағы Нiл, Еуропадағы Тибрден де олжа салып жүрген сирек дарын иесi.

	2005 жыл.





ПАЙҒАМБАР КIМ? АВТОР ШЕ?..




	Қолым қалт еткенде әңгiме оқығанды ұнатамын.

	Соңғы сүйсiнiп оқығаным өзiмiздiң тiлi құнарлы, айтар ойы тұмарлы жазушымыз Жаңабек Шағатайдың «Қаладан келген қыз» әңгiмесi болды. Қазақы, жылы әңгiме. Бiрақ менi оқыған сайын әрдайым таңқалдырудан танбай келе жатқан бiр-ақ әңгiме бар. Ол – аргентиндiк Борхестiң «Иуда опасыздығы жайлы үш жорамал» атты шағын ғана дүниесi.

	Әңгiмеде бүкiл саналы ғұмырын Иуданы ақтауға сарп еткен Нильс Рунеберг атты әлдекiм, һәм оның еңбектерi туралы сөз болады. Әңгiмеден алдымен бiлетiнiмiз, Рунеберг 1904 жылы «Христос және Иуда» атты бiрiншi кiтабын жариялайды. Ол дүниесiне Де Куинси деген бiреудiң «Бұған дейiн Иудаға таңылып келген айыптардың бiрi емес, бәрi де жала» деген сөзiн эпиграф қылып алады. Ал Де Куинсидiң өзi осы тақырып төңiрегiндегi тағы бiр немiстiң пiкiрiн дамытушы болатын. Де Куинсидiң тұжырымы «Иуда Исаны ол өзiнiң құдай тектес екендiгiн жариялап, халықты Римнiң бұғауына қарсы көтерiлiске алып шығуы үшiн сатты» дегенге саяды. Яғни, Иуда еврей ұлт-азаттық көтерiлiсiнiң жасырын идеологы болған. Мiне, бұл – бiрiншi жорамал.

	Рунеберг болса Иуда опасыздығының астарынан саяси-әлеуметтiк себеп iздеуден де әрi кетедi. Ол Иуда опасыздығының метафизикалық тылсым жақтарына үңiледi. «Құдай адам келбетiне енiп жерге түстi, барлық қайғы-қасiреттi көрдi, адамдар тарапынан да оның осы жанкештiлiгiне сай құрбандық шалынуы керек едi. Құрбандық Иуда болды. Ол Құдайдың қадiр-қасиетiн арттыра түсу үшiн, ең ауыр қылмыс – опасыздыққа барды. Құдайды ұлықтау жолында жаны тозақ отына күйсе де қаймықпайтынын, қайта бұны өзiне бақыт санайтынын дәлелдедi. Отыз сөлкебай мен әйгiлi сүйiстiң осындай құпия сыры бар». Иуда опасыздығы жайлы Нильс Рунеберг жасаған екiншi жорамал осындай болатын.

	Бiрақ Нильс Рунеберг бұл жорамалмен де шектелiп қалған жоқ. Ол 1909 жылы «Құпия құтқарушы» атты екiншi еңбегiн жазды. Ал мұндағы жорамал өз қисынының бөлектiгi жағынан алдыңғы екеуден де асып түсетiн. Рунеберг «Иса кергiшке керiлiптi, бiр күн азап шегiптi. Несi бар, бұндай ауыртпалық жазатайым жаңылып кетсе кез келген адамның басына түсуi мүмкiн. Олай болса, дәл осынысы үшiн ғана Исаны құдайтектес деп аспандата дәрiптеуге бола ма? Жоқ. Ал Иуданың жөнi бөлек. Ол бүкiл адамзаттың бойындағы бар күнәнi арқалап тозаққа кеттi. Өзi иеленуге тиiс даңқты Исаның еншiсiне бердi. Шын мәнiсiндегi құдайтектес құтқарушы Иса емес, осы Иуданың өзi болатын. Ол адам болып жердегi бар қайғы-қасiреттiң дәмiн татып көрдi. Қарапайым адамның қалпына түстi. Оның жандүниесiне жақсылық та, жамандық та, пәктiк те, күнаһарлық та жат емес. Оның бiздi құтқару үшiн кез келген тағдырды, Зұлқарнайын немесе Пифагордың, Рюрик яки Исаның талайын таңдауына болар едi, бiрақ ол Иуда болуды қалады» дейдi.

	Мiне, бұл – Рунеберг жасаған сұрапыл үшiншi жорамал, оның айналатын ой өрiсi. Дегенмен тарих дәл осылай дамыды ма, әдiлет Иуда жағында болды ма, оны сiз де, бiз де тап басып айта алмаймыз. Тiптi Борхестiң өзi де. Сосын бұл, бар болғаны, Борхестiң қиялынан шыққан шағын әңгiме ғана емес пе? Бәлкiм, Борхес христиан дiнi тарихына деген өз көзқарасын жеткiзу үшiн Нильс Рунеберг деген әлдекiмдi ойдан шығарып отырған болар? Шығармашылық еркiндiгiне салсақ, бұлай болуы да мүмкiн ғой. Әйтсе де, қаншалықты әдеби туынды дегенмен, Борхес әңгiмесiнде қандай да болсын ақиқаттың ұшқыны бар екендiгiне иланасың. Асылы, жазушы шеберлiгi деген де осы шығар.

	Менiңше, бүгiнгi «балама тарих» деп аталып жүрген «бүйректен сирақ шығарар» зерттеу еңбектердiң ең үздiк үлгiсi Борхестiң осы көлемi шап-шағын, мазмұны шып-шымыр шедеврi.

	Бiрақ бiз «балама тарихпен» бiрге әлдекiмнiң әлдеқашан жығылып қалған туын көтергiсi келетiн жалған тарихтың да қатар өмiр сүретiнiн ұмытпауымыз керек. Оның да өз шеберлiкке келгенде алдына жан салмас «Борхестерi» бар екендiгiн әрдайым жадымызда ұстауға тиiспiз. Әйтпесе, тарихта төмендегiдей жәйттар болмас едi ғой.

	1857 жылы әлем ғалымдарын таң қалдырған оқиға болды. Математик Мишель Шаль француз Ғылым Академиясына атақты Паскальдың бұған дейiн еш жерде жарияланбаған хаттарын табыстады. Хаттардың мазмұнымен танысқан адам ғалымның бүкiл әлемдiк тартылыс заңын Ньютоннан әлдеқайда бұрын ашқанын бiле алатын едi. Осылайша, ғылыми ортада «басқа құлаған алма туралы әфсанаға» күдiкпен қарайтындар қауымы пайда бола бастады. Бiрақ бiр ағылшын ғалымы ғана сабыр сақтаған деседi. «Япыр-ау, Паскаль өзi өлгеннен кейiн көп уақыттан соң ашылған астрономиялық жаңалықтарды қайдан алып отыр?» Ол таңданыстан басы айналған қайталаған ғылыми ортаға осындай күмәнға толы сауал тастайды. «Иә, расында да,– дестi оның сөзiн ғылыми орта, – бұл деректердi Паскаль қайдан алып отыр?».

	Сауалына қарай жауабы дегендей, тағы бiраз уақыттан кейiн Шаль тарапынан ғылыми ортаға Паскальдiң әйгiлi Галилеймен жазысқан хаттары ұсынылды. Бұл хаттарға сүйенсек, ұлы жаңалықты ашу жолындағы түнгi аспанды астрономиялық бақылауларды Галилей, оның математикалық есептеулерiн Паскаль жүргiзген болып шығатын едi. Кезектi таңданыстан тағы да басы айналған ақсақал, қарасақал ғалымдар қауымы Галилей өлгенде Паскальдiң бар болғаны көкөрiм он сегiз жаста ғана болғанына да назар аударған жоқ. Мұндай таңқалдырар тосындық ұлылардың өмiрiнде бола бередi, «қабiлет-қарымы ерте ашылған кемеңгер ғой» дестi. Оларды тiптi Галилейдiң Паскальмен жазысқан хаттарының төменiнде қойылған уақыт белгiлерiнен көп бұрын зағип болып қалғандығы да ойландыра қоймады. Әлдебiреу «осылай да осылай емес пе едi» деп едi, Шаль бұл уақытта Галилейдiң көзi қиналып болса да көретiндiгi туралы тағы бiр хатты ортаға тастай салды. Галилейдiң өзi көзi шырамытып болса да әлденелердi аңғара алатындығы туралы жазып отырса, кiм күмәндансын?

	Дегенмен «Өтiрiктiң құйрығы бiр-ақ тұтам» деген сөз өзiнiң ақиқат екендiгiн бұл жолы да дәлелдейдi. Iстi тиянақты тексеру барысында, бiрде Паскаль, бiрде Галилео Галилей болып хат жазып, Шальдiң де, тек фактiлерге ғана сенiм артып үйренген ғалым академиктердiң де басын қатырып жүрген Верен-Люка деген ұлылардың қолтаңбаларын қолдан жасағыш алаяқ екендiгi мәлiм болды.

	Мұндай пысықай алаяқтардан, Құдайға шүкiр, шүкiр дейтiнiмiз, оларсыз өмiрдiң өзi де қызық емес секiлдi көрiнедi емес пе – өткен ХХ ғасыр да кенде бола қоймаған секiлдi. Соңғы кезде көп дақпыртқа ие болған, дау-дамайдан басы арылмай жүрген құмық Мұрат Әжiнiң «Дештi-Қыпшақ даласының жусаны» және басқа еңбектерiне үңiлсек, осындай тарих фактiлердi өз дегенiне иiп көндiру қабiлетi керемет дамыған жылпостықтың куәсi болатындаймыз. Асылы, Мұрат Әжi христиан әлемi мен Ұлы Даланы, оны мекен еткен халықтарды жақындастырғысы келетiн сияқты. Мұндай тұмшалаулы ниеттiң арғы жағында әлдекiмдердiң (бәлкiм, Ватикан болар) саяси сұранысы жатуы да бек мүмкiн. Мұрат Әжi далалықтар ұстанған Тәңiрi дiнiн негiзiнен еуропалықтар ұстанатын христиан дiнiмен тонның iшкi бауындай жарастырып жiбередi. Әжiге сенсеңiз, Тәңiрi дiнiнiң өз кiтабы болған, бұл дiндегi жөн-жоралғының барлығы дерлiк христиан дiнiнiң рәсiмдерiмен егiз қозының сыңарындай ұқсас. Тiптi, бәрiн былай қойғанда, тәңiршiлдер дәл осы христиандар секiлдi ашамай-крестке табынған болып шығады. Әжiнiң әр кiтабы ашамай-крестiң, христиан дiндарларының киiмiн киген тәңiршiлердiң Ұлы Даланың түкпiр-түкпiрiнен табылған суреттерiне толы. Ал еңбектерiнiң жазылу шеберлiгiне келсеңiз, оқи сала қалай «әжiшiл» болып кеткенiңiздi де сезбей қаласыз. Кез келген деңгейдегi оқырманды баурап алар қарапайым да қағылез стиль. Көңiлде «әттең, бiздiң ғалымдар да ғылыми еңбектi осылай жазуды меңгерсе ғой» деген бiр өкiнiш қалады. («Ғылыми стиль» деп аталатын, сезiмi семiп, быны қатып қалған сүреңсiз стильдi кiмнiң қашан не үшiн ойлап тауып, қалыптастырғанын бiр құдай бiлсiн).

	Осы Әжi соңғы он жылдың iшiнде бiраз оқырманның басын қатырды. Қазақ тарихшыларының тарапынан оның еңбектерiне берiлген сараптама бағаны көре алмағанымыз және шындық. Әлде өрелерi жетпедi, немесе аш құлақтан тыныш құлақ деп үнсiз қалғанды дұрыс көрдi. Бiрақ тарихқа бiреу тас атып жатқанда үнсiз қалған тарихшының Құдайдың өзi санасына сәуле түсiрген шынайы тарихшы екендiгiне илана қою қиын.

	Әйтсе де, кәсiби тарихшылар үнсiз қалғанымен, Әжi еңбектерiне соққы беретiн дүние, бiр қызығы, Әжi шығармалары дүниеге келерден көп бұрын жазылып қойған-ды. Ол Лев Гумилевтiң әйгiлi «Қиял патшалығын iздеуi» едi. Бұл зерттеуде Ұлы Даланың шығысында керей, найман секiлдi көшпелi тайпалар ұстанған христиан дiнiнiң несториан бағыты туралы жан-жақты сөз болады. Иә, ол кездерде де, Шыңғыс хан кезеңiн айтамыз, Батыс христиан әлемi араб дүниесiне қарсы соғыста өзiне одақтас табу мақсатында Шығыстағы осы несториан бауырларына елшiлер жiберiп баққан. Ұлы Дала төсiнде несториандардың ондаған, жүздеген ғибадатханалары болғаны және белгiлi. Ал ол ғибадатханалардың қабырғаларының суреттермен безендiрiлмеуi мүмкiн бе? Басқа басқа, ислам шариғатындағыдай емес, христиан дiнi сурет салуға еш кедергi жасамайды ғой. Сосын христиан-несториандардың табынатыны ашамай-крест болмағанда, мұсылманның жұлдызы мен айы болуы керек пе?

	Мұрат Әжi христиан-несториандар салған осы суреттердiң бәрiн Тәңiршiлердiң сызбалары дегеннен әсте танбайды. Барлық деректерi мен дәйектерiн осы ойдың төңiрегiне топтастырады. Окладников әлдеқашан зерттеп, зерделеп, көшпелi несториандардың мұрасы деп баға берген тастағы жәдiгерлер, осылайша, Әжi қиялының көркемдеушi компоненттерiне айналып шыға келедi. Бiрақ тарихты осынша бұрмалағанына қарамай, Мұрат Әжiге де алғыс айтуымыз керек. Ол бiздi өз тарихымызға, Ұлы Даланың тарихына мақтанышпен қарауға үйреттi. Өйткенi, Тәңiршiлдiк пен христианшылдықты өзара жарастырып, қабыстырып жiбергiсi келдi демесеңiз, Әжi кiтабынан тарихымызды ұлықтайтын басқа да көптеген деректердi ұшыратуға болады.

	Бiрақ сол деректердiң бәрi әлдебiр жымысқы пиғылға қызмет ететiндiгi өкiнiштi.

	Бiздiңше, мұндай тарихи фактiлердi өз дегенiне иiп көндiрiп, жалған тарихи еңбектердi тудыруға, егер ерiншектiгi ұстамаса, қазақ тарихшылары мен қаламгерлерiнiң де мүмкiндiгi мол. Тарихи фактiлерден алдымен үлкен ғылыми ортада айналымға түсе қой мағандарын уақытына, жағрапиялық ортасына байланысты сұрыптап жинап аласыз да, оларды өзiңiз ғана бiлетiн, бәлкiм, өзiңiз қиялдан тудырған белгiлi бiр кейiпкердiң өз көзiмен көргендерiндей етiп әсерлi баяндап шығасыз. Егер әлдекiмдер жаңалығыңызға күдiк-күмән келтiрiп жатса, «Япырым-ау, пәленшенiң пәлен деген кiтабында, пәлен деген зерттеуiнiң пәлен деген бетiнде дәл осы дерек тайға таңба басқандай етiп баяндалған жоқ па, менiң кейiпкерiм де дәл осы деректi, бiрақ өзi куә болған жайт ретiнде тарата баяндап отыр ғой, бiреудiң бiлгенiн бiреу, және сол оқиғалардың тiкелей куәсi болған жан бiлмей ме екен...» деген уәж айтасыз. Сосын сөзiңiздiң растығына кiм шәк келтiре алады? Рас, Верен-Люка секiлдi күнi жетiп, қаусапо тырған зағип Галилео Галилейдi тұңғиық ғарыштағы жұлдыздар қозғалысын еркiн көрiп, бақылау жұмыстарын жүргiзе алатын нағыз қырағының өзi қылып қоймасаңыз болды. Олай жазым бастыңыз екен, алаяқтығыңыз сол сәтте-ақ әшкере болады.

	Осынша әңгiмеден кейiн қазақ әдебиетiнде, қазақ тарихы ғылымында бiраз дау-шарға түрткi болған Қазыбек бек Тауасарұлының «Түп-тұқияннан өзiме шейiн» еңбегiне соқпау, оны тiлге тиек етпеу мүмкiн емес секiлдi. Мысалы, бұл еңбектiң соңында да Верен-Люка секiлдi қасқа маңдай ғұлама академиктерiңiздiң өзiн сан соқтырар саусағы ептi сайқымазақ бiреулер тұрмағанына кiм кепiл?

	Галилейдiң сөз саптасын, Паскальдiң ой дамыту жүйесiн еркiн меңгерген адам баласына мұндай еңбек жазып шығу аса қиын бола қоймас. Әрине, бiздiкi жорамал ғана. Бiраз өзiмiз түсiнбейтiн жерге келгенде, желкемiздi бiр қасуға қақымыз болар.

	Иә, мен әрдайым таңырқап оқитын бiр әңгiме бар...

	2005 жыл.





БIР АҢЫЗДЫҢ IЗIМЕН




	Жылнамалардың жұлдызды парақтары. Дала жусаны туралы әңгiме есiңiзде ме? Орыс ақыны Аполлон Майков тамсана жырлаған бiр түп дала жусаны туралы әңгiме. Онда ел бүлiнген аласапыран қым-қуыт заманда ағайын-бауырдан бөлек кетуге мәжбүр болған iнiсi Артықты туған жерiне қайтаруға ниет еткен қыпшақ ханы Сыржанның аузынан мынандай сөздер шығушы едi ғой:



	Әнiн сал туған даланың,

	Қоймаса оған егiле,

	Жусанын бiр түп иiскет,

	Тартады ол сонда елiне.



	Бас иземеске амалыңыз жоқ, бұл өлең, егер әлем поэзиясынан сағыныш сезiмi жайлы өлең-жырлар антологиясы жасала қалса, оның бiрiншi бетiнде тұруға құқылы жүректi шымырлатар тектi сиректiң қатарынан және Ұлы даланың ұлы перзенттерiне қойылған алғашқы әдеби ескерткiштердiң бiрi болып табылады. Бәлкiм, бiрегейi.

	Осы өлеңдi оқып отырғанда дiлi басқа, дiнi бөлек орыс ақынын туған бауырыңдай құшақтай алғың келедi. Неге? Өйткенi, ол сенiң байырғы бабаларыңды, олардың тәкаппар да томырық жандүниесi мен асқақ рухын жатсынбай жырлап отыр. Түркi тектiлiгiн әспеттеуде. Орыс ақынының өзге елдiң ұланын өзiндей көрiп жырлаған мәрттiгiне шексiз риза боласың. Және түркi баласы алғыс айтуға тиiстi орыс перзенттерi жалғыз еместiгi де iштей жан қуантады.

	Иә, солай, Майков бұл өлеңнiң негiзiн аспаннан алған не ойдан шығарған жоқ-ты. Ақын қиялына түрткi болған – ортағасырлық орыс жылнамашысы жазбаларының бiр ғана парағы һәм жұлдызды парағы едi. Онда Сыржанның Артықты елге қайтаруға Ор бәлкiм Орақ есiмдi қобызшы-жыршысын жұмсағаны, Артықтың қобыздың үнiне де, жыршының жырына да жүрегi толқи қоймағаны айтылатын-ды. Тек арнайы алып келген бiр түп дала жусанын иiскеткенде ғана жат жерде жүрген батырдың жанары жасқа толып:

	– Бөтен елде сұлтан болғанша, өз елiңде ұлтан болған артық екен-ау, – деген көрiнедi. Орыс жылнамашысы осыдан кейiн Артық туған елiне қайтты, одан жаяулап жүрiп Суланың арнасын құрғатқан әйгiлi Қонжық хан дүниеге келiп едi деп баяндайды. («Рассказы русских летописей. ХII-ХIV в.в.» Мәскеу, 1973 ж., 47-бет)

	Мiне, орыс тарихшылары осы бiр оқиға жазылған парақты арғы-бергi орыс жылнамаларының iшiндегi ең әдемi, ең әсерлi беттерiнiң бiрi деп есептейдi. Тiптi орыс жылнамашысы түртiп қалдырған осы деректi кезiнде Ұлы дала төсiнде жырланған сұрапыл да сұлу сезiмдi толағай поэманың шағын үзiндiсi болар деген жорамалды да алға тартады. Мүмкiн, әбден мүмкiн. Бiрақ бiзге ол поэма жетпедi, жеткенi – орыс жылнамасының жалқы һәм жұлдызды парағы ғана.

	Беймәлiм орыс жылнамашысына осы деректi өзгенiкi деп өзегiнен керi теппей түртiп алғанына алғыс айта отырып, бұған да шүкiршiлiк дейсiң.

	Ал мұндай бiзге рухымызды демдеп, шүкiршiлiк айтқызар жұлдызды парақтар тек орыс емес, өзге елдердiң көнекөз шежiрелерiнде де жетерлiк. Бiз ендiгi әңгiмемiзде солардың бiреуi туралы сыр шертудi жөн көрiп отырмыз.

	Поэмалардан жасалған өткел. Жақында түркi тiлдестерден қазiрге Нобель сыйлығын жалғыз өзi ғана иемденiп отырған (2006 жыл) түрiк жазушысы Орхон Памуктiң «Менiң есiмiм Қызыл» атты романымен танысып шығудың сәтi түстi. Оқып шығып, қайсыбiреулер сөз қылып жүргендей емес, Памуктың ең жоғары әдеби сыйлыққа шынымен-ақ лайық қаламгер екендiгiне көзiмiздi жеткiздiк. Осындай жазушысы бар түрiк ағайындарды, өздерi оны бiле ме, бiлмей ме, бақытты екен ғой дестiк. Памук романы ортағасырлық Ыстамбұл суретшiлерi жайлы әңгiмелейдi. Дәлiрек айтқанда, бозбала суретшi мен кiтап безендiруге қатысы бар кiсiнiң бойжеткен қызының басы қайғылы басталып, аяғы әдемi бiтетiн махаббат хикаясы турасында. Қаламгердiң ортағасырлық Шығыс сурет өнерi тарихымен, Гете мойындаған әйгiлi жетi жұлдыздың бiрi Низами Гәнжәуи шығармашылығымен өте жақсы таныс екенi аңғарылады. Және бұл бағыттардағы орасан зор энциклопедиялық бiлiмiн жазушы романның өн-бойында молынан пайдалана бiлген. Әрине, орын-орынымен. Нағыз қаламгерге тән шеберлiкпен.

	Бiздi романға өзгеше көрiк берiп тұрған осынша мол мәлiметтiң iшiнен ерекше қызықтырғаны Низами ақынның «Қысырау-Шырын» поэмасына қатысты тұсы, Шырынның бақ iшiнде серуендеп жүргенде Қысыраудың суретiн көрiп ғашық болып қалатын тарауына байланысты әңгiме болатын бөлiмi болды. Рас, мұндай тегi, тұрағы беймәлiм бозбала немесе бойжеткеннiң көркем кескiндемесiн көрiп құлай ғашық болатын кейiпкерлер галереясы Шығыс әдебиетiнде ешқашан жұтаңдық көрген емес, молынан ұшырасады. Тiптi олардың тiкелей болмаса да бiршама жақын тарихи прототиптерi де болған деуге болады. Солардың бiрi Үрiм (Византия) патшасының қызын суретiнен көрiп, көңiлi құлаған, болашақ қалыңдығының өтеуiне Византияға Грузияны тiзе бүктiрiп берген түркi қағаны туралы әңгiме. Осындай қиялға салсақ сенгiсiз оқиғаның кәдуiлгi өмiрде нақты болғандығы жайлы тарихи дерек ортағасырлық жылнамаларда сақталып қалған (Б.Б-Ирмуханов «Хазары и казахы», Алматы, 2003 ж. 89-бет) Расында да ғажайып оқиға емес пе! Бұл арада Американың атақты жазушысы Эдгар Аллан Поның «Кәдуiлгi өмiрдегi оқиғалардың кейбiрi ғажайыптығы жағынан кейде қиялдан шығарылған сюжеттерден де асып кетiп жатады» деген сөзi ерiксiз жадыңа орала кететiндей.

	Әрине, бiз «Қысырау – Шырын» поэмасындағы суретке қатысты тараудың негiзiнде түркi қағаны туралы осы әңгiме жатыр деуден мүлдем аулақпыз. Бiрақ сүйiктi жары Аппақ есiмдi қыпшақ қызы болған Низами ақынның бұл оқиғаны бiлуi ықтимал екендiгiн де жоққа шығарғымыз жоқ. Кiм бiледi, түркi қағанын тәнтi еткен Үрiм патшасы қызының суретi туралы тарихи әңгiме оның өз поэмасындағы осы бiр тұсты шалқар шабытпен әсерлi де сенiмдi жырлауына қосымша қуат берген болуы да әбден мүмкiн ғой.

	Осы тұрғыдан, яғни, тарихи негiзiн iздеу жағынан келгенде, бiздi Низами дастанымен бiрге Мұхтар Шаханов ағамыздың «12-3=?» деп аталатын поэмасы да қатты қызықтырады. Рас, бiз бiр қарағанда тақырыбының өзi тосын көрiнетiн (алғаш оқығандағы әсердiң ұмытылмаған жаңғырығы деуге де болады – Ә.Б.) бұл поэманың ақын ағаның өз қиялының жемiсi екендiгiне әсте де шүбәланбаймыз. Бiрақ ақын қиялына қозғау салған әлдебiр бейтарап күштiң болғандығына да еш күмәнiмiз жоқ. Ол себепшi күш өмiрде болған оқиға, немесе көнекөз кiтаптардан оқылған әлдебiр тағылымды әңгiме болуы мүмкiн, әйтәуiр ақын қиялына қандай да болмасын бейтарап жайттың әсерi болғандығы анық.

	Сәтi келiп тұрғанда, ақын туындысының мазмұнымен оқырманды қысқаша таныстыра кетсек, поэма «Кемел ақыл қарттық шақта ғана деп, Жастың iсi (негiзiнен) шала деп» бiлетiн ханның өз төңiрегiне тек шау тартқан қарияларды жинап алғаны туралы әңгiмелейдi. Жастар мемлекеттiк iстердiң бәрiнен де шеттетiледi. Биi де, қазысы да, барлық әскербасылары да тек қарттардан жасақталған елде «Жас қауым тәрбиесi лезде ұмытылады». Нәтижесiнде «Жау дабылы естiлсе, қора айналып қашатын жүн бастар бой көрсетедi». «Жастық шаққа жасалған сенiмсiздiк елдi танымастай өзгертiп жiбередi».

	Осындай жағдайда ел iшiн жайлаған көңiлсiздiктен құтылу үшiн өз елiнен үш-төрт есе кiшi көршi елге соғыс ашқан хан быт-шыт болып жеңiледi. Ханның өзi тұтқынға түседi. Жеңiмпаз елдiң әкiмi басынан бағы тайып, пұшайман хал кешiп отырған ханға:

	– Бiр жұмбағым бар, шеше алсаң азатсың, шеше алмасаң басың өлiмге байланады, ол жұмбағым мынау: он екiден үштi алса не қалады? – деген былай қарағанда қарапайым көрiнетiн сауал тастайды.

	Хан қуанып кетiп:

	– Тоғыз қалады, – дейдi. Тұспал жұмбаққа тұщынар жауап болуы керек емес пе, әрине, ханның бұл жауабына жеңiмпаз елдiң әкiмi қанағаттанбайды.

	Хан өлiмге кесiлейiн деп тұрғанда арашаға онымен бiрге тұтқынға алынған жас жiгiттердiң бiрi түседi. Қарсы жақ оған жұмбақты шешуге рұқсат бередi. Сондағы жас жiгiттiң айтқаны поэмада мынандай жолдармен өрiледi:



	– Иә, иә, балаусаға тас атқан жан оңбайды, –

	Дедi жiгiт, – жұмбағыңыз күрделi-ақ,

	Әйтсе де, оны жұмбақ деуге болмайды.

	Заңдылық – ол. Заңды бiлмеу – зор қайғы.

	Егер, егер он екiден үштi алсақ,

	Ештеңе де қалмайды. Айлар – жылдың ұланы,

	Бiздiң әрбiр жылымыз Он екi айдан тұрады.

	Он екi айда үш ай көктем бар екенi белгiлi.

	Көктем деген табиғаттың таңғажайып ерлiгi.

	Ол ерлiктiң даңқын ешкiм қаға алмайды шеткерi,

	Ал жастық шақ – адамзаттың көктемi.

	Мiне, осы көктем нәрлi болмаса,

	Әр тiршiлiк өз қорегiн қажетiнше алмаса,

	Айырылмай ма бар мағына – көрiктен?

	................................................................

	Бұған қарсы табу қиын күш, айла,

	Қараңызшы, тоғыз айдың тағдыры

	Байлаулы тұр үш айға.

	Оған тiптi жүрмек емес басқа заң.

	Мұны және жұмбақ санау зор қайғы.

	Сондықтан да он екiден ешқашан

	Үштi алуға болмайды.

	Алған адам мына бiздiң ханымыздай сорлайды!



	Жiгiт жеңiмпаз жақ қойған жұмбақты осылай шешедi. Шағын елдiң дана әмiршiсi он екiден үштi алғанда не қалады дегенде, өмiрден жастық шақты шегерiп тастаса, хал не болмақ дегендi меңзеген болып шығады. Иә, жастық шақ мазмұнды, мәндi болмаса, өмiрдiң ендiгi қалған бөлiктерiнiң де ешқандай мағынасы болмақ емес. Пәлсафалық терең астарлы ойға құрылған ақын поэмасының оқырманға айтпақ тағылым түйiнi осындай.

	Ал ендi ақын осы бiр пошымы бөлек, айтар ойы сүйектi шығармаға қалай келдi деген сауалға қайта оралайық. Әрине, бұл сауалға жауап беру үшiн бiздiң ақын қиялына қозғау болған жайтты анықтауымыз керек. Қазiрге жұмбақ ол жайтты немесе жайттар шоғырын анықтауға бiзге ақын поэмасы өткел бола ала ма, мiне, ендiгi мәселе осында. Поэманы тудыру барысында ақын санасында жүрiп өткен шығармашылық қиял қозғалысының бағыттарын дөп басып тану әрине, еш мүмкiн емес нәрсе, дегенмен бiздiң талпынып көргiмiз келедi.

	Жеңiмпаз фильм жайында. 1983 жылы өткен Канн кинофестивалiнде жапон режиссерi Сэхэй Имамураның «Нараяма туралы аңыз» атты драмалық фильмi топ жарып, Гран-Придi жеңiп алды. Кинотуынды жазушы Ситиро Фукадзаваның 1956 жылы жазылған фильммен аттас әңгiмесiнiң желiсi бойынша түсiрiлгендi. Бұл әңгiмемен оқырманның «Современная японская новелла. 1945-1978» жинағынан (Мәскеу, «Художественная литература», 1980 ж., 159-189-беттер) толығымен танысуына мүмкiндiгi бар. Әйтсе де жапон әңгiмесiнен ненi тұжырымдап айтпақ екендiгiмiз түсiнiктi болуы үшiн бiзге әңгiменiң мазмұнын қысқаша болса да баяндай кеткенiмiз жөн секiлдi.

	Жазушы шығармасы қыс түсiп, жолдарды қар басса сыртқы дүниемен байланысы күрт үзiлiп қалатын тау қойнауындағы шағын ауыл және ондағы ғасырлардан-ғасырларға жалғасып келе жатқан қатал да қатыгез дәстүр туралы. Бұл дәстүр бойынша ауыл тұрғындары өздерiнiң қарттық жеңiп, қалжыраған қариялары мен кейуаналарын құз-шыңдарын мәңгiлiк қар жапқан Нараяма тауына апарып тастап отырады. Мiне, осы соңғы сапарға аттануға О-Рин кемпiрге де көп уақыт қалмаған. Бiрақ ол әйелi өлiп, соңғы кездерi халi мүшкiлденiп жүрген жалғыз ұлын, әлi аяқтанып үлгермеген немерелерiн ойлап қамығулы. Баласына көршi ауылдағы жақында ғана жесiр қалған келiншектi алып берiсiмен-ақ өз еркiмен бабалары кеткен сүрлеуге түсуге ынтық екенiн көршi-қолаң мен олардың сөзiне ерiп, әжесiн мазақтап ойнағысы келетiн шәлкес немересiне түсiндiре алмай және әлек. Оның үстiне кескiн-келбетi де қасиеттi соңғы сапарға шығуға лайықты кейуананың жүзiне бiр ұқсамай-ақ қойғаны. Жасы алпыс тоғызға келсе де тiстерi де әлi күнге сап-сау. Соларды оңашада шақпақ таспен соққылып, өзiнен-өзi әуре болып аузын қанатып жүргенi. Япыр-ау, қырсыққанда тiсi жоқ кемпiрге ұқсау да арман болды-ау...

	Мiне, осы О-Рин кемпiрдi жоқшылық жан-жағынан қаумалаған түкпiрдегi торығыңқы ауылдан күндердiң-күнiнде баласы Тосухэй Нараяма тауына апаратын жолға арқалап алып шығады. Қысқасы, жазушының қаламынан шыққан туындыны ана мен баланың арасындағы қимастық сезiм және қатыгез дәстүр жайындағы аянышты әңгiме деуге болады.

	Жапон әдебиетшi ғалымдары Фукадзава әңгiмесi өзiнiң бастауын көнекөз «Ямато – моногатари» (Х ғасыр) жинағынан алатындығын бiр ауыздан мойындайды. Себебi бұл жинақта «Нараяма туралы аңыз» әңгiмесiмен төркiндес «Обасутэ тауы» атты шағын хикая бар («Ямато – моногатари», 156 үзiк)

	Тек Фукадзава емес, жапонның тағы бiр керемет жазушысы Ясуси Иноуэнiң «Обасутэяма – кемпiрлер қалдырылатын тау» атты әңгiмесi де (Ясуси Иноуэ, «Сны о России», Мәскеу, 1987 ж., 358-372-беттер) «Ямато – моногатаридегi» осы жоғарыдағы аңызбен тiкелей өзектес.

	Ал «Ямато – моногатаридегi» және одан дамытылып шыққан халық аңызының («Легенды и сказки древней Японии», Екатеринбург, 2005 ж., 82-бет) мазмұны қандай едi? Бұл жерде оларды қайталап жатудың түкте қажетi жоқ сияқты. Есiмiзге өзiмiзге бала күннен таныс түркiлiк аңызды түсiрсек те жеткiлiктi болатындай. Иә, сол, ақылынан алжасқан қатыгез ханның олардан ендiгi жерде еш қайыр жоқ, ақсақал бiткеннiң барлығы өлтiрiлуге тиiс деген жарлығына мойынсұнбай, өз әкесiн аман сақтап қалған, кейiн көптi көрген сол әкесiнiң кеңесi арқылы қу мекиен тақыр далада су таппай қиналған ханның қалың қолын тығырықтан аман алып шығатын жiгiт туралы аңызды. Бұл су астына көлеңкесi түсiп жатқан асыл тасты тағы да сол әкесiнiң ақылы бойынша өзен жағасындағы бәйтеректiң бұтағына салынған ұядан iздеп тауып, ханды таң-тамаша қылатын, ақырында ханның жарлығы қателiк екендiгiн мойындататын жiгiт жайлы аңыз. Ясуси Иноуэ «Обасу-тэяма тауы туралы аңыз» буддизммен бiрге Үндiстаннан келген болса керек деген болжам жасайды. Мүмкiн. Бiрақ ол аңыздың жапон аралдарына аяқ баспай тұрып, алдымен қазақ даласында аялдағаны да әбден шындық. Әйтпесе, бiз «Ямато – моногатаридегi» әңгiменiң онымен егiз қозыдай ұқсас түркiлiк нұсқасына куә болмас едiк қой.

	Жапон қиялы түркi даласында тыныстап, толысқан аңыз әңгiмеден әлемдi мойындатқан фильм жасап шығарды. Түп-төркiнi алдымен түркiге телiнуге тиiс әңгiме бiлдей екi жапон жазушысының көркем туындысына арқау болды. Әрине, бұл көне кiтаптағы жалғыз беттiк хикая үшiн аз абырой емес. Мiне, бiз жоғарыдағы Шаханов поэмасын жапондарда шырқау шыңына көтерiлiп, әлемдiк дүниеге айналған осы аңыздың қарама-қарсы бағытта қозғалып, пәлсафалық һәм көркемдiк шешiмiн тапқан нұсқасы деп бiлемiз. Және қазiрге әлемде жоқ үздiк нұсқасы деп танимыз. Өйткенi қарттық – адам ақыл-ойы пiсiп жетiлетiн күз маусымымен үндесетiн болса, онда жастық шақ сол жемiстi күздiң негiзi қаланатын адам өмiрiнiң көктемi емес пе! Бiздiңше, бағзыдан жеткен түркi аңызы мен Шаханов поэмасын бiр кесек шығарманың өзара мазмұндас қос өрiмi iспеттi ширата отырып, көрерменге айтары жапонның «Нараяма туралы аңыз» фильмiнен де салмақты жаңа туынды ұсынуға әбден болатын сияқты.

	Сөз соңы. Бiз бұл арада жапон фильмiн бекер тiлге тиек етiп отырған жоқпыз. Өйткенi оның негiзiнде алдымен бiздiң бабаларымыздың қиялына қозғау салып, рухани әлемiне шым-шымдап сiңген тағылымы мол бағзы заман аңызының сұлбасы жатыр. Егер Памук романы Низами Гәнжәуидiң «Қысырау-Шырын» поэмасындағы суретке қатысты тараудан қуат алып серпiлсе, қазақ ақыны Шахановтың бiз сөз еткен поэмасы осы көнекөз түркi аңызымен үндес болып табылады. Рас, қайсыбiр оқырманның көнекөз аңыз қарттыққа тән даналықты ұлықтаса, ақын поэмасы жалынды жастықты жырламай ма, екеуiнiң бiр арнадан бастау алуы еш ойға сыймайды деуi мүмкiн. Бiздiңше, мұндай сауал тiптi творчество иесiнiң өзi де түсiне бермейтiн ғажайыбы, қалтарыс-бұлтарысы мол шығармашылық процестi, оның сыр-жұмбағын түсiнбеушiлiктен ғана туындамақ. Әйтпесе, қарттықтың бағасын бiлген халықтың және оның өкiлi, шын мәнiндегi рухани үнi болып табылатын ақынның жастық шақ туралы да тығылымды әңгiме тудыруға талпынбауы тiптен мүмкiн емес. Мiне, осы бақыт, жастық шақ туралы толымды да тартымды шығарма тудыру мәртебесi ақын Шахановтың талайына бұйырып отыр. Және ол шығарма байырғы бабалар аңызын еске түсiредi, онымен жатырлас туынды болып табылады. Өткенiне әрдайым үңiле қарайтын, «Нараяма туралы аңыз» фильмiн түсiрген, бұл тақырыпқа екi бiрдей жазушысы қалам тербеген жапондардың Шаханов поэзиясына құмарта қараушылығының сыры да, бәлкiм, осында, ақынның бабалар мұрасын дамыта бiлу қасиетiнде жатқан болар.

	Әңгiмемiздiң әлқиссасына оралсақ, орыс жылнамашысы сүйсiне отырып парақ бетiне түсiрген, тағы бiр орыс ақыны Аполлон Майков тебiрене өлеңге айналдырған жәдiгер еврей жазушысы Морис Симашко шығармашылығының ең биiк белестерiнiң бiрiне айналды. Басты рөлде қайталанбас дара талант иесi Нұрмұхан Жантөрин ойнайтын «Бейбарыс» фильмi осы қаламгердiң «Жусан» атты хикаясының желiсi бойынша түсiрiлген. Егер ғасырлар қойнауында қалған асылдарымызды осылайша өзгелерге үлестiрiп бере берсек, жазушы Қойшығара Салғарин Қытай мұрағатында сақтаулы көнекөз шежiреден өз көзiмен көргенiн егiле отырып жазған Мүде тәңiрқұты туралы ғажайып әңгiмелер де өзгелердiң қанжығасында кетуi ықтимал. Қытай киногерлерi ертең «Шыңғысханнан кейiн ұлы рух иесi Мүде туралы фильм түсiруге кiрiсiп жатырмыз» деп жарияласа еш таңдануға болмайды.

	Мiне, бiр аңыздың iзiмен жасаған сапарымыз бiздi жан қынжылтар осындай әңгiме айтуға мәжбүрлеп отыр. Сенiң бабаларың қалдырған мол рухани мұраның қадiрiне өзгелердiң жетiп жатқаны ғана көңiлге сәл де болса жұбаныш болатын секiлдi.





ІІ-БӨЛІМ





ӘДЕБИ МАҚАЛАЛАР, АУДАРМАЛАР





ӘТЕШ ҮШIНШI РЕТ ШАҚЫРҒАНДА...




	Соңғы кездерi бүгiнгi қазақ кiтап оқымайтын болды деген пiкiр жиi айтылып жүр. Ара-тұра бұл ұлттық рухани құлдырауымыздың басы деген де көрiпкелдiк ой бой көтерiп қалады.

	Әдебиетшiлерiмiздiң осылай бар кiнәнi халыққа арта салуы «сезiктi бұрын секiрер», «беймаза жеңедi, бейшара көнедiнiң» керi емес пе екен?

	Бәлкiм, оқырманның жоқтығына жазушымыздың өзi кiнәлi болар немесе оқырман бар да оның талабына жауап бере алар кiтап жоқ шығар?

	Зиялы қауымның, оның iшiнде әдебиетшiлерiмiздiң ұлт болашағы алдындағы жауапсыздығына қарапайым халық қашанғы кiнәлi бола бермек?

	Осындай сауалдарға жауап беру арқылы, бiз төмендегi мақалада мәселенi керiсiнше қарастырдық. Бұл жерде жазушы оқырманға емес, оқырман жазушыға сын айтады.

	«Киелi хабардағы» жазуға қарағанда әлдебiр кештегi жиында Иса Мәсiх Петр сахабаға: «Таңға дейiн әтеш үш рет шақырады, оған дейiн сен менен үш рет безiнiп үлгеретiн боласың», дептi-мыс. Сонда сахаба: «Бұлай болуы еш мүмкiн емес. Сiзге Тәңiр хабары түскен алғашқы күндерiңiзден серiкпiн. Тәңiрге, Тәңiрiнiң ұлы Сiзге кәмiл сенемiн. Бұл сенiмiмнен ажал алдында тұрсам да бас тарта алмаспын» деп жауап берген көрiнедi. Одан кейiнгi оқиғалар дамуы барысында Иса мәсiхтiң айтқаны расқа шығып, пайғамбар басына зұлмат шақ туғанда, Петр сахабаның үш рет безiнiп үлгеретiндiгi де, тек әтеш үшiншi рет шақырғаннан соң ғана санасы оянып, сенiмi қалпына келетiндiгi де, сонда Иса мәсiхтiң айтқан көрiпкелдiгi есiне түсетiндiгi де сол әлде Лұқа, әлде Жоһан жазған «Киелi хабарда» тағы да тәпсiрленiп баяндалған-ды. Пайғамбар сөзiне күпiрлiк жасап, күнәға батқанына қорланған Петр сахаба сол сәт шыдай алмай еңкiлдеп жылап жiберiптi-мiс. Кiм бiледi, рухы iбiлiс тiлiне ерiп, осал тартқандығына iшi қан жылаған болар. Бiздiң ұлттық әдебиетiмiздiң қазiргi хал-күйi Петр сахабаның бас аяғы бiр түнде басынан кешiретiн осы сана сергелдеңiне ұқсайтын сынды.

	Құдайдың бiр аты ар болса, әдебиет сол ардың iсi. «Өлеңге әркiмнiң-ақ бар таласы» деп ұлы Абай айтқанымен, Құдайдың жердегi шаруасымен екiнiң бiрiнiң айналыса беруге құқысы жоқ. Iшкi дайындығы, рухы да жетпейдi. Мұхаммед пайғамбар әлдебiр поэзия туралы әңгiмесiнде «Ақын болмысы Алланың қазынасы» деген екен. Демек, ақынның бүкiл шығармашылығы, тыныс-тiршiлiгi көктегi сол тылсым жаратылыстың жетегiнде жүрмек. Оның аузына «Хан емессiң, қасқырсың, қас албасты басқырсың. Достарың келiп табалап, дұшпаның сенi басқа ұрсын» деген бет қаратпас сөздi де, «Мен осынау Аспани құдiретiммен, пайғамбарлық етемiн жерге түгел» деп айтқызып, рухын асқақтататын да осы құпия құдiрет. Тiптi Құранның өзi керемет ақ өлең үлгiсiмен жазылғандығын неге ұмыта беремiз. Мұхаммед пайғамбардың өзi де өмiр бойына асылзада поэзияның шын жанкүйерi болып өткен деседi. Әттең, бүгiнгi мұсылман қауымы «Құранның» Мұхаммед арқылы көктен түсуiне поэзияға қаншалықты қарыздар екендiктерiн бiр сәт сезiнсе ғой. Олар Мұхаммед рухының биiк, жанының таза болғандығын ғана бiледi. Ал осы тазалыққа ол кiсi қалай жеттi, ол жағында шаруалары жоқ. Жан қысылғанда боқтық түрiнде болса да шындық айтылады дегендей, осы жағына назар аудара алар өресi болса, молдасы бар, басқасы бар бүкiл мұсылман әулетi нағыз өлеңқұмарлар әулетi болып шыға келер едi-ау. Бұл жағынан Иса үмбеттерi бiзден көш iлгерi. Олар поэзия қадiрiн бiлмесе де, сөз қадiрiн жақсы бiледi. Өйткенi, Иоаннан қалған «Киелi хабар» «Басында Сөз болды, Сөз Тәңiрiде болды, Сөз Тәңiрiнiң өзi едi»,– деп басталады. Демек, Құдайдың бiр аты Ар болса, бiр аты Сөз. Бiр кездерi «Сөзбен Күндi тоқтатып, қамал бұзған» құдiрет иелерi екi аяқты пенде бiздiң арамызда да болған дейдi ескi аңыздар. Өзiмiз кешегi күнге дейiн мойындамай келген бақсылар поэзиясы осындай тылсым күшке ие. Қалай дегенмен де, бақсылықтың практикасына үңiлетiн болсақ, бiр кездерi поэзия адамның жаны ғана емес, тәнiн емдеуге де, тұрмыс-тiршiлiгiне қарасуға да қолынан келгенше ат салысқандығының куәсi боламыз. Ендiгi жерде поэзияны трансцендентальдық деңгейде түсiндiруден оның жердегi нақты жағдайына қайта оралатын болсақ, осындай рухани мұраға ие ақындарды да соңғы уақыт iбiлiс иектей бастағандығы аңғарылады.

	Сахаба Петрдi бiр түнде үш рет сүрiндiрген iбiлiс ақындарымызды күнiге отыз үш рет сүрiндiретiн сияқты. Осындайда есiңе ой алыбы Бальзактың «Идея фактыдан әрдайым жоғары тұрады» деген қанатты сөзi ерiксiз оралады. Таза поэзияның, оны жасайтын шабыттың құдiретпен тiкелей байланысы бар екендiгi анық, оған мысал келтiрдiк. Поэзия болмысы трансцендентальдық қасиетiнде пендеуи түсiнiктен қаншалықты жоғары тұрғанымен, төңiрегiндегi күрес-тартыс, одан өрбитiн нақты оқиғалар басқаға мегзейдi.

	О бастағы көтерер туы Аспани болғанымен, поэзия және Ақын саясаттан, қоғамның өмiрiнен, ортаның әсерiнен ешқашан бейтарап қала алмақ емес. «Ақын жаны кiрпияз, жамандыққа төзе алмайды». Кешегi Кеңес өкiметi тұсында ар-намысы үшiн жекпе-жекте атысып мерт болған екi ақын өмiрбаянын орыс әдебиетi оқулығынан жата-жастана оқып, жатқа айтып өстiк. Екеуiн де құртқан Патша мен оның тоғышар шенеунiктерi екен. Бейнебiр олардан кейiнгi ақындардың бәрiнiң өмiрi сәттi аяқтала берген сынды. Сөйтсек, Кеңес өкiметi де тiкелей ақын рухы мен сүйегiнiң үстiнде құрылған болып шықты...

	Поэзияның жаратылыспен тiкелей байланысы бар екенiн құлаққа сiңiрумен өткен Александр Блок суық бөлмеде аштықтан бұратылып жатып қайтыс болады. Ал, осыдан екi аптадай уақыт кейiн адамзаттың алтыншы сезiмi оянар сәттi аңсаумен өткен Николай Гумилев әлдебiр түрменiң ауласында атылған болатын. Обалы не керек, куә болғандар қорқақ есiнен танып, қайсардың буыны қалтырайтын осы сәтте ақын өз жендетiнiң бетiне жымия қарап тұрды деседi. Әттең, Достоевскийге берiлген кешiрiм оған да жасалса, бiз бен сiз небiр керемет рухани дүниелердiң куәгерi болар ма едiк. Бiр ғажабы, осы екi ақын да өздерiн бiр кезгi қысық көз ғұндардың ұрпағымыз деп есептеген. Осы арада Николай Гумилевтiң баласы Лев Гумилевтiн түркi тарихын қалпына келтiрудегi ыждағатты, қаһармандық еңбегiн бiр сәт еске ала кетсек жетер. Ал жиырмасыншы ғасырдың Дон Кихоты Велимир Хлебников подвалда жан тапсырғанда, қасында мына қайыршы кезбеге не болды деп әуестенген жас балалар ғана болған көрiнедi. Өлеңдi есеп жүйесiне салу арқылы ғаламның құпиясын ашсам ба деген осы ақын арманының қасында бәрiмiз аласа тартарымыз анық. Ал Кеңес өкiметiмен көңiл қосқысы келген В.Маяковский атылып қалса, Сергей Есенин мойнына қыл арқан салды. «Өзге елде сұлтан болғанша, өз елiмде ұлтан болғаным дұрыс» деп Отанына оралған Марина Цветаева – бұрын-соңды жер бетiнде өткен әйелдердiң рухы ең өрi, әлдебiр ақсаусақтардың күнә мен қылмыс иiсi күңiрсiген кiр-қоңын жуып, тiршiлiк етедi. Ақыр соңында темекiге тиын-тебен таба алмай мұқтаждықтан қысылған ақын әйел өз өмiрiн өзi үзуге мәжбүр болған. Шiркеу кешегi күндерi ғана әйел ақынның өр рухын азалап, жанын жайландыруға рұқсат бердi. Мiне, сiзге әйел образындағы Никколо Паганини...

	Әттең, бiздiң қазақы түсiнiгiмiзге адамды, оның жан-дүниесiн зерттеудiң психоанализдiк әдiстерi әлi сiңiсе қойған жоқ. Болмаса аты дардай талай әдебиетшi ағаларымыздың сырты бүтiн, iшi түтiн жан дүниесiн жалаңаштап беруге болар едi. Бiрақ бұл жалаңаштау «Кiл құдайлардың iшiнде құдай емесi iнiсi» деп бiр ақын ағамыздың ауылдасының әдебиет пен әдебиетшi жайлы қазақы сәби түсiнiгiн зiлсiз ажуалағанындай болып шықпас едi. Оның үстiне бiзде шығармашылық адам өмiрiнiң биографиясын психологиялық иiрiмдермен жазу iспеттi әдебиеттiң танымдық ең келелi жанрларының бiрi де әлi күнге өз дәрежесiнде дамымай келе жатқандығы қолбайлау...

	Әңгiменi орыс әдебиетi өмiрiнен мысал келтiруден бастауымыздың әртүрлi объективтi, субъективтi себептерi бар. Бұл үшiн орысшыл, батысшыл деп кiнәлау дұрыс бола қоймас. Өйткенi, оның тарихында Пушкин, Лермонтовтай ақыны, Толстой, Достоевский сынды ұлы жазушылары болған. Өйткенi, бұл әдебиет орыс ұлтын әлем халқына қазан төңкерiсiне дейiн танытып үлгерген. Орыс ақыны айтқандай, «Поэт в России больше-чем поэт». Ал бiздiң әдебиет бұл кездерi Абай поэзиясы қажет пе, қажет емес пе деген сәби сауал төңiрегiнде таласып жатқан-ды. Бұл айтыстың ақыры Мағжан, Сәкен, Iлияс, Бейiмбет... есiмдерiн санап жату әбестiк болар, жалпы әдебиет киесiн, поэзия қасиетiн iбiлiс қаруының ұңғысына байлап берумен аяқталғаны белгiлi. Петр сахабаны бiр түнде үш рет сүрiндiретiн қанатты құс қазақ әдебиетiнде осы кезде бiрiншi рет шақырған-ды. Бiз оны байқамадық. М.Әуезов, Ғ.Мүсiреповтер жасырын рухани майданға кеттi. Қазақ әдебиетi үшiн Әуезов шығармашылығы қаншалықты бағалы екенi белгiлi, өмiрiнiң соңында «Тазалауды Авгийдiң ат қорасынан бастайық» деген Ғ.Мүсiрепов өмiрiн Петр сахабаның өмiрiмен байланыстыруға, рухани параллель жүргiзуге бола ма? Әбден болады. Шiркеу және бай-манаптар Иса iлiмiнiң қағидаларын өз қажеттiлiктерiне қалай бұрмаласа, қазақ әдебиетiндегi «жаңа рухани патриархтар да» осы нәрсенi жасағысы келдi. Өйткенi олар үшiн әдебиет киеден жұрдай күнделiктi күнкөрiстiң құралы ғана-тын. Олар өз iзбасарларын да осындай рухта тәрбиеледi. Әдебиет ауылына тарихи философияға тiсi батпайтын, Тәңiрiнiң өзiн көшеде тiрi кездестiре қалса тепкiлеп кететiн дiлi дүмбiлез «дарындар» қаптай бастады. Өлең былай тұрсын, прозаның өзiнiң ой жүгiртер алаңы тым тарылып кеттi. Бұл кезеңдегi қазақ прозасының оқиға өрбiсi «бiр ағаш, бiр ай, екi адам, тағы бiраз уақыт өткенсiн бiр ағаш, бiр ай, бiр адам» төңiрегiнде немесе парторг пен директор тартысы ауқымында ғана болатын десек, қателеспейтiн шығармыз. Шығармашылық iзденiс күрт құлдырап кеттi. Әрине, бұл шығармашылық интуициясына сүйенiп, әдебиет басқашалау болуы керек-ау дегендер табылмады деген сөз емес. Ондайларды аяқтан сын шалса, төбеден социалистiк идеология тоқпақтады. Екi жақты майданға шыдай алмай бұлардың көбiсi жүректен кеткенi жасырын емес. Әдебиет тек өткендi жазу емес, белгiлi бiр дәрежеде болашақты болжаудың да құралы екендiгi ұмытылып қала бердi. Тарихи оқиғаларға параллель жүргiзу, жеке адам түсiнiгiнiң қатпарларына саяхат жасау, кеңiстiк пен уақытта еркiн қозғалу сынды әлемдiк әдебиеттiң ең соңғы әдiс-тәсiлдерiнен мақұрым қалған қазақ тiл өнерi ендiгi жерде құр жалаң қызыл сөздiлiкке айналып бара жатқандай... Жазушылар одағына 600-ге тарта жазушының тiркелуi де қазақ үшiн жазушылықтың науқандық кәсiпке айналғандығына айғақ болса керек. Ақыр соңы көш бастар әдеби сынымыз плагиат әдебиеттен шын шығармашының өзiндiк iзденiс қолтаңбасы бар туындысын ажыратып алуға қабiлетсiз болып қалды. Аруағы кешiрсiн, бүкiл өмiрi қазағым деп шырылдап өткен әлдебiр сыншы ағаның Олжас Сүлейменовтың «Қыш кiтабын» мансұқтағаны әлi есiмiзде. Құдайым-ау, тарихқа, әдебиетке, дiнге талдама жасай бiлетiн болсақ, бiздiң әдебиетiмiзге, қазақы түсiнiгiмiзде нақты пародия осы поэма емес пе?! Қазақ атының тұяғы қай жердi баспады, ауыздығымен алысып тұрып қай өзеннен су iшпедi? Елбасымыз Ишпақай, ақынымыз Көтен болса, бiзге емес, екi аяқты дүмшенi арқалаған атқа обал болғаны да!

	Қазақ жазушысы өзiне Кеңес үкiметi тұсындағы жетпiс жылда салауатты оқырман дайындай алмады. Қазақ кiтапқұмарлығы стихиялық ыңғайдағы баянсыз кiтапқұмарлық болып шықты. Бәлкiм, науқаншылық сипаттағы кiтапқұмарлық едi десек те қателеспейтiн шығармыз. Олай болуының да әртүрлi әлеуметтiк, психологиялық себептерi бар. Өз алдына әңгiме етудi қажет ететiн өзектi тақырып болғандықтан, бұл жерде оған тоқталып жатуды жөн көрмедiк.

	Жалпы, қазақ әдебиетiнде шу шығарып, оқырман сүйiспеншiлiгiне бөленген шығармалардың денi желiсiн халқымыздың өткен тарихынан тартатын шығармалар. Өткендi жазған дұрыс шығар, бiрақ сол өткенiмiз бүгiнгi күнмен жең ұшынан жалғасып тұруы тиiстiгiн жазушыларымыз жадынан шығарып алды. Болмаса, кешегi даланы жазып жүрiп, бүгiнгi қалада сол қазағына мола қазылып жатқандығын iштей сезбедi ме, сездi. Сонда әрекетсiз отырып қалғандықтарын қандай себептермен түсiндiруге болады? Жоқ, әдебиет болмады емес, болды. Бiрақ, сол әдебиет социалистiк реализм тонын жамылған романтикалық сарындағы әдебиет едi. Мысалы Оралхан Бөкеев кейiпкерлерiне тұтасымен елiктей алатын бiр жан тауып бере аламыз ба? Дау жоқ, мықты жазушы. Бiрақ... оның туындылары ешкiмдi де психологиялық дайындықтан өткiзе алмайды. Қала мен дала ортасында жүрген бүгiнгi қазаққа басқа әдебиет керек. Сол әдебиет болмай қазақ кiтап оқымақ емес.

	Ақын ағам айтады: Алпысыншы жылдар. Ауылдағы кiтапханаға «Махаббат, қызық мол жылдардың» төрт данасы түстi. Бүкiл ауыл болып оқыдық. Кiтап оқуға да халық кезекке тұратындығын осы кезде байқадым. Ақыр соңы өмiрiнде бiр кiтап оқымаған жеңешем де үйдiң жұмысынан қолы қалт босай қалған сәтте құнттап жүрiп оқып шыққаны әлi есiмде.

	Тағы да сол ағам айтады: «Махаббат, қызық мол жылдар» соншалықты керемет туынды емес. Алматыға келiп көргенiммен кiтаптан оқығанымның арасында жер мен көктей айырмашылық бар. Ауыл жастары қалаға әлi де сол «Махаббат, қызық мол жылдар» әсерiмен аттанады. Бейнебiр ауылда да, қалада да уақыт тоқтап қалғандай. Жазушыларымыз әлi күнге 45-жылдардың рухани атмосферасын алға жылжыта алмай жатқандығы жанға батады.

	Сексенiншi жылдардың жастары жата жастанып жатып оқыған тағы бiр шығарма М.Мағауиннiң «Көк мұнары» едi. Дәл қазiр осы эгоист Едiгенiң қашама аспиранттың көз жасына қалғандығын кiм санап бере алады. Бұл жас қазақтың бiлiмi болғанымен, бас тiгер идеясы жоқ едi. Ақыры әлдеқайда қаңғып кететiнi де сол идеясыздықтан. Бәлкiм, жазушы рухани бүлiкшi образын жасауға талпынған болар. Солай болса да бұл талпыныс сәтсiз талпыныс.

	Сексенiншi жылдардың өлеңге таласы бар жастары әдебиетке «Мұқағали арақ iшкен, бiз де iше аламыз» деп келдi. Сәби түсiнiк пе, сәби түсiнiк. Мұқағали тағдыры сонда қала қақпасының ұстынына дарға асылған Франсуа Вийон өмiрiнен аянышты ма, әлде түрмеде өмiрiн өткiзген Комоэнс тiршiлiгiнен бейшара ма? Түсiнiксiз. Франсуа Вийон корольге тiл тигiзген адам. Ал санасын арақ улаған жаңағы перiлер бас аяғы айналдырған он жыл iшiнде рухани күреске қабiлетсiз мүгедек болып қалды. Әттең, осыларға француз символисi Артюр Рембоның поэзияға адалдығын берсе, киелi әдебиет ауылының ауасы көңiрсiген иiстен сәл де болса арылған болар едi-ау. Өйткенi, бұлар әдебиеттi жасаған жоқ, әдебиетпен әуестендi. Құмарын басты. Тәндiк ләззат алғанымен, рухани ләззат сезiну биiгiне көтерiле алмады. Ендiгi әдебиет үшiн қысылтаяң сәтте олардың денi әдебиет майданын тастап кетiп жатыр. Әдебиет – рухани майдан алаңы. Рухың мықты болмаса тәнiң, жан-жүйкең таяқ жейдi. Бұл жағынан алғанда әдебиетшi де спортшы секiлдi, жақсы көрсеткiш байқатуға тырысады. Бiрақ, спортшыға жақсы көрсеткiш байқатамын деп тәнге есiрткi егу қаншалықты зиян болса, әдебиетшiге де жалған елiктеу – солықтаудың тиiмсiздiгi соншалықты айқын. Бiр Мұқағалидың аруағы риза болар, ал Данте, Шекспир, Лермонтов аруақтары ше? Жеке ақын шығармашылығына, ақын өмiрiне көз жұмып табыну қажет еместiгiн осы мысалдар-ақ дәлелдер. Шығармашылықтағы осы жеке басқа табынушылық дертi әдебиетiмiз өресiн әлi күнге өсiрмей келе жатыр. Қазақ әдебиетiнiң бiр адам шығармашылығына тән ойлау шеңберiнде қалып қоя беруi, бүкiл адамзаттық ой кеңiстiгiне шыға алмауы – бұл да ғаламдық поэзия рухының, әдебиет рухының алдындағы әлсiздiк.

	Қысқасы, тоқсаныншы жылдар ұрпағы әтештiң екiншi шақырғанына, Петр сахабаның өз сенiмiнен екiншi рет безiнуiне куә болуда. Кешегi кемi жүз мың оқырманы бар жазушы бүгiн халқына ренiштi көрiнедi. Солар ертеңгi оқырманның арасынан он оқырман таба алар ма екен, осыны неге ойламайды. Бiз бұл арада прозаны бекер тiлге тиек етiп отырғанымыз жоқ. Ақын ерте көктемде табиғаттың тылсым күшiмен ағаш бұтағын жарып шығатын бүртiк болатын болса, прозашы сол бүртiктi жаңбырсыз алты ай күтiп, бағып, жемiсiн күз болғанда халыққа ұсынатын еңбекқор бағбан.

	Бұл сөзiмiзге дәлел ретiнде арыға бармай-ақ, әлеуметтану, саясаттану, психоанализ сынды бүгiнгi қоғамды, адамзатты зерттеу iлiмдерiнiң бастауында Шекспир, Бальзак, Достоевский прозалары тұрғандығын айтып өтсек те жетер...

	Әлем әдебиетiне үңiлсек, Эдгар Аллан По жынданып өледi, Хэмингуэй атылып қалады. Джек Лондон, Акутагава Рюноскэ дәрi iшiп өлген. Мисима харакири жасаған. Достоевский жалаңаш жүйкесi қысымға шыдай алмай жарылып өлдi. Толстой үйiнен қашқан. Егер жаратылыста қайта туылу заңы шынымен бар болатын болса, Будданы тағы да бiр рет «Ясная Полянада» туылып, қайтыс болып едi деп айтуға болатын шығар. Бұлардың бәрi рухани жан дүниесi мазасыз iзденiсiнiң құрбаны болғандар. Айтпақшы, Эдгар Аллан По бүгiнгi ғылыми криминалистиканың негiзiн қалаушы. Олардың тiршiлiгiн ұстап тұрған да осы адамзатқа керек-ау деген әлдебiр iшкi жан-дүние iзденiсiнен туындаған идеялар едi. Олар өздерiн әдебиетке алып келген сол идеяға өмiрлерiнiң соңына дейiн адал болды, рухтары көкке кеткенше қызмет еттi.

	Ал бiздiң кейбiр жазушымыз, адамзатқа, қала бердi өз халқына берер ешқандай идеясы болмаса да, әдебиет деген киенiң жағасына жармасуын әлi қояр емес. Әйтпесе, жандарынан идея шығара алмаса, өздерi «сенiммен» қызмет еткен кешегi социализм күйрегенде неге бiр жазушымыз харакири жасамады?! Өйткенi олар халыққа әдебиет арқылы қызмет жасамақ түгiл, сол халықтың болашағына да сенбейтiн едi. Осы бiр қорқыныш бейнесiндегi iбiлiс олардың санасының бiр қыртысында соңғы 50 жыл бойы маза бермей жатып алғандығы анық. Әйтпесе, ертеңгi күнi ең бiрiншi оқырманы болатын туған баласын шала қазақ қып тәрбиелеуiне не себеп? Өз баласының бойына себе алмаған Рухты халқының бойына еге алатындығына сонда, осы әдебиетшiлерiмiз қалай сендi екен? Маргинал қазағымыз «оригинал орыс» болып кете жаздағанына да осы зиялы қауым кiнәлi.

	Әттең, халқымызда «көпке топырақ шашпа, өзiңе тиедi» деген сөз бар. Қалай дегенмен, бүгiнгi әдебиетшiлерiмiздiң халыққа ренжитiн жөнi жоқ. Керiсiнше, халық әдебиетшiлерiне ренжiсе құба құп.

	Бiз, тоқсаныншы жылдардың ұрпағы, әтеш екiншi рет шақырған сәттiң куәсi болдық. Қазiр түн жарым. Ұзамай таң атарын хабарлап әтеш үшiншi рет шақырмақ. Бiз де сенiмiмiзден безiнiп жүрмейiк. Құдайдың екi аты – Ар мен Сөз бiзден осыны талап етедi.

	«Киелi хабардағы» көрiпкелдiк ендi қайталанбаса екен. Халық даналығы «екi рет алдансаң, кiнә мынанiкi, ананiкi, ал үшiншi рет алдауға мүмкiндiк берсең, айыбы өзiңнен болмақ» дейдi.

	1996 жыл.





ҚАҒАНАТТЫ КIТАП ҚҰЛАТТЫ...




	ХҮI ғасырдың басы. Төңiрегiндегi тайпаларды уысында ұстап тұрған, ашық майданда қай-қай жауына да 3 миллионнан артық жауынгердi сақадай сай етiп қарсы қоя алатын қаһарлы ацтектер айналасы бiр-екi жылдың iшiнде жалпы саны 800-дей ғана болатын испан конкистадорларынан быт-шыт болып жеңiлдi. Ұлы ацтек империясының шаңырағы ортасына түстi. Ацтектердiң патшасы Монтесума испандықтармен бiтiмге келуге тырысып бақты, бiрақ испандықтарға Монтесумамен мәмiле емес, алтын керек едi, ақырында өзi келiп қолға түскен патшаны да сол алтынның жолына құрбандыққа шалып жiбердi.

	Соншалықты күш басымдығы бола тұра ацтектердiң мұндай абыройсыз жеңiлiске ұшырауына не себеп? Ел бастаған көсемдерiнiң арсыздығы ма, әлде жауынгерлерiнiң Еуропа қару-жарағының алдындағы әлсiздiгi ме? Бәлкiм, жалқынына көзi түссе перiште де жолдан таяр алтынның қадiрiн дәл еуропалықтардай бiлмегендiктерi болар? Жоқ, жылнамалар басқа себеп айтады. Олар бiр ауыздан ацтектердiң жеңiлiске ұшырауына кiтап кiнәлi едi дейдi. Иә, көнекөзi бар, жаңасы бар, кәдiмгi кiтап. Сол кiтаптарда баяндалатын аңыз-әфсана, бағзыдан сыр шертетiн тарихи жазбалар. Соларды есту, оқу арқылы қалыптасқан халықтық сенiмнiң осыншалықты сұрапыл iшкi қиратушы күшi болады деп кiм ойлаған?

	Таратып айтар болсақ, ол замандағы ацтектер басқа Тәңiрлермен бiрге ақ адам бейнесiндегi Тәңiрге де (Кецалькоатль) сиынатын. Аңыздар бағзы бiр замандарда шалқар теңiздiң арғы жағындағы белгiсiз жақтан ацтектер елiне келiп, оларға жер жыртып, егiн егудi үйреткен сақалы белуарына түскен ақылды да мейiрiмдi ақ адам туралы әңгiмелейтiн. Тәңiрi ретiнде дәрiптелетiн сол ақ адамның кеме сияқты әлденеге мiнiп түпсiз теңiзбен келген жағына қайта кеткендiгi жайлы да баяндайтын. Табиғатынан көсе, қызылтәндi ацтектер қаба сақал испандықтарды көргенде ескi аңыздардағы сол адам-Тәңiрi өз балаларымен қайта оралған екен деп қалған. Ал, үндiстерде, жазмыштың көрсоқырлығы емес пе, ақ адам бейнесiндегi Тәңiрiнiң оралуы ақырзаманмен байланыстырылатын. Испан кемелерi, аңыз бойынша, сапарына адам-Тәңiрi осы жерден аттанып едi делiнетiн бұғазға зәкiр тастағанын көргенде, ақырзаман жайлы қорқынышты ойдың зәрелерiн ұшырғандықтары соншалық, ацтектер басбұзар осынау аз ғана тобырға ешқандай соғыссыз-ақ берiлуге бейiл болып қалған-ды. Испандықтардың тойымсыз дүниеқоңыздығы ғана оларды қолдарына қару алуға мәжбүр еттi. Бiрақ санадағы алғашқы сәттегi жеңiлiс кейiнгi қанды майдандағы желiктен анағұрлым күштi болып шықты. Тұрғын халқы 200-300 мың болатын ацтек қалалары (ол кездегi Еуропадағы ең iрi қалалардың бiрi Лондонның 200-ақ мың тұрғыны болғандығын ескерсек, мұндай оп-оңай жеңiлiстерге таң қалмасқа шара жоқ) бiрiнен кейiн бiрi тiзе бүгiп жатты.

	Осылайша, ауыздан ауызға, кiтаптан кiтапқа көшiп келе жатқан аңыз әңгiмелер ацтектердiң түбiне жетiп тынды...

	* * *

	Тарих түртiп алған факты осындай. Ащы да болса ақиқат. Ендi ацтектердi атом бомбасымен де, ақырзаманмен де қорқыта алмайсыз. Олардан қорықсақ, сiз бен бiз қорқамыз.

	Бiрақ тарихтағы оқиғалар қайталанады дейдi. Олай болса, сiз бен бiзге атомнан да, ақырзаманнан да емес, ең бiрiншi, осы өзiмiз оқып жүрген кiтаптардан қорқу кезеңi келiп тұрған жоқ па екен?..

	* * *

	Кiтаптан теперiш көрген тек ацтектер ғана ма екен? Тарих мынандай да деректердi мысалға келтiредi:

	ҮIII ғасырда Орталық Азияда алғашында бiртұтас болса да кейiн қаққа бөлiнiп, ақыры құлап тынған түркi қағанатының соңын ала ұйғыр қағанаты дүниеге келдi. Дегенмен, өмiрi ұзақ болмады. Бiрақ ғасыр дәурендеуге мүмкiндiгi жеттi. Бiлуiмiзше, оның түбiне де кiтап жеткен.

	Тарих мол байлыққа, шексiз билiкке ие болған ұйғыр ақсүйектерi бабалар дiнi Тәңiршiлдiктi ұмытып, Мани iлiмiмен әуестене бастады дейдi. Олар осы iлiмдi қалың бұқараның арасына да таратуға тырысқан. Манихейшiлiк III ғасырда пайда болған дiн-дi. Ол өзiне дейiнгi ұлы дiндердiң – буддизм, христианшылдық және зорастризмнiң синтезi iспетi едi.

	Оның талабы бойынша ет жеуге тыйым салынатын. Яғни, манихейшiлiктi ұстанған рухы асқақ көшпелi жауынгер ұйғырға ендiгi жерде малдың керегi болмай қалды. Ол амалсыз аттан түсiп, егiншiлiкпен айналысуға мәжбүр болды. Кешегi жауынгер қарапайым шаруаға айналды.

	Манихейшiлiк өзiн ұстанған пендеге бұл дүниеге қызықпауды, үйленбей, қолдан келсе дүниеге сәби келтiрмей салт басты өтудi де уағыз ететiн. Сонымен бiрге нәпсiнiң қажетiн қанағаттандыру үшiн пұтханада қызойнақ жасауға да рұқсат беретiн.

	Бұның бәрi ұйғыр ақсүйектерiн қарапайым халықтан алшақтатып жiбердi. Олар азғындықтың жолына түстi. Сол кездердегi ұйғыр ақсүйегiнiң сарайы жезөкшелердiң притонына айналды десек те болады. Түпкi нәтиже ертең елге ие бола алар тәнi-жаны сау ұл-қыздың азаюына, яғни демографиялық апатқа әкелiп ұрындырды. Ал ел ағаларының өзi тәкаппар да өр бекзададан гөрi мәңгiрген бәңгiнi көбiрек еске түсiретiн.

	«Балық басынан шiридi». Ақсүйегi азса бұқара халық қайда бармақ? Айналасы бiр ғасырдың iшiнде кеше ғана болашағы зор iспеттi көрiнген ұйғыр қағанаты да тарих сахнасынан өшiп тынды. Жұртында манихейшiлiктi дәрiптейтiн сырт көзге бейкүнә көрiнер кiтаптар ғана қалды.

	* * *

	О баста кiтап жазу ғанибетi ғана емес, кiтап оқу да (бүгiнгi тiлмен айтқанда оқырман болу) санаулылардың, дәлiрек айтқанда қалаулылардың еншiсiне жазылған бақ болған секiлдi.

	Көне кiтаптар мынандай тәмсiл айтады. Ұлы ұстаз Пифагор өз iлiмi қағаз бетiне түсiрiлуiне барынша қарсы болыпты. Шамасы, атақты гректi бұндай әрекетке итермелеген саф iлiмдi сауатты, бiрақ ниетi бұзық адамдар өз бас пайдасына, жамандық жолына пайдаланып кетедi деген қорқыныш болса керек. Қалай дегенмен де ұлы ұстаз iлiмiн қағазға түсiрiп, кейiнгi ұрпаққа мұра етiп қалдырғаннан гөрi өзi бiлетiн һәм сенетiн санаулы шәкiрттерiне оқытып-үйретудi жөн көрген, келер ұрпаққа да солар арқылы жеткiзгiсi келген.

	Бүгiнгi ақшаның күшi немесе жеңнiң ұшымен жалғасу арқылы кандидаттық атақ алып жүрген кейбiр ғалымсымақтарды көргенде, қайран Пифагор, жарық дүниеге тағы да бiр келер ме едiң демеске лаж жоқ. Және қазақ топырағында келсе. Онда ол ана бiр ақбас академик ағаларымызға ғалым болудың, ұстаз болудың қандай мәртебелi iс екендiгiн тағы да бiр рет үйретiп кетер едi-ау! Қырық кандидат төрт кандидатқа айналар едi, бiрақ сапасы қандай! Ылғи сен тұр, мен атайын ғалым ұл-қыздар болар едi-ау!

	Рас, бұл – бiзде арына, иманына, парызына адал ғалымдар жоқ деген сөз емес. Әйтпесе, қазақ ғылымы алға жылжыр ма едi!

	* * *

	Итальян жазушысы Дино Буццотиде қысқаша мазмұны мынадай новелла бар. Кейiпкерлерi екеу-ақ, даңқты физик Эйнштейн мен кәдiмгi дiни әңгiмелерден белгiлi жан алғыш Әзiрейiл. Әлдебiр кезектi ғылыми жаңалығына толғатып жүрген Эйнштейндi Әзiрейiл бұл дүниеден татар дәмiң таусылды, о дүниеге жүрер кезiң келдi деп асықтыра бастайды. Бiр емес, бiрнеше рет келедi. Әр келген сайын ғалымнан еститiн уәжi бiреу-ақ. Ғалым өмiрiнiң, бүкiл ғылыми iзденiсiнiң мәнi iспеттi жаңалығын ашуға тақау тұрғандығын, соны ашуға аз ғана уақыт болса да пұрсат беруiн сұрайды. Бұл уәжге Әзiрейiл де тоқтайды, ажал сәтi де бiрнеше рет ұзартылады. Әзiрейiл соңғы келiсiнде жаңалығын ашып, мәз болып жүрген Эйнштейндi көредi. Қуанышының себебiн сұрайды. Себебiн бiлгенде Әзiрейiлдiң не дегенiн бiлесiз бе?

	«Сiздiң жаңалығыңыздың арқасында тозаққа баратындардың саны арта түстi. Қазiр тозақта той болып жатыр. Той иесi Iбiлiс. Сiздi асықтыруымыздың себебi де сол едi, жаңалығын тезiрек ашсын дегенбiз. Ендi керегiңiз жоқ, аман-есен жүре берiңiз»,– дейдi. Аңғал ғалым бармағын тiстеп қала бередi.

	Пифагор тағылымы мен ойдан шығарылған осы новелла арасында жiңiшке болса да сәулелi байланыс бар.

	* * *

	Тұрсынжан Шапай дұрыс жазады. «Табиғатынан малшы болуға бейiмделiп жаратылған адам» ғалым болып кеттi. Өйткенi жақсылы-жаманды кiтап оқи алады, сауаты бар. Олай болса, шын қабiлет-қарымы ауылдағы қатын-қалашқа тақпақ шығарудан әрiге аспайтын сөзуар пенденiң неге атақты ақын болмасына. Өзiне-өзi демеушi болып, екi-үш кiтабын шығарса жетiп жатыр.

	Ондайларға экологтың көзiмен қарағың келедi. «Кiтап – қағаз, қағаз – ағаш, ағаш – ауа. Ауаны ұрламағаныңыз жөн» деп.

	* * *

	Соңғы кезде кiтап оқырманы азайып кеттi деген пiкiр жиi айтылады. Солай ма?

	Менiңше, оқырман азайған жоқ. Сүзгiден, дәлiрек айтқанда ауытқымалы сандық көрсеткiштен тұрақты сапалық деңгейге өтiп жатыр. Кешегi кеңес дәуiрiнде кiтап бiр қабырғаны тұтас алып тұратын пұтқа айналып кете жаздап едi. Қазiргi оқырман ондай асырасiлтеушiлiктен ада, есесiне сұранысы да шынайы.

	Мына көршi Ресей әдебиетi орыс мұжығы сауатсыз болған кезде де әлсiз болған жоқ. Шамасы, әдебиеттiң мықтылығы оқырманның көптiгiмен анықталмайды ғой деймiн. Атақты Достоевскийдiң романдары 80 миллион орысқа 3-ақ мың данамен таралған кездерi болған. Бiрақ, сол Достоевскийлердiң тұсы басқа емес, орыс әдебиетiнiң дәл алтын дәуiрi болып саналады.

	Кiтабының саудасын жүргiзiп, сол Достоевскийдi жоқтықтың құрсауынан алып шыққан кiсi әйелi болғандығын да ұмытпаған жөн.

	Бiзде осы кiтаппен сауда мәселесi, оқырманмен қарым-қатынас дұрыс жолға қойылмай жатыр десек болады.

	* * *

	Өз басым қазақ әдебиетiнiң бiр тұрақты оқырманын, жанашыр оқырманын жақсы бiлемiн. Сол оқырман ертеректе басылып шыққан «Ғибрат наме» деген кiтапты бiр қойдың құнына бағалайды. Кiтап грузин ақсүйектерiнiң өкiлi, өз заманының бiлiмдi жандарының бiрi Сулхансаба Орбелиани деген кiсiнiкi болса керек. Қазақшаға тәржiмалаған, шамалауымызша, Мұзағаң (Әлiмбаев). Солай болып жатса, осындай кiтапты тәржiмалағаны үшiн де Мұзағаңа көп-көп рахмет айтуға болады. Тек аудармашы емес, кiтаптың шынайы бағасын бiлетiн зиялы оқырман ретiнде де. Бiрақ маған, шынымды айтсам, осы кiсi аударған Сағдидiң «Жәннаты» мен «Гүлстаны» аса ұнай қойған жоқ. Бәлкiм, өзбекше нұсқасын ертеректе оқығандықтан болар. Әлде Жұмекен аудармасының салқыны тидi ме?

	Мұзағаңның тағы бiр аударма дүниесi «Маржан сөз». Мiне, бұл еңбек, үлкен еңбек. Бүгiнгi маған мәңгiлiктiң баламасындай болып әдемi естiлетiн шумер атауын да алғаш осы кiтаптан оқыған болармын-ау. Дәлiрек айтқанда, олардың мақал-мәтелдерiн.

	* * *

	Ацтектердiң түбiне кiтап жетiп тынды. Ұйғыр қағанатына да. Бiздiң түбiмiзге не жетуi мүмкiн? Менiңше, қазақтың түбiне жетсе Абылай ханның түсi жетедi. Иә, иә, сол түс... Бұл да аңыз әңгiме.

	* * *

	Гетенiң «Жас Вертердiң қасiретi» романы шыққан кезде, шығарманы оқыған бiраз жас атылып өлiптi. Романның әсерi күштi болған ғой. Роман бiраз деңгейде автобиографиялық та болып табылады. Бiрақ романның шын кейiпкерi Гетенiң өзi емес, өйткенi кейiнiректе романды бiтiргесiн өзi де атылып өле салмағанына өкiнген.

	Менiңше, қазақта өлеңiмен ғана емес, өмiрiмен де өзiнен кейiнгiлердi бiраз елiктiрген, тамсантқан, тiптi әурелеген ақын бар. Ол – Мұқағали. Оған елiктегендердiң бiразы «Ұлы бола алмай iшемiз» емес, «Мұқаң бола алмай iшемiз» деп жүрiп сорлап қалды. Алыптардың кейде ергежейлiлермен осылай да әзiлдесiп ойнайтыны бар.

	* * *

	Екiнiң бiрi iшкiш болған деп бiлетiн Есенин табиғатында шымыр денелi жiгiт болған. Америкаға барғанда ондағылар оған спортшы болатын-ақ жан екенсiз деп тамсаныпты.

	Сол Есенин келбеттi де жiгiт екен. Бет әлпетi бiр қарағанда бейкүнә перiштедей көрiнетiн болған болса керек. Алғаш кездескендер анадай тентек өлеңдер мұның қай жерiнен шықады екен деп те ойлайды екен.

	Сол Есениндi өлең оқып тұрған кезiнде көрген бiреу айтыпты:

	«Мынау тек мықты өлең ғана жазып қоймайды, қажет болса адамды да өлтiре алады».

	Бiзге де сондай ақындар керек. Байрон, Лермонтов, Петефи сияқтылар. Жылауықтар емес!

	* * *

	Кiтап өлген жоқ... Кiтап өлмейдi... Кiтаптың ақырғы күнi – адамзаттың ақырғы күнi.

	Бұл – Жазмыш.

	2000 жыл.





АҚЫНДАР МЕН СУРЕТШIЛЕР





ОҚИҒАЛАР ҚАЙТАЛАНАДЫ




	Бұл сөздiң ақиқаттығына бұрын да сенетiн-тұғынмын. Бiрақ осы жолы оның шын сөз екендiгiне анық иландым десем болады. Ұзын-ырғасы он бес жылға созылған көшпелi өмiрден кейiн жанашыр ағалардың арқасында тұңғыш пәтерге қолымыз жеткенде қатты қуаныстық. Келiншегiм көңiлiнде аязды ақпанда көгiлдiр көктем орнағандай желпiнiп жүрдi. Құдайы көршiмнiң суретшi болып шыққаны бұл да бiр несiбе едi. Бала кезiнде суретшi болуды армандаған адамға бұдан артық не керек?

	Мiне, көршiмнiң пәтерiне кiрiп келе жатырмын. Ол менi өзiнiң шеберханасына бастады. Шеберханасы – үш бөлмелi пәтердiң ең шағын, балалар құжырасы деп аталатын бөлмесi болып шықты. Оңда да, солда да сурет салынған кенептер. Ортада кәдуiлгi көше қиылыстарында кездесе беретiн афиша бағаны iспеттi әлдене тұр. Әр-әр жерлерiне суреттер салыныпты. Олары сәбидiң сызбалары iспеттi көрiндi.

	– Иә,– дедiм iшiмнен,– көршiнiң балалары да сурет салатын болып шықты ғой.

	Осылай ой түйгенiмше болмады, менi аңсызда бiрнәрсенi бүлдiрiп алудан сақтандырғысы келгендей көршiм:

	– Мына туындым Мюнхенде өткен көрмемнiң темiрқазығы болды,– дедi.

	Темiрқазығы деп қол сiлтенген тұсқа көзiмдi тастай бергенiм сол едi, жанарым жаңағы афиша бағаны iспеттi «бiртүрлi» дүниеге барып тiрелдi. Iшiмнен күлiп жiбердiм. Есiме, нақты жадымда жоқ, әлде Пикассо, әлде Манемен, әйтеуiр ұлы суретшiлердiң бiрiмен болған оқиға түсе кеттi. Осы әйгiлi екi суретшiнiң бiрiнiң шеберханасына, әлде шынымен-ақ басқа суретшi ме едi, онда да мен секiлдi бiреу бас сұғып қалатын-тұғын. Бәлкiм, Пикассо, бәлкiм Маненiң, бәлкiм расында да тiптi басқа суретшi болар, еденге шашылып жатқан эскиз сызбаларын көргесiн, жаңағы ақ жарқын қонақ аузына ие бола алмай:

	– Мэтр, балаларыңыздың талабы да таудай екен, түбi сiзден де өткен бек талантты суретшiлер болып шығатынына еш күмәнiм жоқ,– деп жiбередi ғой.

	Сонда Пикассо немесе Мане, яки шынтуайтында да өнер тарихында аты қалған басқа қылқалам шеберлерiнiң бiрi шығар:

	– Бұл суреттерге балаларымның еш қатысы жоқ, мұның бәрi менiң өзiмнiң жұмыстарым,– деп жымиған екен. Осы оқиға дәл осы сәтте көршiмнiң шеберханасында қайталанғанына менiң еш күмәнiм жоқ едi. Бұл қайталануды көршiм дәл сол кезде бiлдi ме, бiлмедi ме, түйсiндi ме, түйсiнбедi ме, мәселе онда емес. Мәселе басқада. Сосын оқиғалардың iзбе-iз, нақпа-нақ қайталануы да шарт емес қой.

	Ырымшыл қазақ емеспiз бе, осы оқиғадан кейiн мен көршiмнiң Пикассо мен Мане немесе басқа да ұлы суретшiлер секiлдi қайталанбас талант иесi екенiне риясыз сенетiн болдым.

	Әкем жарықтық көз жұмарының алдында, өң мен түстiң арасында жатып бiр ес жиғанда:

	Шырағым, жаз, көп жаз. Бiрақ оқуды, әсiресе Абайды зерделеп оқуды ұмытпа,– деген болатын. Бұл әкемнiң ақырғы аманаты едi.

	Ал әкем аманаттаған сол ұлы Абай жаңағы оқиға туралы былай дептi:



	Түзу кел, қисық-қыңыр қырын келмей,

	Сыртын танып iс бiтпес, сырын көрмей.

	Шу дегенде құлағың тосаңсиды,

	Өскен соң мұндай сөздi бұрын көрмей.



	Иә, әлдекiм бұл жолдар сурет өнерi емес, өлең туралы ғой деуi бек мүмкiн. Дей берсiн. Ал мен бұл жолдардың суретшi мен оның туындыларын тамашалаушыларға да қатысы бар екенiне әбден сенемiн. Асылы, шамалауымда Абай да жаңағыдай жайсыз оқиғаны бастан кешiрген секiлдi ме, қалай? Әйтпесе, «Сыртын танып iс бiтпес, сырын көрмей» демес едi ғой. Сосын Абай шығармаларының тағдыры да Ван Гог һәм Поль Сезанн туындыларының тағдырын еске түсiредi емес пе! Кейiннен Абай өлеңдерiн, Сезанн мен Ван Гогтың шашылып кеткен туындыларындай, әркiмнiң қолынан өлеңсүйер, өлең түсiнер Мүрсейiт мен Тұрағұлдар жинастырған жоқ па?

	Пабло Пикассо бұған дейiнгi бояуын, бұған дейiнгi машығын күрт өзгертiп, 1907 жылы «Авиньон бикештерiн» салғанда, көп жұрт одан терiс айналған көрiнедi. Осыған дейiн оның суреттерiн сатып алып, көрмесiн ұйымдастырып жүрген қалталы әлдекiмдер «Пабло, мынандай сурет салуыңды қой, әйтпесе бiзден қол үзуiңе тура келедi» деп үркiткен, қорқытқан да екен. Ендi ойлаңызшы, осы «Авиньон бикештерi» салынбаса, болашақта Пикассодай генийдiң қылқаламынан ғана шығар «Герника» дүниеге келер ме едi! Ал бүгiн, ХХ ғасырдың сурет өнерi десек, алдымен «Герниканың» ауызға алынатыны өтiрiк емес қой...





БОЯУ МЕН СӨЗ НЕМЕСЕ СЕЗАННА ЖӘНЕ ХЭМИНГУЭЙ




	Сурет пен сөз өнерiнiң кiндiгi тым ерте, адамзат баласы ендi-ендi саналы ғұмыр кеше бастаған ту-у-у ерте замандарда-ақ бiрге байланған секiлдi. Алғашқы ақындардың өлеңдерi бiзге жеткен жоқ, бiрақ белгiсiз заман суретшiлерi тас жарқабақтарға, үңгiр қабырғаларына бедерлеген бейнелер бүгiнге жетiп отыр. Бiз олардан байырғы бабаларымыздың неден қорқып, неден үмiттенгенiн аңғара аламыз. Кейде ол қорқыныш, ол үмiттер бiздiң түйсiк қапарларымызда әлi күнге дейiн бұғынып, тасаланып жатқандай болып көрiнiп кететiн кездерi де бар. Әрине, бұл бiз емес, психоанализ шұғылданатын шаруа. Әйтсе де, бiздiң де өз тарапымыздан қандай да бiр болмасын сауал көтеруiмiзге болатын секiлдi. Мысалы, сфинкс мүсiнi бұрын пайда болды ма, әлде Эдип патша туралы аңыз бұрын шықты ма деген iспеттi. Әрине, көптеген басқа сауалдар сияқты бұл сауалдың да жауапсыз қалатындығы анық.

	Әйтсе де, жоғарыда айтқанымыздай, оқиғалар қайталанып отырады. Демек, сауалдарға да жауап алудың мүмкiндiктерi тумақ.

	ХХ ғасырдың ең атақты стилист жазушыларының бiрi Эрнест Хемингуэй өзiнiң әйгiлi телеграф стилiн Поль Сезанның сурет туындыларынан алғанын жасырмайды. Уақыт өте келе Сезанның бояу қолдану машығы Хемингуэйде сөзбен жұмыс iстеу тәсiлi болып қайталанады. Иә, ешқандай артық бояуы жоқ, бiр қарағанда салмақты да салқын көрiнетiн Сезанн полотнолары ұлы жазушыны дүниеге алып келдi. Демек, кезiнде ешкiм бағаламаған Сезанн туындыларында да әлдебiр буырқанған тылсым сырдың болғаны, бұғынып жатқаны ғой. Ал ол тылсым сырды сол кездiң өзiнде-ақ небiр өнер бiлетiн, сурет тани алатын адамдардың түйсiне алмауы нелiктен? Бұл сауалға да Абай жолдарымен жауап беруге болатындай.



	Жүректе айна жоқ болса,

	Сөз болмайды өңгесi.



	Сезанн суретiнiң тылсым сырын ұғынатын сезiм айнасы бертiнiректе, сурет өнерi, сөз өнерi Сезанн ашқан жаңалықтарды өз дамуына керек құрал ретiнде пайдалануға ала бастағанда ғана пайда болды. Рух эволюциясы өз дегенiн iстеп тынды. Ал бұл жүрек айнасы пайда болғанға дейiн Сезанн суреттерi де әр-әр жерлерде шашылып жатты. Көрмелердi емес, сыраханалар мен шарапханаларды, жәлепханалар мен асханаларды безендiрдi.

	Сезанның әйгiлi алмалары туралы мынандай бiр күлкiлi әңгiме де бар.

	Бiрде сурет сатумен айналысатын бiр дүкенге әлдебiр сатып алушы кiрiп қалады. Ол Сезанның алмалар салынған әйгiлi натюрморттарының бiрiн сұрайды. Сурет сатушы:

	– Қараңыз, натюрмортта бес алма бар, олардың әрқайсысы бес франкыдан, тұтас алғанда жиырма бес франк болмақ. Егер қалтаңыз көтермесе, бiр немесе екi алмасын алсаңыз да болады,– дейдi. Сатып алушы сол жерде бес франк төлеп, саудагер оған натюрморттағы алмалардың бiрiн қайшымен кесiп бередi.

	Осы сауданы бақылап тұрған тағы бiр әйгiлi суретшi кейiстiгiн бiлдiргенде, саудагер оған:

	– Сезанн мұндай алманың күнiге жүзiн сала алады. Одан оның түгi де кетпейдi. Ал егер қаласаңыз, әрқайсысын жиырма бес франкыдан сiздiң жалаңаш әйелдерiңiздi де кесiп сатуға бармын,– деп жауап бередi.

	Расында да езуге күлкi жиналғанмен, жүрек жылайтындай-ақ жағдай.

	Ендi ойланып көрейiкшi, бiз өзi кiмбiз, сурет сатушымыз ба, әлде алмалары қайшының қиқалауына түскен белгiсiз Сезаннбыз ба?

	Жауап айту қиын.

	Ең болмағанда Хемингуэй бола алсақ қой дейсiң iштей.





СУРЕТ ӨНЕРI ЖӘНЕ ӘДЕБИЕТ




	Суретшi мен әдебиетшiнiң миссиясы бiр. Әлде Микеланджело, әлде да Винчи айтты дейтiн «Сурет – көзбен көретiн өлең, өлең

	– құлақпен еститiн сурет» деген сөз бар. Осы сөз – ақиқат. Буырқанған Пикассо, жаймашуақ Матисс, сырлы Модильяни, аласұрған Сутин, сабырлы Сезанн – осы бағалауларды ұлы ақындарға қаратып та айтуға болады. Тек ақындарға емес, прозашыларға да. Стендальдiң «Қызыл мен қарасында» Жюльен Сорель деген бас кейiпкер Наполеон Бонапартты пiр тұтады. Оның бейнесiн тұмарға сап сақтайды. Өзi зерек-ақ жiгiт. «Тәуратты» қай бетiнiң қай сөйлемiнен бастамаңыз, ары қарата жатқа зырылдатып ала жөнеледi. Бiрақ Наполеонды қанша пiр тұтқанмен ол бәрiбiр Наполеон бола алмақ емес. Өйткенi, Наполеонның өзi айтқан «Мен әртүрлi жағдайлар мен себептердiң өзара сәйкестене тоғысуынан пайда болған адаммын. Сол жағдайлардың бiрi болмай қалғанда мен ешқашан мен болып қалыптаса алмас едiм» деп келетiн аталы сөзi бар. Қысқасы, Жюльен Сорель мықтағанда тек Жюльен Сорел ғана бола алады. Ал оның ашынасының Наполеонды таққа отырғызатын Жозефина ханым бола алмайтыны және рас.

	Еуропа үшiн ХIХ ғасырдың алғашқы жартысы Наполеон бейнесiнiң билiгi астында өттi. Тiптi ұлы Байронның өзi де Бонапарт тұлғасы өзiне маза бермейтiнiн жасырмаған. Ақындық шабытпен дәл Бонапарттай адамдардың жүрегiн жаулауға, сезiмдерiне қанат бiтiруге тырысқан. Ал Бальзак, «Адамзат комедиясының» авторы, «Мен Наполеон қылыштың жүзiмен жауламақ болған әлемдi қаламның күшiмен тiзе бүктiремiн» деп ашық мәлiмдеген болатын. Наполеон образы орыс ақын-жазушыларының шығармаларында да аз көрiнiс тапқан жоқ. Пушкин, Лермонтов, Достоевский, Толстой туындыларында әр қырынан бейнеленiп жатты. Тiптi Толстой бiр хатында «Сiз бiз дөңгелекте айналған тиiн iспеттiмiз дейсiз... Бiрақ бұлай ойлауға және айтуға болмайды. Мен, мысалы, не iстемейiн, өзiме мына пирамидалардың биiгiнен қырық ғасырдың қарап тұрғандығына және мен тоқтап қалсам, бүкiл дүниенiң күйрейтiндiгiне әрдайым сенемiн» деп те жiбердi. Иә, ол «Пирамидалардың биiгiнен қырық ғасырдың қарап тұрғандығына...» деп Наполеонның әйгiлi қанатты сөзiн қайталады. Бiрақ бiз қаншалықты ұлы жазушы болсын, Толстойдың Наполеон бола алмағандығын және жақсы бiлемiз. Бiрақ Наполеон образының Толстойға соңғы демiн алғанша тыным таптырмағаны анық. Қаламгер жан дүниесiнде Наполеонмен бәсеке болмаса, кiм бiледi, «Соғыс пен бейбiтшiлiк», «Анна Карениналар» дүниеге келер ме едi, келмес пе едi? Оның бүкiл адамзат баласының ұстазы болуға тырыспасы және шындық-ты.

	Наполеон бейнесiнен суретшiлер де терiс айналған жоқ. Бiздiңше, осылардың iшiндегi ең ғажайыбы ХХ ғасырға, Пикассоның қылқаламына тиесiлi. Оның 1905 жылы салынған «Арлекин» атты туындысынан Наполеон бейнесiнiң сағым сұлбасын аңғаруға болады. Сайқымазақ ойыншының басында Наполеонның үш бұрышты қалпағы бейнеленген. Қалпақ астынан шығып тұрған кекiл де, неге екенi белгiсiз, Наполеонды еске түсiредi. Иә, ХХ ғасырдың сурет өнерiнде Наполеон бейнесi сайқымазақ ойыншы iспеттi бейнелендi. Бiрақ бұл құр қиялдың ойыны, ақиқаттан ауытқу емес болатын. Адамзат тарихында жаңа тарихтың бетiн француз революциясы, Наполеон бейнесi ашса, ақындар да, суретшiлер де жаңа заманға сай өнер туындыларын тудыруға талпынып жатты. Адамтануда кеше ашылған жаңалық бүгiн бұлыңғыр тартты. Кеше қайталанбастай болып көрiнген бояу бүгiн көмескiлендi.

	«Әр адам өз алдына бiр-бiр жұлдыз. Адам өлсе, құпиясын ашпай жұлдыз да бiрге өледi» деген Гете сөзi ақиқатқа айналды. Ал адам жанының инженерлерi – ақындар, жазушылар, суретшiлер осы құпияның кiлтiн табуға тырысады.

	Ақындар суретшiлердiң лагерiне келiп, бұл бағыттағы олардың iзденiстерiмен танысса, суретшiлер өз полотноларына керек шабытты ақынның жолдарынан сүрiстiрдi. Тарихта тiптi ақын суретшi, суретшi ақын болып кеткен кездерi де аз емес. Суретшiлер Модильяни, Пикассо, Шагал, Сальвадор Далилер өлең жазса, қаламгерлер Андрей Белый, Герман Гессе, Генрих Манндар сурет салды. Ал мұндай жағдайда, өнер қазаны буырқанып қайнаған уақытта, кез келген ақын не суретшi түгiлi қарапайым сайқымазақтың да Наполеонға айналып кетуi әбден кәдiктi. Арада аз ғана уақыт өткесiн, Пикассо сайқымазағы расында да актер Чарли Чаплин бейнесiнде әлемдi жаулап алғаны бұл сөзiмiзге әбден дәлел бола алады. Пикассо «Арлекинi», осылайша, көрiпкел суретке айналды. Қысқасы, Пикассо шығармашылығында пайғамбарлыққа тек ақындар емес, суретшiлер де таласуға қақысы бар екенi дәлелдендi.





МОДИЛЬЯНИ ҺӘМ МАРАЛТАЙ




	Анна Ахматованың Модильяни туралы естелiгiн оқығаным бар. Ол онда Амедеоны француз поэзиясының бiлгiрi ретiнде суреттейдi. Суретшiнiң Малларме, Верлен, Рембо, Бодлер поэзияларын талмай жатқа оқитынына таң қалады. Данте және басқа да итальян ақындарын оқымағанына, бәлкiм, менiң итальян тiлiм бiлмейтiнiм себепшi болған болар дейдi. Ал осы Модильянидiң әйгiлi Виктор Гюгоны, «Аласталғандардың» авторын, әрине, жазушы емес, ақын Гюгоны не деп бағалағанын бiлесiз бе? Ахматованың жазуынша, «Ал Гюгоңыз – тек тақпақ қана» деп салған. Модильяни Анатоль Франсты да ұнатпаған. Қасаң академиялық әдiс-тәсiлдермен жұмыс iстейдi, онысы адам сезiмiн оятпайды деп санаған. Модильянинiң аталмыш қаламгер ту-ралы осы пiкiрiн оның көптеген замандастары да құптағаны белгiлi.

	Ендi осы Модильяни жатқа бiлген француз ақындары туралы тағы бiр әңгiме.

	90-жылдардың орта тұсында «Жазушы» баспасынан шыққан жетi жас ақынның алғашқы жыр жинақтарына талантты ақынымыз Мейiрхан Ақдәулетұлы жеке-жеке пiкiр жазды. Бұл пiкiрлер көп ұзамай «Жалын» журналында басылды. Сонда Мейiрхан Ақдәулетұлы осы жетi ақынның бiрi Маралтай туралы «Ол арғы-бергi поэзиядағы iзденiстердiң бәрiн бiледi. Қарақшы Франсуа Вийон да, меланхолик Поль Верлен де, символист Артюр Рембо да, бәрi-бәрi Маралтай түгесiп оқыған, жiлiк майын шағып iшкен ақындар» деп лебiз бiлдiрген едi. Әрине, тамаша пiкiр. Бiрақ бұл пiкiрдiң парадокс жағы да бар болатын. Өйткенi, Мейiрхан Ақдәулетұлы «бiлмей» таныған, ал бiз өзiмiзше ғана «бiлетiн» Маралтайдың көпке дейiн «бұл Вийон, Верлен, Рембо дегендерiңдi тiптi оқыған емеспiн, өздерi қандай ақындар?» деп жүргенi әлi күнге есiмiзде. Iштей Мейiрхан ағамыз да айта бередi екен ғой дегенбiз. Басқаларды қайдам, өз басым Мейiрхан ағамның еш қателеспегенiн, Маралтайды дөп басып танығанын жақында ғана бiлдiм.

	Осы таяуда орталық телеарнаның бiрiнен «Модильяни» атты фильм көрсетiлдi. Басты рольде Энди Гарсия ойнайтын бұл фильм көңiлiмдi аламан-тасыр еттi. Есiме 90-жылдардың басы, студент жатақханасындағы тiршiлiк, темекi түтiнi мен iшiмдiк исiне булыққан шағын мүшәйралар, Жамбылдан, бүгiнгi Тараздан Алматыға ат басын жаңадан тiреген жап-жас Маралтай оралды. Ол өзiнiң Жамбыл пединститутының суретшiлер факультетiнде оқығанын, оны түгесе алмай шығып кеткенiн бейнебiр академия не университеттiң екi факультетiн қатар түгескендей тамсана айтатын. Осы Маралтай әп-сәтте Алматыдағы жырсүйер қауымның сүйiктiсiне айналды. Суретшi Маралтай ұмытылып, ақын Маралтай болып танылды. Арада төрт-бес жыл өткенде Мейiрхан ағамыздан жоғарыдағыдай пiкiр естiдi.

	Жарайды, ендi осы фильмнiң, Модильянидiң Маралтайға не қатысы бар дейсiз ғой. Қатысы сол – фильмдегi Модильянидiң жүрiс-тұрысы осы кездердегi Маралтайдың жүрiс-тұрысынан бiр аумайтындығы едi. Сол еркiн жүрiс-тұрыс, сол еркiн қимыл-әрекет. Әлдебiр артистизм. Әлде сайқымазақ («Гамлет» пен «Король Лирдегiдей» классикалық үлгiдегi), әлде аристократ, ара жiгiн дәл анықтап байқау мүмкiн емес. Кештеу болса да айтайын, иә, бұл кездердегi Маралтай қазақ Модильяниi болатын.

	Мiне, онымен суретшiлер туралы әңгiме қозғап отырмыз. «Париж мектебiнiң суретшiлерi» деп сөз бастай бергенiм сол едi, ол, неге екенiн бiлмеймiн:

	– Модильянидiң бояуы ғажап қой,– деп қалды. Ал менiң есiме Модильянидiң суреттерi орала кеткен. Олардың көбiнде жалаңаш әйелдердiң бейнесi көрiнiс тапқан-ды. Бiрақ бұл суреттер порнография түгiлi эротиканың ауылынан да алысты. Олардан, осы бiр қыз-келiншектердiң жүздерiнен әлдебiр қорғансыз сұлулықтың, тек түйсiкпен ғана түйсiнуге болар жылылықтың лебi есетiн-дi. Жүрек көзiн жарқын бояулар үндестiгi қытықтар едi.

	Иә, Мейiрхан ағам еш қателеспептi. Вийон, Верлен, Бодлер, Рембо поэзиялары Париж мектебiнiң суретшiлерiнде, iшiнде, әрине, Модильяни де бар, бояу арқылы жаңа қалыпқа, живопись туындыларына трансформацияланса, осы трансформация Маралтай өлеңдерi арқылы қайта түп-тамырын тауыпты. Қазақы өлең, жаңа өлең болып бүршiк жарыпты.



	Сау қанатым қалмаған соң күймеген,

	Рухымды қан мен сүтке илеп ем.

	(Саған жаным ашитыны тағы рас

	Емшегiне еркек ернi тимеген).



	Бұл Маралтайдың «Әдилә» атты өлеңiнiң бiр шумағы. Он екiде бiр гүлi ашылмаған, «Қара түстi қалампырды құшақтап, құлпытастан күлiп қарап тұрған қыздың» рухын шақырады ақын бiздiң мүлгiп кеткен санамызды оятуға.

	«Рухымды қан мен сүтке илеп ем».

	Бұл – Маралтай-Модильянидiң ақындық бояу палитрасы. Басқалай болуы еш мүмкiн емес.



	Саған жаным ашитыны тағы рас,

	Емшегiне еркек ернi тимеген.



	Ғұмыр қысқалығы, оның мазмұнындағы олқы тұстар туралы бұдан артық қалай айтуға болатынын өз басым бiлмеймiн. Жоқ, бұл жерде ешқандай қомағай нәпсi немесе бiздiң жадағай түсiнiгiмiздегi эротика туралы әңгiме болуы еш мүмкiн емес. Бұл – реквием. Бұл – қыршын кеткен, бола алмай кеткен ананы жоқтау. Дүниеге келуi мүмкiн болған сұлулықтың анасын азалау. Тепе-теңдiгi ерте бұзылған гармонияны iздеп аласұру. Модильяни немесе Пикассоның қылқаламына бергiсiз сурет, Амедео нюлары, әйтпесе «Герниканың» қазақ тiлiндегi кiшкентай нұсқасы. Бiрақ шедеврдiң үлкен не кiшiсi болмайтыны және рас.

	Кiм бiледi, Пикассоның сөзiн сәл бұрып айтсақ, Модильяни музасы Маралтай жандүниесiнiң көптеген қырының бiрi ғана болар. Бiрақ осы бiр ғана қырға Мейiрхан ағам айтқан француз поэзиясы алыптарының барлығы өз шығармашылықтарымен түгел сыйып кете алатыны анық. Егер бiр қыры аздық етiп жатса, Маралтайдың тек Модильянидi емес, Матисстер мен Пабло Пикассоларды, олардан арыдағы Ван Гогтар мен Поль Сезанндарды да бiлетiнiн ұмытпағанымыз жөн. Ал бұл – оның артында тек әйгiлi суретшiлер ғана емес, әлем әдебиетi, оның iзденiстерi мен iркiлiстерi де тұр деген сөз. Өйткенi, бүгiнгi заман иiрiмдерi әдебиеттi сурет өнерiнен бөлек қарастыру мүмкiн болмай бара жатқанын дәлелдеп отыр.

	Кiм бiледi, ХХI ғасырдағы Алматының өз ақын Аполлинерлерi мен суретшi Пикассолары ендiгi дүниеге келiп те үлгерген болар. Егер ендiгi жер басып жүрсе, олардың бiр-бiрiнен бөлектен-бейтiнiне, қайта рухани күрес даласында бiр-бiрлерiн iздеп тауып, қоян-қолтықтаса жүрiп шайқасатындықтарына еш күмән жоқ.

	Музалар достастығы – бұдан өткен ғажайып бар ма?

	2005 жыл.





БIЗДЕ ГЕНИЙ ДЕ, ТАЛАНТ ТА ЖОҚ...





БIЗДЕ БӘРI ПЕРIШТЕЛЕР...





ПУШКИН ЖӘНЕ БIР ӨЛЕҢНIҢ ТАРИХЫ




	Пушкин шығармашылығы десе, кiм-кiмнiң де алдымен есiне түсiретiнi нәсiлi зәңгi, ұлты орыс ақынның «Я помню чудное мгновенье» деп басталатын өлеңi болатын болар. Бәлкiм, басқа өлеңi болуы да мүмкiн. Бiрақ екiнiң бiрi осы өлеңдi бiлетiндiгi анық. Бұл өлеңдi қазақ жазба ақындарының барлық буыны аударуға тырысты, қайсыбiр буындарда екi-үштен талпыныс жасалған кездерi де бар. Ең соңғысы, шамасы, Батырболат Айтболатұлынiкi шығар. Әйтеуiр, соңында 1994 жыл деп көрсетiлiп тұр. Дау жоқ, сәттi аударма:



	Жадымда жауһар жалқы сәт:

	Жанымды тербеп, жолықтың,

	Жарқ ете қалып, жалтқа ұсап,

	Жан теңеспесi көрiктiң.



	Көңiлге түскен қаяу-мұң,

	У-шулы күндер көшiнде

	Әлдилеп жанды аяулы үн,

	Үр бейнең қалды есiмде.



	Жүйткiдi жылдар. Бәз үнiн

	Жұтты да тұрмыс арманның,

	Үзiлдi талып нәзiк үн,

	Сүреңсiз күнге алдандым.



	Жылжиды жалқау жырақта ай,

	Сырғиды күндер көңiлсiз.

	Табынтпай, тәттi мұңайтпай,

	Құштарсыз, iңкәр сезiмсiз.



	... Жаныма жайды бақ құшақ:

	Тосыннан қайта жолықтың,

	Жарқ ете қалып, жалтқа ұсап,

	Перiштесi боп көрiктiң.



	Жүрек тұр рәт жыр айтып,

	Елтiтiп тағы ерке үнге,

	Табынтып, тербеп, мұңайтып,

	Талпынып, нұрлы ертеңге.



	Пушкин қаламынан туған әлемдiк поэзияның жауһары бұдан кейiн де қазақ тiлiне аударыла беретiндiгiне сенiмдiмiз. Бiрi сәттi, бiр сәтсiз болар, бiрақ мәселе онда емес, басқада. Ол басқамыз – бұл өлеңнiң әр толқынның көңiл түкпiрiнде қайтадан түлеп жаңғыра беретiндiгiнде, бәлкiм, мәңгiлiк жастығында. Жастық барда, құштарлық сезiм барда бұл өлең де қатар жүрiп өмiр сүре бермек, әр толқынның көкейiндегiсiн дөп басып айта бермек.

	Бiрақ бiздiң бүгiнгi айтпағымыз осы өлеңнiң өзi емес, оның жазылу кезеңi, бұл кезеңнiң, ондағы оқиғалардың Пушкин өмiрiндегi орыны туралы болмақ. Иә, өлең кейiпкерi Пушкин биографтары нақты жазатынындай, Анна Петровна Керн деп аталатын ханым екенi белгiлi. Оы бiр әйелге Пушкин 20 жасында әлдебiр отырыста алғаш кездестiрiп қалған сәттен бастап құлай ғашық болған. Алып ұшпа ақынның өзiне деген ынтықтық сезiмiн «қулығы қырық есекке жүк» сұлу бикеш те жиi-жиi қоздырып отырған секiлдi. Әйтеуiр, Пушкиннiң хаттарынан бiлетiнiмiз, ақынның өзi жоқ жерде бұл әйел оның поэзиясы туралы жылы-жылы пiкiрлер бiлдiрiп отырған. Ал бұл лебiздердiң Пушкин достарының хаттары арқылы оған жетпей қалуы мүмкiн емес-тi. Өз генийi мен сылқым сұлу талғамының арасында қандай да бiр байланыс бар екендiгiн сезiну – ақын үшiн мұның да аз бақыт болмағандығы анық. Қысқасы, осы бiр жылдардағы Пушкиннiң Керн төңiрегiнде жүрген өз достарынан ол туралы қайта-қайта сұрастыра бергендiгiн аңғаруға болады. Мұның ақыры екеуiнiң кездесулерiне, өзара хат жазысуларына ұласқан. Мiне, Пушкин жазған сол хаттардың бiрiнiң үзiндiсi мынандай: «... Қош болыңыз! Қазiр түн, менi сiздiң мұңлы да ынтызарлыққа толы бейнеңiз мазалауда. Сiздiң жанарыңызды, сәл-пәл түрiк әдемi ерiндерiңiздi көрiп тұрғандай бола беремiн. Қош болыңыз. Мен сiздiң аяғыңыздың жанында, сiздiң қос тiзеңiздi құшақтап отырғандай сезiнемiн – мен дәл осындай қиялымның ең болмаса бiр минуты нақты шындыққа айналса, оған бар ғұмырымды сарп етуге даярмын. Қош болыңыз және менiң сандырағыма сенiңiз; ол бiртүрлiлеу көрiнер, бiрақ онда шындық бар». Мiне, Пушкиннiң Кернге жазғаны осы сарындас хаттар.

	Ал А.П.Керннiң өзi Пушкиннiң жоғарыдағы өлеңдi өзiне сыйлаған сәтiн былай жазады: «Бiздiң әңгiмемiздiң не туралы болғаны нақты есiмде жоқ; ол бiздiң Олениндердiң үйiндегi алғашқы кездесуiмiздi еске алды, ол туралы әсерлене әңгiмеледi... Ол ертесiне таңертең келдi. Қолында «Онегиннiң» екiншi тарауы бар. Қоштасар сәтiмiздiң белгiсi ретiнде оны маған тарту еттi. Осы кесiлмеген беттердiң бiрiнен төрт бүктелген параққа жазылған «Жадымда жауһар жалқы сәт» және басқа да өлеңдердi тауып алдым. Мен бұл жыр-тартуларды қобдишама жасырғым келген. Ол менiң қимылымды жiтi қадағалап тұрды, сосын өлеңдердi қолымнан жұлып алғаны. Ол оларды көпке дейiн бермеуге тырысты. Мен оларды зорға дегенде қайта сұрап алдым. Дәл осы сәтте оның басына қандай қиял келгенiн бiле алмай-ақ қойдым...» Иә, Пушкин әйгiлi өлеңiн осы өлең өзiне арналған әйелге бергiсi келмеген. Бiрақ қайтарып алуға шамасы келмегендiгi және рас. Бұл жерде не құпия жатуы мүмкiн?

	Пушкин өз ғашығының жүргiш әйел екенiн жақсы бiлетiн-дi. Бұл кездердегi астаналық ақсүйек қауымның ортасында А.П.Керн Бабыл сайқалы деген лақап атпен де мәлiм-дi. Әлдебiр шалға зорлап тұрмысқа берiлген өзi сұлу, өзi ақылды әйелдiң қызықты өзге жақтан iздеуiн, әрине, түсiнуге болады. Бiрақ Пушкиннiң Бабыл сайқалымен байланысуын түсiне алатын адам бар ма? Тек байланысып қоймай, ұлы ақыныңыз оған ең үздiк өлеңдерiнiң бiрiн арнап отырса ше? Шамасы, Пушкин жоғарыдағы қоштасу сәтiнде өзiнiң болашағының алдында бiр сәтке болса да есеп беруге тырысқан секiлдi. Пушкинге барлық пендешiлiгiн кешiрген ұрпақтың оның салдақымен байланысуын кешiрмей қоюы мүмкiн ғой. Иә, әбден мүмкiн. Мұны кемеңгер басымен Пушкиннiң түсiнбеуi мүмкiн емес-тi. Оның Кернге өлең жазылған қағаздарын берiп алып, артынша-ақ оларды қайтарып алуға тырысуында осындай сыр жатқандай.

	Дегенмен Кернмен өткiзiлмек бiр түн үшiн Пушкиннiң 8 жылын сарп еткенi рас. 1828 жылы ол замандасы С.А.Соболевскийге былай деп жазады: «... Сен мен өзiңе қарыз 2100 туралы ештеңе жазбайсың, керiсiнше, мен жақында ғана Құдайдың шапағатымен... Керн туралы жазасың» деп наз бiлдiредi.

	Әрине, көп нүктенiң орнында ненiң тұрғандығы белгiлi.

	Ал ендi өзiне «Жадымда жауһар жалқы сәт» секiлдi жампоз жыр жаздыртқан, сол жырды жаздыртар телегей теңiз сезiм сыйлаған аруды «қалағанын» алғасын ақынның көп төмен етектiнiң бiрi қылып мұқата салуы адам қиялына сиятын нәрсе ме? «Әрине, «жоқ» дер едi бiздiң бiраз оқырман. «Ақындiкi дұрыс» дер едi және бiразы. Қысқасы, егер Пушкин қазақ болса, оның Кернi қазақтың келiншегi болса, Пушкин мен оның «жүргiш» махаббаты төңiрегiнде үлкен айтыс-тартыс басталып кетер едi. «Пушкин – перiште» дер едi көпшiлiк. «Перiште болған, перiщте болып қала беруге тиiс» дер едi сосын нығарлап. Әйтеуiр, бұл қазақтың «қазақ» Пушкинге шаң жуытпауға тырысатындығы анық. Сосын «ақты ақ, қараны қара» деп айтуға тырысатын жаңағы бiрқанша аздың жүйкесiне ши жүгiртiп рахаттанар едi бұл қазақ. Ал мұндай дерттi психология тiлiнде не деп атайтынын бiлесiздер ме?..





«ИIРIМ» МЕН «ЖАЗМЫШ»




	Соңғы кездерi қазақ әдебиетiнде көп шу шығарып жүрген, әдеби ортада әңгiме болмай қалмайтын дүниелердiң қатарына Қадыр Мырза Әли ағамыздың осы екi кiтабын жатқызуға болады. Бiз екi кiтапты де кемшiлiктен құр алақан дей алмаймыз. Жоғарыда айттық, Пушкин – ұлы ақын. Бiрақ перiште емес екендiгi және рас. Перiштелiгiнен пендешiлiгi басым түспесе, жаңағы Соболевскийге жазғандай хатын жазбаған болар едi. Жазған екен, демек, екi аяқты пендеге тән кемшiлiктер оны да сырт айналып өтпегендiгi. Пушкиннiң өзi туралы осындай пiкiр түюiмiзге оның артында қалған мұралары (мұра тек өлең ғана емес қой) себепшi болып отыр, ал қазiргi көзi тiрi классик ақынымыз Қадыр Мырза Әлидi перiште дей алмайтынымыз өзiнен-өзi-ақ белгiлi, басы ашық нәрсе емес пе! Төменнен түптесек

	– шындық, жоғарыдан көктесек – ақиқат. Пушкинде бар кемшiлiк Қадыр Мырза Әлиде де бар. Дәл Пушкиндiкiндей болмаса да, басқаша сарындағы кемшiлiктер. Бұған Қадыр Мырза Әли ағамыз келiседi ғой деп ойлаймын. Бiрақ Мырза Әли дүниелерiнен тек кемшiлiктердi ғана көруге тырысу және дұрыс емес.

	Менiң бiр сыйлас iнiм «Қазақ өлiсiнiң артынан ғайбат сөз айтпаған» дейдi. Осылай деп алып бiр топ ақындардың өлеңдерiн мысалға келтiредi. Iшiнде, әрине, Абай да бар. Дәлiрек айтсақ, ақынның iнiсi Оспан қайтыс болғанда жазған жоқтау жырларынан үзiндiлер. Менi қинайтыны, iнiмнiң өзiнiң уәжiн Абайдың сөзiмен және қиратуға болатынын аңғармайтындығы. Ал оның шамырқанып шүйлiгiп отырған авторы болса, ол әрине, осы Қадыр Мырза Әли, оның атышулы «Иiрiмi». Iнiме қарсы айтар уәждi осы «Иiрiмнiң» өзiнен, оның ұлы ақынымыз Жұмекен туралы беттерiнен тапқым келедi:

	«... – Бiз өзi о бастан оңып тұрған жоқ екенбiз ғой!

	– Абай атамыздың өзiн ал! Айтысатын тiрi ақын қалмағандай кейiн сүйектерi қурап қалған Бұқар жырау мен Шортанбайға тиiседi!

	– Бiз өздерiмiз ше? – дедi Жұмекен. – Оңып тұрмыз ба?

	– Оңып тұрған жоқпыз, әрине!

	Жалпы пендешiлiктен биiктеу тұрған жазушы таба қояр ма екенбiз...» (Қадыр Мырза Әли, «Иiрiм», Алматы, «Атамұра» баспасы, 2004, 154-бет).

	Ал ендi ақиқатын айтайық, Абай тиiстi екен деп, Бұқар жырау мен Шортанбайлардың намысын жыртып жатқан қазақ қайда бар? Әлде кемеңгер Абайды жүндей алмайтын қазақтың шамасы шымыр сақадай шап-шағын Қадыр Мырза Әлиге ғана жете ме?..

	Егер «Иiрiм» болмаса, менiң Жұмекен мен Мұқағали секiлдi екi ұлы ақынның Талдықорған жақта кәдiмгiдей «шекiсiп» қалғанын өмiр бойы бiлмей кетуiм мүмкiн-дi. «Япыр-ау,– деймiн iшiмнен, – егер екi ұлы талант «мен мықтымын, мен мықтымын» деп тiресiп қалған болса, онда тұрған не кiнарат бар екен? Қайта бұл олардың ақындық темпераменттерiн, өздерiне деген, өздерiнiң шығармашылығына деген iшкi сенiмдерiн аңғартатын арғы-бергi әдебиетте бола бермейтiн сирек оқиға емес пе!» Иә, кәдуiлгi Есенин мен Маяковсийдiң текетiресi секiлдi. Әлде тек орыс ақындарының бiрiншiлiкке таласуына болады да, қазақ ақындары олардан сорлы ма? Ақын төбелесе бiлуi керек. Қажет жерде өз шығармашылығын жұдырықпен де қорғай алатын болуға тиiс. Бұл – ақындық өнердiң жазылмаған заңдылықтарының бiрi. Бiздiң Махамбет, орыстың Пушкинi, венгердiң Петефиi... сөзiмiзге дәлелдi ондап, жүздеп кел-тiруге болады. Жасық адамнан ақын шықпақ емес. Ал жалынды адамда шалт басқан қимылдардың да болатыны анық. Адам жанының бiлгiрi атанған Достоевскийдiң өзi: «Менiң творчеством өзiмдi күнәһар сезiнген сәттен бастау алған» деген. Ал бiз бұл қаламгер қауымының бәрiн дiни, адами уағыз айтатын шiркеу не мешiт төңiрегiндегiлерге айналдырғымыз келедi. Одан қалса перiште жасамақ, тас тұлғасына тамсанып отырмақ ниетiмiз және бар. Шамасы, қателесiп жүрген ақындарымыз емес, бiз болармыз. Әйтпесе, Франсуа Вийонның әйгiлi тентектеу бiр шумағына тамсанып алып, өзiмiздiң ұлы ақындардан тек перiштенiң елесiн көре бергiмiз келетiндiгiне не себеп?..





ЗЫМИЯН ДА ОСЫЛАР... ЗИЯЛЫ ДА




	Ақын жайлы өлең көп. Төлеген Айбергеновтың өлеңi бар, жаңағы Қадыр Мырза Әли ағамыздың да қанатты бiр шумағы өлең сүйер кiм-кiмнiң де есiнде болса керек. Дегенмен ақын жайлы ақиқатты тап басып айтатын өлең Мұқағали Мақатаевтiкi секiлдi:



	Ақын жайлы айтады қызықты аңыз,

	Бiрақ сен қызықпа, қыз!

	Рас-ақ, бiздер – патша!

	Мұжық та бiз...

	Түзiк те – бiз, түнерген бұзық та бiз!

	Ақындарға қызықпа,

	Қызықпа, қыз!



	Шынымен ақын жанын қалайсың ба?

	Шыдайсың ба, шынымен талай сынға?

	Ақын деген бiрде қарт, бiрде сәби,

	Қартты сыйлап, сәбиге қарайсың ба?



	Iлiкпе қыз,

	Ақынның тұяғына.

	Зымиян да осылар...

	Зиялы да.

	(«Қызықпа қыз!»)



	Менiңше, осы өлеңнiң әр жолын тарқатып айтар болсақ, Қадыр Мырза Әлидiң «Иiрiмi» болмаса да, сол «Иiрiмнiң» төңiрегiндегi дүние келiп шығар едi. Олай болса, ақын туралы ақынның өзi айтып тұрған ақиқаттан бiз неге қашқақтаймыз?! Әлде қорқақ болғанымыз ба?

	Әйгiлi «Улисстiң» авторы Джеймс Джойс туралы әйелiнiң, төсектi бiрге бөлiскен, тiршiлiк мехнатын бiрге шеккен жарының мынандай сарында жазған естелiгi бар: «Рас, мен оның жазғандарын кәдуiлгi оқырмандары секiлдi тамсанып оқимын. Дау жоқ, үлкен талант. Ал оның өзi адам ретiнде өте бұзылған жан. Кейбiр қылықтарын көргенде тiптi жүрегiм айнитын...» Бұл Джеймс Джойсқа, әдебиеттегi үлкен бiр бағыттың көшбастаушысы болған Джойсқа қойылған диагноз. Мұндай диагноз, ақындар жайлы аңыздардан ақиқаттың жұмыртқасын аршып ала бiлудi үйренсек, бiздiң де талай айтулы қаламгерлерiмiзге қойылатын диагноз болатындығына күмәнiм жоқ. Бұл «екi жердегi екi төрт болатындығы» секiлдi шындық.

	Шығармашылық адамы адам жан-дүниесiнiң қалтарыс-бұлтарыстарын өзi танып-бiле алған деңгейде ғана жаза алады. Мысалы, Толстойдың әлдебiр кейiпкерiнiң мұндай сәтте қандай көңiл-күйдi бастан кешiретiнiн түйсiнiп бiлу үшiн өзiн-өзi өлтiрмекке ниеттенгенi секiлдi деңгейде. Ал адам баласының басында бар басқа кемшiлiктер, жүйкеден келiп шығатын өзге де сырқат-дерттер ше? Оларды шығармашылық адамы қалай танып-бiлмек? Бiреулерден есту арқылы ғана ма? Өйтсе, онысы құр жалаң дүние болып шықпай ма? Жалған дүниеге оқырманды қалай сендiре, иландыра алмақ? Мiне, осы жерде шығармашылық адамы есептi, есепсiз халда нар-тәуекелге басын тiгетiн сәт туады. Ұлы адамды дүниеге келтiретiн де осындай сәттер. Бiз Жаратқаннан осындай сәттер көп болсын деп тiлейiк.

	Рас, ақын мына өмiрге өз өмiрiнiң тек нұрлы жағын ғана қалдырып, қара жағын өзiмен бiрге көрге алып кетуге тырысады. Қай-қай ұлы суретшiнiң де асыл мұраты осы. Бiрақ суретшi мұраты осы екен деп, бiздiң оларды түсiнбеуге тырысуымыз бiздiң қателiгiмiз болып шықпай ма? Өйтер болсақ, медальдiң екiншi бетi қайда қалады? Сосын, екiншi бетi жоқ медаль бола ма?

	Естелiк, естелiк... тағы да естелiк...

	Менiңше, Қадыр Мырза Әлидiң «Иiрiмi», Мұхтар Мағауиннiң «Менi» төңiрегiнде айтылып жүрген әңгiмелердiң бәрi бiзде өзге озық әдебиеттердегiдей емес, естi естелiк жазу үрдiсiне қарағанда оны оқу мәдениетiнiң кемшiн түсiп жатқанынан секiлдi.

	Әрине, естелiктi әр адам өз танымы, парасаты биiгiнен қарап жазады.

	Әйтпесе, Лермонтовты ақын түгiлi, адамның қатарынан шығарып тастайтын естелiктер жазылмас едi ғой.

	Әйтпесе, Иван Бунин тек Маяковский емес, орыс поэзиясының символы iспеттi Есениннiң де екi аяғын бiр етiкке тықпас едi ғой.

	Әйтпесе...

	Әйтпесе...

	Бiрақ осы әйтпеселерден орыс әдебиетi ұтылып отыр ма? Әрине, жоқ.

	Мұқағали ақын айтқандай «зымияныңыз да, зиялыңыз да – ақындар».

	Олар да жұмыр басты адам. Бәлкiм, есiмдерi тарих парағына бас әрiппен жазылуға тиiс адамдар. Олардан перiште жасауға талпынудың еш қажетi жоқ. Бұл адам емес, Алланың қолындағы шаруа болар. Ал перiште жасауға талпына берсек, бұл ақынның қиялилығы емес, бiздiң қиялилығымыз болып шығады. Қияли болып отырып, ақын жырындағы ақиқат қисынын тап басамын деу – бос әурешiлiк.

	Шамасы, бос әуре болмас үшiн не iстеу керек, ендiгi жерде осыған бас қатыруымыз керек-ау.

	Қазiргi әңгiмемiзге қарасақ, бiзде генийлер де, таланттар да жоқ секiлдi.

	Бiзде бәрi перiштелер iспеттi. Солай ма?





ЖАЗЫЛАР ЕСТЕЛIКТЕР МЕН ТУРАЛЫ...





АҚЫН АНТИПОДЫМЕН ӘҢГIМЕ




	Қалтама тиын-тебен түскенде, қолым қалт еткенде кiтап дүкенiне кiремiн. Басқалары да бар ғой, бiрақ өмiрбаяндық кiтаптарға көбiрек үңiлем. Бұл жағынан орыс ағайындардың көш iлгерi кетiп қалғанын байқап, түңiлетiн кездерiм де аз емес. Мiне, Огюст Ренуар, Поль Гоген, Пабло Пикассо, Модильянилер. Мұның бәрi – ащылы-тұщылы тағдыр-талайымен бiр дүкеннен ұшырасар әлемге әйгiлi суретшiлер. Орыстың өз Крамскойы, Репинi, Суриковтары мен Левитандары – оларды да осы дүкеннен кездестiре аласыз. Пушкин, Толстой, Чехов, Шукшин – орыс ақын-жазушыларының ұзын-ырғасы да осылай кете барады. Бiр бұрыштағы «ЖЗЛ» сериясымен шыққан кiтаптарға көзiңiз түскенде жүрегiңiз тоқтап қала жаздайтыны және бар. Жалпы, бiлетiн жұрт «кiтаппен қауышу – қуанышпен қауышу» деп жатады. Өз басым бұл пiкiрмен толық келiсе бермеймiн. Менiңше, кiтаппен қауышудың да көңiлге кiрбiң ұялататын кездерi аз емес. Әсiресе, өзiңде, өзiңнiң халқыңда жоқты сезiндiруге келгенде ұлтты, ұлысты талғамайтын кiтап жарықтық тым қатал, тым қатыгез болып кетедi. Оның бiр көрiнiсiн жаңағы кiтаптарының мұқабалары жаймашуақ «ЖЗЛ»-дан-ақ аңғаруға болады. Сенбесеңiз, бiр сәт «ЖЗЛ» сериясының соңғы кiтаптарына зер салып көрiңiз.

	Әне, анау – Николай Рубцов. Кеше 75 жылдығы тойланған бiздiң Мұқағали ақыннан бес жас кiшi бауыры. 1936 жылдың түлегi. Орыстар оны Есениннен кейiнгi мықты ақынымыз деп шуласып жүр. Биыл 70 жылдығын Ресей бойынша тойлау басталды. Мәскеуде ескерткiшi орнатылмақ. Ал мынау – кәдуiлгi Владимир Высоцкий. Бiр дәуiрдiң символына айналған тұлға. Ақын, актер һәм сазгер-орындаушы. Бұл да бiздiң Мұқаңның поэзиядағы 7 жас кiшi iнiсi болып келедi. Бiрi Мұқаңнан 5 жыл бұрын, бiрi 4 жыл кейiн о дүниелiк болған. Ендi әйгiлi «ЖЗЛ»-дың бiр-бiр томына айналулы. Бұйыртса, Данте, Шекспир, Гетелермен сөрелес болады. Пушкин, Лермонтов, Есениндердiң ортасында жүредi. Кiм бiледi, бәлкiм, Рубцов өзi пiр тұтатын Федор Тютчевпен, Высоцкий Франсуа Вийонмен ендiгi тiл табысып та үлгерген болар. Әйтеуiр, мен зер салып кеткелi әлдебiр ыждаһатты оқырманның кiтапханасынан құтты орындарын тауып үлгергендерiне еш күмәнiм жоқ. Сосын, осы «ЖЗЛ»-ға анау-мынау өмiрбаяндық кiтаптардың кiре бермейтiнi және бар. Олай дейтiнiң, бiр дүкеннiң өзiнде Есениннiң тағдыры мен шығармашылығына қатысты төрт бiрдей кiтапты парақтап тұрып, ақынжанды орыс ағайынның өз шайырларына деген iлтипат-құрметiне таң қаласың. Бiрi Есениннiң жеке болмысын, оның шығармашылығын психоанализ ғылымының қол жеткiзген жетiстiктерi негiзiнде талдаса, ендi бiрiнiкi ақын ажалына, оның жұмбақ өлiмiне қатысты зерттеулерге ұласады. Бiрақ бұл да, ол да емес, «ЖЗЛ» сериясынан басылып шығуға әкелi-балалы Куняевтардiң кiтабы лайық деп танылған. Демек, Рубцов пен Высоцкий жайлы мына кiтаптар да әбден сүзгiден өткен, екi ақын жайлы жазылған еңбектердiң нағыз дарабоздары саналатын дүниелер болғаны. Орыста таңдауға мүмкiндiк көп. Осыны сезiнгенде iшiң қыз-қыз қайнайды. Мұқағали таланты, Мұқағали тағдыры Рубцов яки Высоцкийдiкiнен кем, әлде қызықсыз ба едi деген ойлар мазалайды. «ЖЗЛ»-ға кiрген екi ақыннан да жасы үлкен Мұқағали туралы толыққанды кiтап қашан бiздiң оқырман қолына тимек деп күйiнесiң.

	Иә, тек кiтап емес, басқа да күйiндiретiн жайттар жетерлiк.

	Мәне, редакцияға, саған, өзiңмен түйдей құрдас талапкер келiп отыр. «Өлеңдерiмдi оқы, пiкiрiңдi айт, ұнағандарын газетке бастыруға алып қал» дейдi. Өлең деп отырғаны өлең емес, жай шимай-шатпақтар ғана. Сөз өлтiру, қағаз өлтiру өнерi. Құрдасыңның талайына жазылғаны басқа емес, дәл осы екенiн әбден-ақ сезiнiп отырсың.

	Бiрақ оның өзi бұлай деп ойламайды, ақыры ренжiсiп тарқасуға тура келедi.

	Тағы бiраз күннен соң сен кештетiңкiреп кiрiп келген кафеде сол ескi танысың отырады. Жалғыз емес. Қасында өзi қатарлы бiреу, орталарында жартылықтары бар. Сенi өздерiмен дастархандас болуға шақырады. Ниеттерi – сыйлап жiбермек. Бәлкiм, «сыйлау» арқылы «сындырмақ».

	Сен қазiр достарыңның келетiнiн айтып оңаша тұрған орынға жайғасасың. Ескi танысың серiгiне, саған естiрте Мұқағали ақын туралы әңгiме бастайды.

	– Мұқағалиды да тiрi кезiнде көп адам түсiнбеген. Менi де түсiнбейдi. Бiрақ менде Мұқағали көкем сияқты жаза беремiн. Мейлi, тартпамда жата берсiн. Өлгесiн, жылап-сықтап жүрiп өздерi кiтап қып басып шығарады. Естелiктер айтатын болады...

	Әсiлi, бiреуден бiлгiш деп естiген болуы керек, сосын маған қарата сауал тастайды.

	– Қазiр ғалымдардың Мұқағали Мақатаев өлеңдерiн зерттеп жатқаны рас па?

	– Рас, – деймiн мен, – төрт докторлық, тоғыз кандидаттық жұмыс қорғалды. Қорғалатындары және бар.

	Әрине, жауабым «Тисе терекке, тимесе бұтаққаның» керi. Әйтпесе докторлық немесе кандидаттық жұмыстардың тiзiмiн түгендеп жүрген жайым жоқ. Әйтеуiр, ақын шығармашылығы туралы зерттеулердiң бар екенiн естiгем.

	Жартылықтарын тауысып, орнынан тұрған бауырым әлi достары келмеген маған кетерде бәрiбiр сес көрсетiп кетедi.

	– Бұл халық Мұқағалиды түсiнбей құртқан, қасындағы талантсыз ақындар қызғаныштан iшкiзiп өлтiрген. Тағы бiр Мұқағали келсе, тағы да сөйтедi. Сол үшiн де абай болу керек.

	Ол қатырдым деп бара жатады. Iшiң жылап сен қаласың.

	Жыламағанда қайтесiң, сенiң қазақ бауырың Есенин, Рубцовтар түгiлi өзiнiң сүйiктi Мұқағалиының да шынайы тарихын бiлмейдi. Оның ойындағы Мұқағали күйiктен iшiп келген де, жаза берген. Солай ма?..





МҰҚАҒАЛИДЫҢ ҮШ ЖҮЗI. ОЛАР КIМДЕР?




	Әйгiлi жапон жазушысы Акутагава Рюноскэнiң бiр әдебиетшi кейiпкерi «Менiң арғы-бергi халықтар мен арғы-бергi уақыттардан үш жүз қаралы сайдың тасындай таңдаулы сайыпқыран достарым бар» дейдi. Әрине, мұны кейiпкерiнiң аузымен айтып отырған Акутагаваның өзi. Егер Акутагаваның осы достарының тiзiмiн жасасаңыз, олардың қатарынан кiмдердi ұшыратуыңыз мүмкiн? Бәлкiм, бұл тiзiм Гомер мен Вергилийлерден басталар. Әлде шумердiң Гiлгәмештi жырға қосқан белгiсiз ақынынан бастау алар ма екен? Әйтеуiр, бұл тiзiмнiң ылғи ығай-сығайдан тұратынына күмән жоқ. Өйткенi, достары мықты болмаса, Акутагава да мықты болмас едi ғой.

	Ал бiздiң Мұқағали ақынның үш жүзiнiң iшiнде кiмдер бар? Жалпы Мұқағали ақында арғы-бергi әдебиет ұлыларынан үш жүз дос болды ма? Әлде ол ешкiмдi оқымай-ақ, ешкiмдi бiлмей-ақ айтулы ақын болып кеттi ме? Жоқ, олай болуы мүмкiн емес. Мұқағалидың әлем әдебиетiн оқуды бала кезден бастағанын ақынның балғын шағына куә болғандардың бәрi айтады. Демек, шынайы достарды жинауды, олармен сырлас болуды Мұқағали ақын ерте кезден-ақ әдет еткен. Дәстүрге айналдырған. Өлеңiнде «Бiлiмiм орта, бiрақ өзiм жоғарыға санаймын» дейтiнi сондықтан. Ақынның «Мәскеулiктердiң бiлетiнi де өзiм бiлетiн дүниелер екен. Сондықтан көп аялдамай қайтып кеттiм» дейтiн әңгiмесiнде де осындай шындықтың ұшқыны жатыр. Яғни, аудармалары мен өлеңдерiнен таныс Вергилий, Данте, Шекспир, Пушкин мен Лермонтов, Есениндер мен Маяковскийлер осылардың, Мұқағали үш жүзiнiң бiр парасы ғана. Бар болғаны, алып мұзтаудың көзге көрiнер жоғарғы қабаты деуiмiз керек. Ал оның судың астында ендi қанша көлемi көрiнбей бұғынып жатқанын бiр Құдайым ғана бiледi.

	Иә, бiле бiлсеңiз, сол үш жүз ұлымен астасып, тұтасып кеткен Мұқағалидың өзi – алып Мұзтау. Бiр ұлы организм. Бiзге оның көзi бардың бәрiне байқалар жоғары жағын ғана қызықтауды доғарар кез жеттi. Ендi Мұқағалидың тереңнiң тасасында бұғынып жатқан тылсым құпиясын үңiлуге тырысуға тиiспiз. Өмiрi мен өлеңiн қатар өре отырып, оқырманды ақынның шын тағдырымен таныстыру мiндет.

	Иә, Мұқағали туралы естелiктер аз жазылған жоқ. Тiптi жеке жинақ болып та шықты. Бағыда бiр оқып ек, ендi тағы да бiр сүзiп шықтық. Мұнда топтастырылғандардың денi ақын туралы еш айтары жоқ ортаңқол ғана дүниелер екенiн аңғардық. Айтулы Мұқағали кагортасының исi де шықпайды. Мұқағали көп қазақ ақындарының бiрi ғана болып қалыпты. Иә, тағдырына жауапсыздау қараған, көп уақыт баспанасыз жүрген, әдебиет шенеунiктерiнен жапа шеккен жаны жайсаң көп мұңлықтың бiрi. Қысқасы, Мұқағалидың есiмiн алып тастап, сол кездегi мықты ақындардың талайына тели салуға болатын қатардағы естелiктер жинағы.

	Мысалы, менiң бұл жинақтан Мұқағали ақынның Дантенiң «Құдiреттi комедиясын» аударуға қалай келгенiн, оған қалай дайындалғанын бiлгiм келген. Ақынның сырқатының тарихы туралы деректермен танысуды жөн көргем. Ақын тағдырындағы әйелдер рөлi, қатарлас әрiптестерiнiң ақын шығармашылығына әсерi, бұлар да менi қызықтырған жайттар едi. Жинақта бұлардың бiрде-бiрiне жауап жоқ. Әлдебiр тұспалдаулар ғана ұшырасады. Қысқасы, «iшiң бiлсiн, әлуайдың» керi.

	Ақынның Қызылқұмға сапары, Қарақалпақстанға барып Төлеген ақынды жерлеуге қатысуы, Мәскеуде өткен күндерi – бұлардың бәрi жадыдан өшiрiлiп кеткен жайттар секiлдi.

	Орыстар Есениннiң Тәшкенге қалай келгенiн, Бакуде күндердi қалай ұзатқанын, Тифлисте нендей жағдаяттарды басынан кешiргенiн, бәр-бәрiн жасырмай жазады. Тiптi жезөкшелермен қалай дәм-тұздас болғанына дейiн ақтарып салады. Деректiң молдығы соншалық, «Есенин және жезөкшелер», «Есенин және еврей бойжеткендерi» деген тақырыптарда мақала жазуыңызға әбден жетiп-артылады. Бұл тақырыптарды қомсынсаңыз, «Есенин және атаққұмарлық», «Есенин және жоғары мансаптылар», «Есенин және қала мен дала» секiлдi тақырыптарды қаузауыңызға мүмкiндiк бар. Және бұлардың бәрi Есенинiң тағдырына, сол арқылы шығармашылығына ықпал еткен күнделiктi пендешiлiк өмiрдiң көлеңкелi жақтары. Иә, ақын тағдыры оның жайма-шуақ шақтарын емес, осы күңгiрт, қалтарыста жататын сәттерiн көрсеткенде ғана өзiнiң шын сырын ашпақ.

	Сосын, Вийон қарақшы, Аллан По апиыншы, Есенин жүргiш ретiнде мәлiм болып жатқанда, бiздiң Мақатаевты перiште еді дегенге кiм нанады? Шынын айту керек, өткен ХХ ғасырдан, ендi мынау тәй-тәй басқан ХХI ғасырдан да перiштелердi iздеу тек қазақ ағайынның ғана қиялына келетiн шаруа. Шындығында, өзiн-өзi алдау, жоқ нәрсеге емексу. Шiркiн, ұлы ақыннан гермофродит жасауға талпыну – табиғаттың заңына қайшы келу екенiн сезiне алсақ қой...

	Мұқағали перiште емес. Оны ақынның өзi мойындаған. Егер «бар өмiрiм – өлеңдерiмде» деген ақынның сөзiне сенетiн болсақ, бiр ғана «Сол түнi» атты өлеңiнен-ақ көп жайтты аңғарар едiк:



	Ауады да тұрады аңсарым-ай!

	Әлi сен есiмдесiң, Аршалы сай.

	Сол түнi неге менi өлтiрмедiң?

	Сол түнi риза едiм алса Құдай.



	Сен куә, Аршалы сай,

	Сол түнi мен,

	Аққуға тұзақ салып, өлтiрiп ем.

	Сол түнi неге менi аяп қалдың?

	Жаңадан ауызданған бөлтiрiк ем.



	(Бөлтiрiк ем, арлан боп аяқтандым).

	Шырылдап сонда сенi оятқан кiм?

	Есiңде ме?

	Көз жасы...

	Жалынышты үн?..



	Сол түнi неге менi аяп қалдың?!

	Қара түннiң iшiнде, қара бақтың,

	Атар таң, келер күнге қарамаппын.

	Тағдырдың өзi берген махаббатты,

	Тәрк етiп, мәңгiлiкке жаралаппын...



	Аршалы сай!

	Неғылған көркем едiң!

	Сол түнi неге менi өртемедiң?

	Сол түннiң қияметiн есiме алсам,

	Сенен де, өзiмнен де жиiркенемiн.



	Ақын сiз бен бiз сияқты бұғынып, қашқақтамайды. Ақиқатты айтады. Күнәға батқан көңiлдiң тазалыққа iңкәрлiгiн, ынтықтығын жырлайды. Өлеңге бар жан-сырын жайып салады. Жүрегiнiң бiр жақпарында бозбала кезде түсiрiп алған жарақат сызат бар екенiн ескертедi. Ал бiз болсақ, ақынның қаншалықты қарсыласқанына қарамай, одан пұт жасамақ боп әлекпiз. Мұқағалидан пұт жасауға қалған үш жүз досы келiсе қоя ма, оған бас қатырғымыз да келмейдi.





МҰҚАҒАЛИ ЖӘНЕ МУЗЫКА




	Бiздiң бiлуiмiзде, Мұқағали үш жүзiнiң iшiнде әйгiлi Бетховен де бар. Ақын немiс композиторының тағдыры һәм шығармасымен жақсы, жан-жақты таныс болған. Бұл сөзiмiзде «Ильич» поэмасындағы «Аппассионата» тарауы және «Бетховен» өлеңi куә.

	Соңғы өлеңдi нағыз жыр жауһары деп бағалауға болады:



	Сәнiмен емес,

	Әнiмен оған қымбатты,

	Қырық мың ғалам,

	Қырық мың түрлi үн қатты.

	Көзiмен көрмей, әлемнiң мына бояуын,

	Көңiлiмен ғана керемет сазын тыңдатты.



	Жетiмек бұлттар жер ауып, қайда көшедi,

	Өшедi қашан бүгiнгi және кешегi?

	Дауылдың соғар,

	Жауынның жауар шақтарын,

	Бетховен ғана дыбыстан сезген деседi.



	Сыйқырлы үнмен сыбырлап оған тұр ғалам,

	Ғалам да оны,

	Ғаламды ол да тыңдаған.

	Сынымен емес, сырымен Айдың сәулесi,

	Сорғалап соның саусақтарымен жырлаған.



	Қия алмай оны,

	Қиылып айлы түн кеттi.

	Жалауын алып, жеңiмпаз жаңа күн жеттi.

	Жым-жылас, жым-жырт, таскерең етiп Тәңiрi,

	Табиғат та оны күндеген екен, бiлмептi.



	Сыңғырлап үнi, Күмбiрлеп күйi бұрқанбай,

	Дүние тынды...

	Тiлi кесiлген мылқаудай.

	Айлы кештерден сорғалап сазды үн тамбай,

	Құлазып қалды қу тiрлiк өлi вулкандай.



	Не дерсiң мынау таскерең мылқау шақтарға!

	Дыбыссыз бәрi – орман да, тау да, бақтар да.

	Тек қана аспан азан сап оған естiрттi,

	Керең тiрлiктi қалдырып бара жатқанда.



	Күркiреп аспан,

	Ойнатты-ау дейсiң жасынды,

	Сайратты-ау дейсiң мелшиген тау мен тасыңды.

	Мылқаудың үнi, кереңнiң құлағы ашылды,

	Кешiрiм сұрап,

	Бәрi де оған бас ұрды.



	Мiне, бұл өлеңде Бетховеннiң тағдыры да, шығармашылығы да бар. Бейнелеп айтқанда, бұл ақынның Бетховен рухының стихиясына өлеңмен арнап жазылған симфониясы iспеттi.

	Жақында телеарналардың бiрiнде «Мәңгiлiк ғашық жар» атты фильм көрсетiлдi. Фильм арқауына осы Бетховеннiң өмiрi алынған. Негiзгi өзегi – композитордың «Мәңгiлiк ғашығым» деп басталатын кiмге жазылғаны белгiсiз хатының құпиясын шешуге талпыныс. Ғажап фильм.

	Ал бiз Мұқағалидың махаббат өлеңдерiнiң кiмге арналғанын шешуге тырысып көрдiк пе?

	Анықтап қарасаңыз, осы өлендерден де Бетховен стихиясының, Бетховен сөз саптасының әсерi байқалатындай.

	Мiнеки, екi өлеңнен алынған екi шумақ:



	Сарғайған сағынышты басып толық,

	Бар үмiт, бар сенiмдi шашып болып,

	Өтермiн сiрә де мен бұл өмiрден,

	Мәңгiлiк қалармын мен ғашық болып.



	Немесе:



	Қайтсем екен сенi ұстап қалу үшiн?!

	Сен маған шексiз дала сағымысың.

	Мен өтермiн, өтермiн, өтермiн мен,

	Мәңгiлiк сен қаласың, сағынышым!!!



	Бетховен хатымен үндесiп, қауқылдасып жататын бұл үздiксiз сағыныш пен мәңгiлiк махаббаттың кейiпкерi кiм?

	Бәлкiм, Бетховен жайлы фильмдегi тосын шешiм секiлдi, бұл өлеңде ақынның Лашын апамызға деген махаббаты жатқан болар?! Әлде адрес иесi басқа ма?

	Бiздiңше, ақынның Бетховен тағдырын жете зерттеп, оның шығармасына ден қоюы бекер емес. Яғни, бiрi Азия, бiрi Еуропада дүниеге келген екi тұлға табиғатында бiз байқай бермейтiн әлдебiр өзара ұқсастықтың болғаны. Жiтi үңiле қарасақ, бұл ұқсастықты тiптi ақын мен композитордың сыртқы бейнелерiнен де аңғаруға болатындай.

	Иә, бiздi мазалайтын бұл сауалдарға бүгiнгi көзi тiрi ақын замандастарының қайсыбiреулерi жауап бере алуы мүмкiн. Олар ертеңгi ұрпаққа ақиқатты естелiк қылып жазып қалдырар ма екен, әлде өздерiмен бiрге қараңғы көрдiң түнегiне ала ала кете ме, мәселе сонда.

	Естуiмiзше, ақын дүниеден өткен күнi Алматыдағы қарт теректердiң бiрiне жай түскен деседi. Ал Бетховен дүниеден өткенде аспан толассыз шатырлапты. Осының өзi-ақ болмысы тарпаң ақын өмiрiн адуын мiнездi композитор тағдырымен жақындастыра түспей ме?





АҚЫННЫҢ АПОЛОГИЯСЫ


	(Акутагава Рюноскэнiң iзiмен)





I




	Дауыс: «Асқақ ұшсаң, абайлап қон» деген сөздi бiлесiң бе?

	Мен: Иә. Бұл көне шумердiң сөзi. Мен оны әрбiр жазуға отырар сәтiмде iштей қайталаумен келемiн.

	Дауыс: Онда неге дандайсып, тоқмейiлсiп кеттiң?

	Мен: Қарапайым журналист-әдебиетшiнi бұлай кiнәлай қоюдың жөнi болар ма екен? Мен тiршiлiк нәпәқамды тек мақала жазумен тауып келе жатқанымды ешқашан ұмытқан емеспiн. Ал айына әдеби тақырыпқа екi-үш мақала жазып, дайындауға тиiс адамның дандайсуға, бiле бiлсеңiз, уақыты да жоқ қой. Мақала жазу, бұл ендi, қара жұмыс. Ит сiлiкпең шығады.

	Дауыс: Сол мақаласымақтарыңның бiрi «Сюрреализм сарынындағы сандырақ» деп аталатын емес пе едi?

	Мен: Иә. Жастау кезiмде осындай мақала жазғаным есiмде.

	Дауыс: Сен сонда Гарсиа Маркестiң «Жүз жылдық жалғыздығы» қазақ топырағында дүниеге келуi керек едi деп көкiмеп пе ең? Мен: Рас. Ондайым болған. Сосын «Жүз жылдық жалғыздықты» немесе сол ыңғайдағы романды қазақ қаламгерi жазып жатса несi айып? Дауыс: Мiне, дәл осының дандайсу болатын. Сенiң өзiңнiң «Жүз жылдық жалғыздыққа» қандай баға бергенiң жадыңда ма?

	Мен: Неге болмасын. Мен оны «Тәураттың» бүгiнгi заманның бейнесiне түсiрiлген көшiрмесi дегемiн.

	Дауыс: Ха-ха-ха-ха! Баламашылым... Сондағы шал Буэндиа мен кейуана Урсуланы жұмақтан қуылған Адам Ата мен Хауа Ананың колумбиялықтың қиялында дамытылған әдебиеттегi iзбасарлары деген пiкiрiңнен әлi де қайтпайсың ғой?

	Мен: Неге қайтуға тиiспiн?

	Дауыс: Ал сен Гарсиа Маркестiң сол романды жазуға жиырма жылдай уақытын сарп еткенiн, миында пiсiрiп, ұзағынан толғап пiшкенiн бiлемiсiң?

	Мен: Оқығанымды ұмыта қоятындай халге әлi жете қойғаным жоқ.

	Дауыс: Гарсиа Маркес бiраз уақыт өркениеттен бейтарап қалып қойған байырғы тайпалардың арасында болды. «Жүз жылдық жалғыздықтың» жазылуына сол түрткi болған-ды.

	Мен: Онда мұндай романды ең алдымен Христофор Колумб жазуы керек едi ғой.

	Дауыс: Олай болса, маған мынаны айтшы. Сен Маркестiң Колумбиясы туралы не бiлесiң?

	Мен: Жарытып ештеңе бiлмейтiнiмдi жасыра алмаймын. Бұл жерде ендi күмiлжуге тура келедi.

	Дауыс: Егер сенiң Колумбияны бiлгiң келмесе, сенiң Қазақстаныңды қайдағы бiр колумбиялық неге бiлуi тиiс?

	Мен: Түсiнбедiм. Мен мұндай сөздi қашан айтыппын?

	Дауыс: Миғұла неме! ХХI ғасыр қазақ әдебиетiнiң дәуiрi болады деп жар салғандардың бiрi сен емес пе едiң? Әлде ұмытып қалдың ба?

	Мен: Иә, екi-үш жерде айтқаным рас. Бiрақ ол сөздiң сонау мұхиттың арғы жағындағы Колумбияға не қатысы бар?

	Дауыс: Миыңды есек теуiп кетпесе, түсiнуге тиiстi едiң ғой, бейбағым. Жоғарыдағы мәлiмдемең, iшiнде Колумбия да бар, бiздi бүкiл әлем тануға тиiс дегенге саяды емес пе?

	Мен: Бұлталақтай алмаймын. Солай екенi рас.

	Дауыс: Ендеше өзiңнiң қолыңнан келмейтiндi өзгеден талап етуге қандай хақың бар?

	Мен: Ал сол колумбиялығың «Жүз жылдық жалғыздықты» Қазақстанды бiлмей-ақ жазып шыққан жоқ па едi?

	Дауыс: Бiрақ ол басқаларды бiлдi ғой. Кафканы, Камюдi, Кьеркогердi, Хемингуэй мен Фолкнердi. Өзiнiң қанша ғасырлық тарихы бар испан әдебиетiн. Сен бұл тарапқа көз жүгiртiп көрдiң бе?

	Мен: Тыңғылықты танысуға мүмкiндiгiм болған жоқ. Бiрақ бiршама бiлемiн деп есептеймiн.

	Дауыс: Екiнiң бiрi бiршама бiлемiн деп айта алады. Нақты жауап бер!

	Мен: Бiлмеймiн деп құтылғаным жөн болар.

	Дауыс: Ендi жөнге келдiң. Демек, ХХI ғасыр қазақ әдебиетiнiң ғасыры болады дегенiңнiң де жалаңаш ұран екенiн сезiнесiң ғой? Мен: Ғасыр бiтуге әлi алтысы кем жүз жыл бар емес пе? Бәлкiм, бiздiң әдебиеттiң де осы уақыттiң iшiнде айы оңынан туып қалар? Дауыс: Әдебиет жасағысы келетiн қазақ талапкерлерiнiң бәрiнiң деңгейi дәл сенiкiндей болса, ешқашан тумақ емес. Ха-ха-ха-ха!

	Мен: Мен дайындығы менен анағұрлым мықты жастардың әдебиетке келетiнiне сенемiн.

	Дауыс: Сен өзiңдi-өзiң алдарқатуға қазiрден шебер болып алған секiлдiсiң. Әсiлi, «Ауруын жасырған өледi» деген сөздi де бiлмейтiн болғаның ғой?

	Мен: Қазiр бiзде өлең, проза жазатын жастар қарасы қайтадан көбейiп келедi. Түбi сан сапаға айналуға тиiстi емес пе?

	Дауыс: Иә, оларыңды мен де байқап жүрмiн. Құр қиялдар секiлдi.

	Мен: Жоқ. Үш-төртеуiнен әбден үмiт күтуге болады. Оған сенiмiм кәмiл.

	Дауыс: Ха-ха-ха-ха! «Көп қорқытады, терең батырады», сенiң халқың айтқан аталы сөздердiң бiрi осы емес пе! Үш-төрт шыбық дауылға қарсы не iстей алмақ?

	Мен: Өзiм де бiлмеймiн...

	Дауыс: Ха-ха-ха-ха! Ал сен «Асқақ ұшсаң, абайлап қон» деген сөздi тегi кiм екенi белгiсiз шумердiкi дейсiң-ә.





II




	Дауыс: Бүкiл әлемнiң қайғысын бiр өзiң арқалағандай неге тұнжырап отырсың?

	Мен: Өзiме деген сенiмiм семiп бара жатқан секiлдi. Соңғы кезде шарасыз хал кешiп жүрмiн.

	Дауыс: Газеттiң жұмысы шаршатты дегiң келедi ғой?

	Мен: Жоқ, олай айта алмаспын. Бiрақ iшiмде себебi белгiсiз әлдебiр құлазу жүрiп жатыр. Себебiн бiле алмай далмын.

	Дауыс: Сен бiлмесең мен бiлемiн.

	Мен: Тағы да жанымды жаралағың келе ме?

	Дауыс: Жоқ. Сен бiтеу жарасың. Ал бiтеу жараның аузы ашылса ғана жазылмақ.

	Мен: Емшi болғаныңа... Қайдағы бiр бiтеу жараны айтып.

	Дауыс: Көшiм хан туралы роман жазамын деп алты алашқа жар салған сен емес пе едiң?

	Мен: Иә, мақаланың шырайын келтiру үшiн бiрде сондай бiр ойды сөз арасына қыстырып жiбергенiм бар-ды.

	Дауыс: Әне, сол сөз ыңғайы үшiн айтыла салған жар салмаң сенiң жаныңды мазалап жүр. Ендi ол өмiр бойы мазалайтын болады.

	Мен: Япырау, роман жазуға ешқандай уақытым жоғын өзiм жақсы бiлемiн ғой. Демек, ауруымның себебi бұл болуы еш мүмкiн емес.

	Дауыс: Ендеше, былай ойланып көршi. Осы күнге дейiн ауыз толтырып айта алатындай не iс тындыра алдың? Жеке шығармашылығым бар, оның темiрқазығы мынау деп бiр дүниенi айта аласың ба?

	Мен: Мен бұл туралы әрдайым ойланамын.

	Дауыс: Жауабың қандай болды?

	Мен: Рас. Қазiрге ауыз толтырып айтар ештеңе таппадым. Дауыс: Бейбағым, осыдан кейiн сен ауырмағанда кiм ауырмақ? Мен: Сен менi жұбатып отырып та жұлқылап алуға құмарсың. Айттым ғой, үлкен дүние жазамын деген ниет менiң қаперiм түгiлi, түсiме де кiрген емес.

	Дауыс: Роман болмаса, хикаят жаз. Хикаятқа да тынысың жетпесе, әңгiменiң ауайын байқап бақ. Әйтеуiр бiрнәрсе жазуға тиiстiсiң. Және оның көркем дүние болуы шарт.

	Мен: Айттым ғой, көркем дүние жазуға құлқым да, күш-қажырым да жоқ деп.

	Дауыс: Сонда Көшiм хан туралы деректердi жинап жүрген де мен емеспiн дегiң келе ме?

	Мен: Жоқ, олай айта алмаспын. Бiрақ маған Көшiм хан зеңбiрек пен мылтыққа қарсы жалаң қылышпен шапқан байырғы үндiстердiң көсемi секiлдi көрiнедi. Мұхиттың арғы жағындағы құрлықтан, бес-алты ғасырдың тереңiнен сұлбасын әрең-әрең аңғарамын. Дауыс: Мiне, мұның дұрыс емес. Сен өз тақырыбыңнан өзiң бас тартып отырсың. Дертiңнен емделгiң келмейдi. Өзiң айтқан сөздiң жаңғырығы өзiңдi қайта айналып соғып жатыр. Түбi бiр табан тiреп отырмасаң өмiр бойы соға бередi.

	Мен: Бiрақ менде ондай дүниеге отыруға мүмкiндiк жоқ қой.

	Дауыс: «Менiң достарым Ван Гог, Сезанн, анау жапон Акутагавалар» деп әңгiме айтатын сен емес пе едiң? Солар шығармашылыққа қалай уақыт тапты, қалай жүрiп-тұрды, сен де солай iсте.

	Мен: Мен қазақпын ғой, жазылмаған мiндеттерiм көп.

	Дауыс: Акутагаваның «Тозақ азабын» есiңе түсiр. Әйтпесе, кеш болады. Көрген күнiң тозақ болып қала бермек. Ал қазақпын дегенiң құр бас сауғалау ғана.

	Мен: Иә, айтуға оңай...

	Дауыс: Сен өнер адамысың. Өнер адамына моральшы болу шарт емес. Ал перiштемiн деп өзiң де айта алмассың.

	Мен: Иә, шеңберден шығуға тырысуым керек екенiн өзiм де бiлемiн. Бiрақ оған шамам келе ме?

	Дауыс: Тырысып көр... Әйтпесе мазалағаным мазалаған. Ха-ха-ха-ха! Тек ғұмыр бойы қағаз кемiрiп көзi суалған көп бейбақтың бiрi болып қалып жүрмесең болғаны... Ха-ха-ха-ха!





III




	Дауыс: Сендер ештеңе iстемей жатып мәлiмдеме жасауды үйренiп алғансыңдар. Бұл – әдебиеттi ойын қылу деген сөз. Дәл аты – қылмыс.

	Мен: Қылмысым үшiн жауап беруге әзiрмiн.

	Дауыс: Мұның да мәлiмдеме. Мәлiмдеменiң ең бiр сұмпайы, сұрқия түрi.

	Мен: Ендi не iстеуiм керек?

	Дауыс: Үнсiз еңбектенуiң шарт.

	Мен: Мен де шыбықпын ғой. Сен айтқан дауылға қарсы тұра алар ма екенмiн?

	Дауыс: Ха-ха-ха-ха!.. Акутагаваның үш жүз досындай дос менде де болады деп бәлсiнген сен емес пе едiң? Әлде тәспiңнен жаңылдың ба? Әрқайсысыңды үш жүз бәйтерек жебеп, демесе, сендердiң де ерен терек болып кетпестерiңе кiм кепiл?

	Мен: Арғы-бергi замандардан үш жүз дос табу – бұл ендi қияметтiң қияметi ғой...

	Дауыс: Айттым ғой сендердiкi құр күпiну деп. Дегенмен айтайын, дос досты табатынын да ұмытпағандарың жөн. Мұны хакiм Абай жақсы бiлген. Лермонтов арқылы Гетенi тапқан шалдың тағылымнан тәлiм алыңдар.

	Мен: Бiз де дос табуға аз тырысып жатқанымыз жоқ.

	Дауыс: Араларыңда достықты саудаға салып жүргендер де бар.

	Мен: Өз басым ондайларды бiлмейдi екенмiн.

	Дауыс: Хлебниковтың құлағын шулатқан ақын ағайындарыңның әңгiмесiн ұмытып қалдың ба? Кiм екенiн бiлмесе де, Хлебниковты аударамыз деп үшеуi бiрдей ентелей ұмтылған жоқ па?

	Мен: Жоқ. Менiң бiлуiмде екi ақын үшiншi бiр ақынға Велимир Хлебниковтың жолма-жол аудармасын жасап беруге уағдаласқан. Үшiншiсi оны өлең тiлiне түсiрiп сөйлетiп шығуға тапсырма алған көрiнедi.

	Дауыс: Сөзден сөз тудырған жасампаз Хлебниковты бард ақындармен шатастырып жүрген бейбақтардың қандай жолма-жол аударма жасауы мүмкiн? Ал Хлебниковты өмiрi түпнұсқасынан оқымаған ақын оны қалай қазақша өз деңгейiнде сөйлете алмақ? Бұл ақындық өнердiң киесiмен ойнау емес пе? Бұдан кейiн Хлебников олармен қалай дос болмақ? Өзiңдi менсiнбейтiн, көрмей жатып қалпақпен соғып аламын дейтiн астамшыл пиғылдағы жанмен сен өзiң дос бола алар ма едiң? Олар дос бола алар ма едi?

	Мен: Әрине, жоқ.

	Дауыс: Ал сенiң кейбiр замандастарың осындай әрекеттерге барып жүр. Олар осы райынан қайтпаса, ешқашан жетпiс жетi атасынан барып қосылатын Вергилий дұрыс бағыт сiлтеп, о дүниенi емiн-еркiн шарлаған Данте секiлдi ақын бола алмайды.

	Мен: Мұны бiз де бiлемiз.

	Дауыс: Ешкiмдi оқымай-ақ ақын боламыз деп жүргендер де сенiң замандастарың.

	Мен: Иә, бәрiн кiтап оқу, бiлiм жию емес, түйсiк шешедi деген бiр досым болған. Ол екеумiздiң жатақхана бөлмелерiнде талай айқысқанымыз әлi есiмде.

	Дауыс: Қазiр қалайсыңдар?

	Мен: Арамыз суып кеттi.

	Дауыс: Әлi де талай достарыңнан айырылатын боласың. Бiрақ бұған сен мұңаймауға тиiстiсiң.

	Мен: Шынымды айтсам, менi тiрi замандастарым емес, рухқа айналған достарымның маған деген көзқарасы көбiрек алаңдатады. Дауыс: Демек, сен олардың өзiңе жiтi зер сала бастағанын, сенен қандай да бiр құлшыныстарды талап ететiнiн сезiне бастағансың ғой. Бұл өте қуанышты жайт.

	Мен: Қуанатын несi бар дейсiң. Мен олардың арасында өзiмдi ылғи ергежейлi секiлдi сезiнемiн.

	Дауыс: Бұлай болуы заңдылық.

	Мен: Олар мен жазуға тиiс нәрсенiң бәрiн жазып кеткен секiлдi.

	Маған түк қалдырмағандай

	Дауыс: Сен «баласы әкесiнен қанша жас кiшi болса, соншама жас үлкен» деген қытай нақылын жақсы көрмеушi ме ең?

	Мен: Иә. Бiр кездерi әкем жарықтықпен әртүрлi тақырыптарда айтысқанда осы сөздi жиi-жиi қайталайтынмын-ды.

	Дауыс: Осы сөз дұрыс сөз. Сен бiр ғана адамнан оқып-үйренсең, оған елiктеушi болып қана шығасың. Естiген сөзiн дәл қайталап айтып беретiн тотықұстан айырмашылығың болмай қалады. Ал көптен аз-маздан алып, өзiңдiкiн түзуге талпынсаң, кiмдi қайталап жатқаныңды ешкiм тап басып айта алмақ емес. Бәрi жазған-сызғаныңның әлдекiмге елiктеу емес, өзiңнiң төл дүниең екенiне келiседi. Мiне, осылай iстесең ғана сен алыптармен өзiңнiң бойыңды һәм ойыңды теңестiре аласың. Әрқашан осылай болған және бола бередi. Мiне, осыны, мол мұрадан таңдап, талғап оқу қажеттiгiн сенiң замандастарың ұқпай жүр. Олардың әдебиеттiң ауласына кiрмей жатып, керi кетiп жатқанына да осы бiлместiктерi себеп. Олар қашанда әлем мойындаған классиктен, мейлi, ол он ғасыр бұрын өмiр сүрсiн, мейлi, ол замандас ағасы болсын, талаптанса әрдайым асырып жазуға болатынын бiлмейдi. Ал сен классиктен қанша жас кiшi болсаң, сонша жас үлкен екенiңдi, демек, мүмкiндiгiңнiң де мол екенiн ұмытпа.

	Мен: Бұл есте жүретiн кеңес екен.

	Дауыс: Сенде ой ойлаудан той тойлау көп. Әкең күнделiгiңе жазып берген белгiсiз ақынның бiр шумақ өлеңi есiңде ме?

	Мен: Қайсысы?

	Дауыс:



	Мазаласа, мазаласын ой ғажап,

	Кейбiр ойлар бола бермес бойға шақ.

	Ертедегi эллиндiктер ұлының

	Жақсы ойы үшiн бередi екен той жасап.



	Әкең осы бiр шумақты, оның салмағын сан рет санаңа құюға тырыспап па едi?

	Мен: Иә, есiме түстi.

	Дауыс: Мiне, элладалықтардың осы дәстүрi ел боламыз деген қайсы халыққа да мәңгiлiк өнеге. Қазiрге мен сенен елiң той жасауға лайық ешқандай жақсы ойдың нышанын көре алмай отырмын.

	Мен: Мұны өзiм де мойындаймын. Дегенмен сен мынаны айтшы, шын талпынса қазақ баласының Акутагава мен Гарсиа Маркестерден де артық жазуға мүмкiндiгi бар ғой?

	Дауыс: Бағанадан бергi әңгiменiң ненi дiттеп айтылғанын әлi аңғармаған екенсiң-ау. Мұндай әдебиетшi болғаныңа...

	Ха-ха-ха-ха!..

	2006 жыл.





ҮШ ОҚИҒА


	(әртүрлi тақырыпқа еркiн вариациялар)



	Менi қызықтыратын оқиғалар саны үшеу-ақ. Бiрақ әр дәуiрге, ортаға байланысты олар жаңаша қайталанып отырады. Және осы үш оқиғадан шексiз оқиғалар тiзбегiн шығаруға болатын сияқты. Олардың БIРIНШIСI тарихшыға, мемлекет қайраткерiне, әдебиетшiге, пәлсапашыға, жауынгерге, психологқа, бәрiмiзге айтары бар оқиға. Немiс мәдениеттанушысы О.Шпенглер «Еуропа ымырты» кiтабында Антоний мен Клеопатра махаббатына жаңаша қарауды ұсынады. Әйгiлi мәдениеттанушы ойынының түйiнi – Антоний Римдi Мысырға жығып бергiсi келген жоқ, керiсiнше, бар арман-мұраты азып-тозудың сәл-ақ алдындағы Рим орталығын Мысырға көшiру арқылы оны сақтап қалу едi дегенге саяды. Бiз бұл арада атақты Шекспир қаламынан шыққан трагедияның мазмұнын жоққа шығармаймыз. Дегенмен өз көзқарасын дәлелдеу үшiн қолданылатын Шпенглер деректерi мен дәлелдерi көкейге қонымды-ақ. Дәл осы тұста «Клеопатра өз елiнiң тәуелсiздiгiн сақтап қалу үшiн Антонийдiң құшағына амалсыз құламады ма екен» деген сауал көтерсек ше?

	Әңгiме бұл арада үш мәселе – ер адамның әйелге махаббаты, мемлекет қайраткерiнiң Отан алдындағы борышына жауапкершiлiгi, жауынгердiң семсерiне адалдығы туралы болып отыр. Ақын-жазушылар өз шығармаларына махаббатты өзек қып, өзге екi мәселе тасада қалса, жаужүрек жауынгерлер Антонийдiң қолбасшылығынан үлгi алып, алғашқы екi жағдай тағы да ұмыт қалмақ. Ал, үшiншi мәселе өз кезегiнде міндетті түрде мемлекет қайраткерлерiнiң еншiсiне тиедi. Әйтсе де олар Антонийдi Отан алдындағы борышына адал ақынжанды жауынгер ретiнде ақтап ала алар ма екен?! «Болашақ өткеннен бастау алады. Нақты өмiрдегi болмаса да өткен өмiр, тарихтағы шындықты қалпына келтiруге тырысу керек-ақ. Ол үшiн ақын-жазушы жауынгердiң, жауынгер ақын-жазушының, ал мемлекет қайраткерi сатқын ретiнде ұрпақтар қарғысына қалмас үшiн осы екеуiнiң де жандүниесiне үңiлiп отырсын». Оқиға осы ойды емеурiнмен айтады.

	Белгiлi бiр уақыттан кейiн iшiнде зиялы қауым өкiлi бар осы ОҚИҒА басқа табиғи ортада өзгешелеу дамытылады. Ол осы оқиғада жоғарыдағы үш қасиет – еркектiң әйелге сүйiспеншiлiгi, жауынгердiң семсерiне адалдығы, мемлекет қайраткерiнiң халық алдындағы жауапкершiлiгi – бiр ғана адам – зиялы қауым өкiлiнiң басында тоғысуы мүмкiндiгiн толық дәлелдеп бермек. Төменде тәпсiрленбек оқиға бағзы ғұндар және Қытай шекарасында өтедi...

	Қылышы қайқы, қаны қызба ғұндармен шекарада уақытша болса да бейбiт, мамыражай өмiр орнатқысы келген Қытай императоры жаугер көршiсiне қызын ұзатады.

	... Қыз жасауының iшiнде әтек ғалым да бар болатын. Ол Отанын сүйетiн. Бар жиған-терген бiлiмiн соның жолына арнамақ едi. Кiм бiледi, ол сарайға кiрiп-шығып жүргенде балғын ханшаға көзi түсiп, ғашық та болған шығар. Ендi, мiне, бөтен елге аттанып барады...

	Шекарадағы бейбiт өмiр қайта бұзылып, оқтын-оқтын ғұн жауынгерiнiң қылышы Қытай деревняларының үстiнде жарқылдай бастады. Қытай императоры құдасының бұл әрекетiн түсiнбекке ғұн ордасына елшi жiберген...

	Ғұн ордасы. Таңертең келген елшiлер түске дейiн қабылдауға кiре алмай шыжыған күн астында қаңтарылып тұрып қалды. Түс ауа кiргендей болып едi, беттерiн баса сыртқа қайта шықты. Бұлар тарту-таралғыға алып келен жiбек шапанды жыртып, күрiш палауды төңкерiп тастаған әлгi бiр өздерiне ұқсас әтек ғалым ғұндардың жаңа патшасының оң қолы болып алыпты. Сөз түсiнер түрi жоқ. Қолынан келсе бұларды тiрiдей жерге көмбек ниетi бар...

	Орда маңы толған ғұндар екен. Шамасы, сарайда не болып жатқанын бiлмек болса керек. Сыртқа елшiлер соңын ала шыққан әтек ғалым қытай мен ғұннан бiр-бiрден жiгiт алдыртты. Жас қаһан үнсiз бақылап тұр.

	– Жегенiң не?

	– Бағланның етi,– деп ғұн жiгiтi гүр ете қалды.

	– Сенiң жегенiң не?

	– Күрiш палау.

	Қытай жiгiт лыпып тұр. Жүзi де, дене бiтiмi де жұқалтау.

	– Жүрiңдер.

	Әтек қытай екеуiн тау етегiнен бұрқылдап шығып жатқан бұлақ суына байлауға бұйрық бердi...

	Сосын екi жақтан тағы да бiр-бiр жiгiт алдыртты.

	– Ана шеңгелдiң арғы жағында жалғыз ағаш бар. Түбiнде екi жебе жатыр. Бұрын жеткенiң қызыл жебенi, кейiн жеткенiң сұр жебенi алып келесiңдер. Ал, жүгiрiңдер.

	Екi жiгiт жүгiре жөнелдi. Қытайлық алғашқы ұмтылыста-ақ ғұн жiгiтiн артқа тастай берген...

	Нәтижеде қытай жiгiтi бiрiншi келдi. Өзi мәз. Үстiндегi жiбек шапанының дал-дұл болғанына қарайтын түрi жоқ.

	– Ғұндар, қараңдар, кiмнiң киiмi мықты? Әтек қытайдың даусы саңқ ете қалды.

	– Ғұндардiкi!

	Өзiнiң бекер мәз болғанын қытай жiгiтi ендi сезген сияқты. Қарсыласының үстiне қарап едi, терi күртесi сап-сау. Қалып қойғанына өкiнiп тұрған iспеттi едi, әтек қытайдың ненi мақсат қылғанын ендi түсiнгендей ғұн жiгiтi жылы жымиды...

	Бұдан кейiн бұлақтағы екеу ортаға алдырған. Қытайлықта бетiне адам қарар түр жоқ. Тiсi тiсiне тимей сақылдайды. Ғұн жiгiтi болса тiстенiп алған.

	– Ғұндар, кiмнiң тамағы мықты?

	Әтек қытай тағы да саңқ ете қалды. Бейнебiр көсемi тастаған ұранға қосылғандай ғұндар дауысы жазық даланы тағы жаңғырықтырды.

	– Ғұндардiкi!

	Жас қаһан кеңесшi қытайға жымия қарады. Түрiнен кесiмдi сөзiңдi айт деген сыңайы байқалады.

	– Ғұндар, қытай бiздi жiбек шапан, күрiш палауымен алдамақ. Басымызды боза боп айналдырып, құрт болып буынымызға түспек. Бiзсiз күндерiң қараң дегендi айтпақ. Жiбек шапанға етiмiз, палауға асқазанымыз үйренбей тұрғанда бiз қайсар ек, қаһарлы едiк. Өзiмiзде бардың бағасын бiлсек, өзгенiкi таңсық емес екендiгiн ендi байқаған шығарсыңдар. Рухтарыңды көтерiңдер, ғұндар! Қытайға Тәңiрiсiн тағы бiр есiне түсiрер шақ жеттi. Ендiгi тартысты қылыштың жүзi, бiлектiң күшi, жүректiң түктiлiгi шешсiн. Хур-ә!..

	Жас қаһан қынабынан қылышын суырған...

	Қытай жылнамалары осы оқиғадан кейiн шекарада қанды шайқастар қайта басталғандығын жазады...

	Зиялының бiлiгi мен парасатын аяққа таптаған Қытай мен императоры осылайша өз қателiктерiнiң құрбаны болып едi...

	Кiм бiледi, ғұндарды айдап салу арқылы қытай ғалымы өз елiнiң ойсыз, санасыз әкiмдерiн жазалағысы келдi ме екен? Оқиғаның осындай бағыт алуына, бәлкiм, әтек еркек пен сұлу ханша арасындағы жауапсыз махаббат та өз әсерiн тигiзген болар... Әйтсе де әтек қытайдың сатқындығы отансүйгiштiк қасиеттен басталғандығын ешкiм де жоққа шығара алмайды.

	Азияның алаулы түндерi бұндай оқиғаның қаншасын бастан кештi екен, ол жағы тек тiлсiз тарихқа ғана белгiлi. Жауынгер, елбасы, зиялы қауым өкiлi жайлы сыр шертетiн мазмұны өзара ұқсас екi оқиға, мiне, осындай.

	Бұлардың түпнұсқасы қайсысы екенiн тап басып айту қиын.

	ЕКIНШI ОҚИҒА өткен ғасырдың тоқсаныншы жылдары Америка Құрама Штаттарында өтедi...

	Әдебиетке ынта-шынтысымен ден қойған жас жiгiт кiтапханадан келе жатыр. Бар ойы сүйген қызына өзiнiң қаламақымен де күн көре алатындығын, тiптi, жолы болса байып кетуi де мүмкiн екендiгiн дәлелдеу.

	Кiтапханадан Елена Блаватскаяның «Құпия доктринасы» мен Герберт Сперсердiң пәлсафа кiтабын алған. Кереуетiне қисайып жатып Блаватскаяға үңiлiп едi, түсiнбедi. Быжыған термин сөздер. Бiлiмге ынтық жiгiт, әзiрге бұл маған қол емес деп шештi. Спенсердi парақтап едi, ұғынықты екен, соны оқуға кiрiстi...

	Бұл жiгiт уақыт өте келе әлемдегi ең мәшһүр жазушылардың бiрiне айналады. Осы аралықта сүйген сұлуымен аралары да суысып үлгерген. Сүйгенiнен айрылғанымен армандаған байлығына қолы жетiп едi, бiрақ материалдық байлық анау айтқан жан рахатын сыйламады.

	Ақыр соңы өз ортамнан суырылып, тектiлер қауымына мүше болам деген ой да жай нәрсе болып шықты. Үлкен сарай, көрiктi бөлмелерде тұрғанымен рухани деңгейi жағынан сол ақсүйексымақтарың да мұның ар жақ бер жағы екен.

	Жiгiт өзiн өзi өлтiредi. Оқиға Джек Лондонның «Мартин Иден» романы және Ирвинг Стоунның осы жазушы жайлы «Толқын жалына жармасқан жазушы» атты кiтабында баяндалады. Осыған ұқсас оқиға ХХ ғасырдың 90-шы жылдары Қазақстанда да көрiнiс бередi. Оқиға бастауы жоғарыдағыдай. Дегенмен, жiгiт Спенсер емес, керiсiнше Блаватскаяның кiтабына ден қояды. Ол әзiр де арамызда. Әдебиет майданында еңбектенiп жүр. Болашақтан үмiтiн үзген жоқ, сүйген аруымен аралары да суыса қоймаған. Қоғамнан да түңiлмеген. Ол Блаватскаяның кiтабы өзiн түңiлуден аман алып қалады деп ойлайды. Оған және шексiз сенедi де. Жiгiт өмiрi қалай сабақталатынын уақыт көрсете жатар, бұл жағы бiзге белгiсiз. Бұл арада сөз оқиға ұқсастығы емес, кiтап жөнiнде болып отыр. Бәлкiм, ұлы мұраттарға iшкi дайындық жөнiнде...

	Бiз баяндайтын ҮШIНШI ОҚИҒА адам мен адам қарым-қатынасы жайлы. Бұл оқиғаның бiр нұсқасы «Iзгi хабарда» әңгiме болады. Иса мәсiх сахабаларына «Iш терiңнен бiр адам менi сатады» деген сөздi жиi-жиi айтатын болса керек. Сөздi айтқанда жанары әрдайым кариоттық Иудаға қадалады екен. Шынында да солай болып шығады.

	Тарихта Иуда Исаны қанша сөлкебайға сатқандығы жайлы нақты дерек жоқ, әйтеуiр, фарисейлерге ұстап бергенi анық. Мәселе бұл арада Исаның көрiпкелдiгi емес, өзiн сатқан адамды бiле отырып, пайғамбар басымен сол адамды күнәлi әрекеттен аман алып қалмағандығы хақында. Мәселеге осы қырынан келген аргентин жазушысы Хорхе Луис Борхес «Шын мәнiндегi пайғамбар Иуда болса керек. Өйткенi бүкiл адамзат күнәсiн арқалап тозаққа түскен сол» деген пiкiр түйедi. Әдебиетте осы оқиға желiсiмен жазылған әңгiме көп. Орыс жазушысы Леонид Андреевте өзi жасаған күнә ауыртпалығына шыдай алмаған Иуда жардан құлап өледi. Ал бала кезiмде дуалы ауыз қариялардан естiген әңгiмеде айқышқа керiлген Иса емес, Иуда болып шығатын. Ол кiсiлер бұл кезде Иса мәсiх Құдай-әкесiнiң қасында, жұмақта жүр едi деп баяндар-ды. Христианның құдай деп табынып жүргенi сайтан тiлiне ерген күнәһар, сондықтан дiнi дiн емес дегендi қоса айтатын. Әйтсе де, бұл жерде мәселе христиан дiнiнiң дұрыс-бұрыстығыда емес, таза адами мiнез-құлық, әлдекiмдердiң (тiптi рухани бай адамдардың) өз ойлаған мақсатына жету үшiн ең жақын жандарын да аямайтындығы жайлы болып отыр.

	Иуда сатқындығы үшiн тозаққа түстi, әлде Исаның азабын көтерiп алғандығы үшiн жұмаққа кеттi, бұл жағын анықтау теологтардың жұмысы. Сөз Исаның Иуда жан-дүниесiн өз дегенiне көндiре бiлгендiгiнде. Бәлкiм, ол шынымен-ақ дарынды көзбояушы болған болар. Ендi Иуданы жайына қалдырып, осы ыңғайлас тағы бiр оқиғаға тоқталайық. Орыс ақыны Анна Ахматова күйеуi Николай Гумилев жайлы естелiгiнде мынадай жайтты баяндайды: «Жас кезiмде қорқынышты түс көрдiм. Иесi кiм екенi белгiсiз әлдебiр дауыс: «Фауст болған емес. Бәрi Маргаританың ойдан шығарғаны, Мефистофель (Iбiлiс) ғана бар..» деп сыбырлады. Осы түстi кейiн Николай Степановичке айтып бердiм. Ол түс әсерiмен әйел кiнәсiнен қаза табатын еркек жайлы керемет баллада жазды...»

	Былай қарағанда қарапайым оқиға. Бойжеткен түс көредi. Түстi күндердiң күнiнде күйеуiне айтады. Ол болса түстi өлеңге айналдырады. Шынында осылай ма?

	Ерлi-зайыпты екi ақынның кейiнгi өмiрiне үңiлсек, осы түс олардың тағдырына қаншалықты трагедиялық бетбұрыс жасағандығын аңғаруға болатын сияқты. Бұл жерде тағы да жеке адам, шығармашылық адамының өз МЕНI, бәлкiм, тәкаппар менмендiгi бой көтередi. «Ешқандай кiнәң жоқ. Керiсiнше, маған құдайға сенiп, Россияны сүюдi үйреттiң». Бұл кейiнiрек, Анна Ахматова кешiрiм сұрағанда берген Николай Гумилевтiң жауабы.

	Бұл жерде бiз адам өмiрiне жасырын әсер ететiн мистикалық астар туралы сөз қылып отырмыз. Өйткенi Маргарита iспеттi Анна Ахматова да өзiнiң ғажайып қиял әлемiн жасағысы келген. Өмiрдегi шын Фауст оған керек емес-тi. Бұған Ахматова әлемiмен танысу үшiн бiр кездерi кiтап кезегiне тұрған мыңдаған оқырман куә бола алады. Өз кезегiнде Фауст-Гумилев те шығармашылық қуаты жағынан Маргарита-Ахматовадан әлсiз болмай шықты. Сенбесеңiз кiтап дүкенiне көз салыңыз. Тiптi, Николай Гумилевтiң өзiнiң қанша жаста қайтыс болғандығын болжағаны да қызық. Төңкерiлiп түскен тылсым цифрлар тарихын ақын тағдырына үңiлген әрбiр жан оның өмiрi жайлы кiтаптардан танысып бiле алады.

	Анна Ахматова түс жайлы әңгiменi бар болғаны Гумилев шығармашылығының психологиясын түсiндiру үшiн ғана айтатын секiлдi. Дегенмен Гумилев тағдырының аянышты аяқталуына өзiнiң де себепкер болғандығын ақын әйел ешқашан жасырған емес. Ол түс жоғарыдағы «Еш кiнәң жоқ. Керiсiнше, сен маған Құдайға сенiп, Россияны сүюдi үйреттiң» деген тәкаппар жауаппенен аяқталады. Бұл Ахматова түйсiгiндегi бұған қарсы бағытталған Мефистофель-сайтанға берiлген жауап едi.

	Бiз тарихта әртүрлi нұсқалары бар үш оқиғаны баяндадық. Оның бiрiншiсi әрқилы жағдайдағы жеке адамның азаматтық позициясы, екiншiсi iшкi рухани дайындық, үшiншiсi жеке адамдар қарым-қатынасында, олардың тағдырына байланысты рухани, шығармашылық МЕН-нiң атқаратын ролi туралы. Үшiншi оқиғаға қоса кетер тағы бiр анықтама, түс те шығармашылықтың әлi бiз жұмбағына үңiле қоймаған (бәлкiм мистикалық) түрi болып табылатындығы.

	* * *

	Ендi осы үш оқиғаны неге таңдап алдық деген мәселеге келейiк. Бiрден айтайық, ұсынып отырған дүние әдеби шығарма жазудың жаңа үлгiсi немесе тарихи эссе емес.

	Шүкiр, қазақ халқының тарихы бай, жазба әдебиетi де қалыптасқан. Жазушы мен тарих, Кеше мен бүгiнгi ұрпақ арасында жақсы байланыс бар. Бүгiнгi қазақ әлем тарихынан хабары бар сауатты бiлiктi оқырман. Ол тарихи шығармадағы жазушы қиялымен бұрмаланған сәттi тап басып айта алады. Бес қаруы сай мұндай оқырманмен жұмбақ ойын ойнау кiм-кiмге де қауiптi болар едi.

	Сондықтан бiз жоғарыда байқалатын оқиғаларды саралағанда тарихқа, жеке адам тағдырына барынша объективтi қарауға, оқиғаның психологиялық өрбу жолын зерделеу арқылы тәуелсiз елiмiздiң бүгiнгi iшкi проблемаларымен үндесетiн, ұқсас жерлерiне оқырман назары ауардай қою реңк беруге тырыстық.

	Астананы Алматыдан Ақмолаға көшiруде Елбасы Нұрсұлтан Назарбаев қандай негiздерге сүйендi, зиялы қауымымыздың халi бүгiнгiдей жыларман халде қала берсе, соңы қандай зардаптарға соқтыруы мүкiн, жалпы отансүйгiштiк қасиет дегенiмiз не, жеке адамнан ол талап ететiн құрбандық – осының бәрi бiздi де, оқырманды да толғандырып жүрген мәселелер болса керек.

	Кино, өнер, әдебиет туындысының, жалпы шығармашылықтың жеке адам психологиясына әсерiн анықтау, Батыс мәдениетi мен өркениетiнiң басқыншылық әрекетiнен қорғану тетiктерiн табу да бүгiнгi күнi ұлтымыздың алдында тұрған өзектi проблема. Ненi оқып, ненi оқымауымыз керек? Басты сұрақ осы. Ұлттық идеологиямызды қалыптастырар тұста қазақ халқының тұтастығына керi әсер етер жолдардан барынша сақтануға тиiспiз.

	Қазақ оқырманы адамзат тарихында әр кездерi көш бастаған грек-рим, француз, орыс, Латын Америкасы әдебиеттерiн жақсы бiледi. Ал осындай алдыңғы қатарлы әдебиет дәрежесiне көтерiлуi үшiн әдебиетiмiзге қажеттi шеберлiк әдiс-тәсiлдерi қандай, ғажайып шығармашылық тағдырлар қалай жасалады? Бұлар да оқырман көкейiнде жүрген сауалдар екендiгiне бiз сенiмдiмiз.

	Бiз елiмiздiң ертеңiн анықтайтын осы сауалдарға тарихта болған оқиғалардың көзiмен қарап, жауап беруге талпындық. Ары-берiден соң шынайы тарихты жазуға тырысудың өзi де сауабы бар әрекет қой. Ең бастысы, тарихта болған қателiктерге ұрынбасақ екен.

	Оқиғалар бiзге осыны ескертедi.

	1998 жыл.





«МЫҢ БIР ТҮННIҢ» ҚОС ТҮНI, ЕКI ЖАЗУШЫ ЖӘНЕ БIЗ




	Жора-жолдастарымның үйiне бас сұққанда, егер бар болса, алдымен сөредегi кiтаптарына көз салуға тырысамын. Араларында бұрыннан бiлетiндерiм кездесiп қалса, кәдiмгiдей қуанып қалатыным бар. Олар кейде кездеседi, кейде кездеспейдi. Көбiнесе ұшыраспайды десем де болады. Ал өзiм iштей ондай үйлерге бiр бөтендiгiм, жаттығым барлығын аңғарамын. Бұл менде бiраздан берi қалыптасқан дағды. Қысқасы, өзiмдi өзiм «кiтабына қарап кiсiсiн таны» деген ұғыммен өмiр сүретiн секiлдi сезiнемiн. Әрине, бұл мен оқығанды басқалар да оқуы керек деген өзiмшiлдiктен болмауы тиiс. Шамасы, ортақтастырар көңiл-күйдi iздеуден туындайтын болар. Дегенмен бiр байқағанымды айтуым қажет қой деймiн. Ол – менiң құрбы-құрдастарымның ертегi оқымайтындығы. Сөзiме дәлел ретiнде Қалмақан Әбдiқадыров немесе Қалтай Мұхамеджанов аудармасындағы «Мың бiр түндi» Алматыдағы талапкер ақын-жазушы замандастарымның бiрде-бiрiнiң үйiнен ұшыратпағанымды айтсам да жеткiлiктi шығар. Рас, қазiр ертегi оқып ой көркейтетiн заман ба? Дегенмен...

	Былтыр Қазақстанға португал жазушысы Пауло Коэльо келдi. Бiр байқағаным, бiзде де оқырманы көп екен. Алматының әлдебiр зәулiм сарайларының бiрiнде осы қаламгермен кездесу өттi. Кездесу деген аты болмаса, көпшiлiк сүйiктi жазушысының қолтаңбасын алуға екi-үш көш жер кезекке тұрған ұлылықты дәрiптеу рәсiмi болды. Мынадай қошеметтi қазақтың анау-мынау жазушысы көрсе, шаттанудан жүрегi жарылып кетер едi. Шын айтамын. Ал Коэльо мұндайға бой үйретiп алған секiлдi. Өйткенi, ол үшiн Қазақстан дарынын мойындатқан ендiгi көп мемлекеттердiң бiрi ғана емес пе?!

	Иә, осы Коэльо жайлы, оның кәлласында Қазақстанға келу туралы қиял оянудан көп-көп бұрын, бiз де естiгемiз-дi. Өзiмнiң белгiлi һәм әбден мойындайтын ағаларымның бiрiнен «әлем жазушыларынан кiмдердi оқу керек?» деп кеңес сұрағанымда осы Коэльоны атаған. Ағам «әлемдегi соңғы ең модный жазушы осы» дедi. «Модный» екендiгiне жаңағы қолтаңба үлестiрiлген кездесуде көзiм тағы анық жеттi. Бiрақ ол кездесуге дейiн Коэльоның бiраз кiтабын мен де ақтарыстырып үлгерген болатынмын. Танысуды «Ақ сарбаздың кiтабы» дейтiн туындысынан бастаудың сәтi түскен. Ақиқатымды айтайын, көңiлiмнен шықпады. Өйткенi, шамамен осы аттас бiр бестселлердi 90-жылдардың басында қайсыбiр қазақ ағамның жазғанын жақсы бiлетiнмiн. Ол дүниенiң көлемi осы дүниеге шамалас болғанымен қамтитын ауқымы кең-дi. Кiтап адамның әркiм болып өмiрге қайта-қайта келе беретiндiгi туралы едi. (Қысқасы – буддизм). Ал жаңағы қазақ ағам өмiрге ылғи да тарихт ан есiмi белгiлi айтулы тұлға болып келiп отырған. Олардың қатарында эллиндiк Грекиядан бастап бүгiнгi Ресейге дейiнгi көптеген даңқтыларды атауға болады. Ағамның өзi болса осы туылысында адамзат баласын ақырзаманның алапатынан арашалаушы ақ сарбаздың нақ өзi болып дүниеге келген. Қысқасынан қайырсақ қазақ терминаторы. Анығын айтсам, ол кезде бұл кiтапқа да көп таң қала қоймағам. Өйткенi, алдында Будданың тiршiлiкке қайта-қайта келгiштей бергендiгiнiң себептерi туралы (рух әлде сана эволюциясы деймiз бе) «житақ» деп аталатын кiтапшамен танысқаным бар-ды. Ондағы Будданың құлаш сiлтесiнiң өзi менiң қазақ ағамдiкiнiң қасында сәбидiң тарихқа емес, тәттiге құмартқанындай ғана едi. Коэльоны оқуға кеңес берген ағама осыны айтқам. Ағам да саспады, «ең мықты дүниесi «Алхимик» көрiнедi, соны оқы» дедi. Роман деген аты болмаса, заты кiшкентай ғана кiтапша екен, мұқабасы жұқалтаң арзан бiреуiн алып бiр түнде оны да сүзiп шықтым. Бiрақ оқыған сайын есiме өзiме бұрыннан таныс бағзы бiр сюжет түсе бергендей болды. Иә, таныс. Бiрақ жобасы жадымда бiршама бұлыңғыр тарта бастаған. Тiптi қайта ақтаруға шамам жетпей қалса, санамның бiр бұрышында мәңгiге қалып қоятындай кейiпте. Әйтеуiр алдымен түйсiнгенiм – Коэльоның мына дүниесi ұрлықы дүние екендiгiн аңғарғаным болды.

	Кейде ойлаймын, әдебиетшi болмағанда детектив болар едiм деп (әкемнiң айтқанын iстемедiм ғой). Әйтеуiр бiр күдiктенген жерiме қатты шүйiлетiнiм бар. Кейде ондай шүйiлуiм ай, жылдарға созылып кетедi. «Жүргенге жөргем iлiнедi» дегендей, оларым кейде нәтиже де берiп жатады. Бұл жолы да солай болды. Күмәнiмнiң айдай ақиқат екенiне алдымен көзiмдi жеткiзген айналайын Борхестiң өзi едi. Осы автордың «Жалған жәйттардың жалпы тарихы» (Хорхе Луис Борхес, «Всеобщая история подлогов», Санкт-Петербург, 2004) жинағын ақтарыстырып отырғанда «Екi түс көрушiнiң тарихы» атты әңгiмесiне көзiм түсе кеткенi. Көлемi шап-шағын, бiр беттен асар-аспас қана. Бiрақ Коэльоның романының қаңқасы осы бiр бетте жатыр едi. «Араб тарихшысы әл-Исхаки баяндайды» деп басталатын әңгiменiң жалпы желiсi мынадай: Бағзы бiр заманда әлдебiр каирлiк тұт ағашы түбiнде ұйықтап жатып түс көредi. Түсiнде аузынан алтын төгiлген бiр адам:

	«Сенiң бақытың парсылар елiнде, Исфағанда, бақытыңды iздеп сол елге сапар шек»,– дейдi. Осы түске кәдiмгiдей ұйыған араб бар жиған-тергенiн сатып, дүние қылып, бiршама қаржымен көп кешiкпей Исфағанға жүрiп кетедi. Арып-ашып ақыры мұнда да жетедi-ау. Бiр мешiттiң ауласына түнемелге тоқтағаны сол едi, мешiтке көршi үйге дәл осы кезде ұрылар түсiп, айқай-шу көтерiлгенде тәртiп сақшыларының қолына түскен жалғыз бейбақ бiздiң түске сенгiш арабымыз болып қалады. Аяусыз қатты ұрып-соққаннан екi күн есiнен танған байғұсты үшiншi күнi қарауыл бастығының алдына әкелiп, сұрақ-жауап басталғанда бұл шынын айтады. Кiнәсiздiгiн, барлығына себепшi түсi екендiгiн айтып жылайды. Сонда қарауыл бастығы қарқылдап күледi. «Дәл осындай түстi мен бiр емес, үш рет көрдiм. Онда маған әлдекiм, керiсiнше, Каирге бар, онда ортасында субұрқағы бар бақтан сәл шеткерiректе тұт ағашы тұр. Соның түбiн қазсаң мол байлық табасың деген-дi. Мен бармай қойдым. «Түс түлкiнiң боғы» деген. Сенiң таяқ жеп отырысың мынау. Мә, аз-маз ақша. Аман-сау тұрғаныңда елiңе қайқай»,– дейдi. Араб аман қалғанына шүкiршiлiк етiп керi зытып берген. Келе сала баяғы өзi саясында жатып түс көрген тұт ағашының түбiн қазған. Өйткенi қарауыл бастығының түсiнде көргенi дәл осы ағашқа сай келедi. Белден қазып қалып едi – о, ғаламат, бiр сандық алтынның шыға келгенi! Осылайша, түске сенгiш араб байлыққа, бақытқа кенеледi.

	Ұзын-ырғасы осындай. Ал осы оқиға, айттық қой, Коэльода романға айналып кеткен. Мұнда қой бағып жүрген испан баласы түсiнiң жол көрсетуiмен Мысырға аттанады. Жолсапар жазбаларын қоспасаңыз, қалғаны тұп-тура жаңағы әңгiмедегiдей. Яғни, Коэльо бұл сюжеттi Борхестен жымқырған, бiрақ өңдегенде ол ұрлығының жымы бiлiнбей кеткен. Менiң түйсiгiм осы жерде «жоқ, Борхестiң өзi де бұл сюжеттi басқа бiреуден ұрлаған болса ше?» деген сауал тастаған. Сосын Борхестiң өзi де әңгiменi айтушы өмiрде болған-болмағаны белгiсiз әл-Исхаки деген бiреу деп отырған жоқ па? Бiрақ Борхестiң оқырмандары бұл жазушының әркiмде бар сюжеттердi өз керегiне қарай еркiн пайдаланатындығын жақсы бiледi. Ол тiптi ойдан авторлар ойлап шығаруға да бейiм. Борхес мұраларында тiптi ешқашан жазылмаған кiтаптар да дерек көзi ретiнде пайдаланылды деген сiлтемелер кездесiп қалады. Әлем оқырмандарының Борхестi әдебиет таңғажайыпшысы дейтiндiгi оның осындай айтып болмайтын тәсiлдерге құмарлығынан болуы бек мүмкiн. Қысқасы, бiр жұмбақты шешу үшiн тағы да бiр жұмбақ қолдан тудырылады.

	Айтып айтпай не керек, Борхестiң бұл әңгiмесiнiң жұмбағы арабтың атақты «Мың бiр түнi», Шаһаризаданың 351-352 түндерi айтатын әңгiмесiнде жатыр екен. Борхес мұрасын зерттеушiлер шаршамай, талмай мұны да анықтаған ғой. Сосын кiтаптың соңына қосымша ретiнде берген.

	Мiне, «Мың бiр түннен» Борхес, Борхестен Коэльо алып дамытып (әлде «Мың бiр түннiң» өзiнен алды ма?), атақты «Алхимикке» айналдырған екi түннiң әңгiмесi осындай. Екi түннiң әңгiмесi Коэльоны әлемге әйгiлi еттi. Ол қазiр әлемдегi ең бай жазушылардың да бiрi. Бiреудiң түсiн сатып алып бақытын тапқан кәдуiлгi ертегi кейiпкерi.

	«Қайран Шығыс,– деймiн iшiмнен. – Өзiңнен алғанды өзiңе қайтадан өңiн айналдырып әкеп сатып, қаншама еуропалық, америкалық байиды. Ал сен өзiң алтынның үстiнде отырып олардың құмнан жасалған жасанды алтынына құмарта көз қадайсың. Ерiгiңнен айырылсаң, артынан ерiп кетуге даярсың. Мұндай халде тағы да қанша жыл, «ғасыр өткiзер екенсiң?».. Сосын өзiме кездейсоқ қойып алған сауалыма өзiм жауап таппай қиналамын.

	Ал менiң құрбы-құрдастарымның ертегi оқығысы келмейдi. Әлде Борхес пен Коэльо ақымақ та, бiз ақылдымыз ба? Ақылды болсақ, Коэльоның қолтаңбасын алуға ұзақтан-ұзақ шұбырма кезекке тұрмас едiк қой.

	Бұл туралы «Мың бiр түнде» не бар екен, қарап көрейiншi...

	2005 жыл.





ҚАЗАҚ ЖАЗУШЫСЫ НОБЕЛЬ СЫЙЛЫҒЫН ҚАШАН АЛАДЫ?




	Бiрде Францияның ұлы әдебиетiнiң тарихында адам күлерлiк һәм қынжынарлықтай оқиға болыпты. Поштаға маңдайшасында «Au plus grand poete de France» – «Францияның ең ұлы ақынына» деген жазуы бар хат келiп түспей ме? Поштадағылар хатты атақты «Аласталғандардың» авторы Виктор Гюгоға жөнелтедi. Қайран тектiлiк, Гюго хатты ашпастан Альфред де Мюссеге, Мюссе өз кезегiнде сырбаздық танытып Ламартиннiң үйiне жiберткiзедi. Ламартин де өзiн ұлы ақын санамаған ба, хат ақыры айналып Гюгоның өзiн тапқанда, конверттi амалсыз ашуға мәжбүр болған әйгiлi романтиктiң таңқалғанын көрсеңiз. Сөйтсе хат бiр белгiлi газеттiң жексенбiлiк нөмiрiне ұйқаспен жазылған фельетондары жарияланып жүретiн өлеңшiге арналған екен. Талғамға талас жоқ деген рас болса керек. Уақытында париждiк әдеби ортада бiраз күлкi тудырған оқиға осындай.

	Бiз бұл мысалды не үшiн келтiрiп отырмыз? Әрине, көпшiлiк дауысқа салсақ, Нобель сыйлығын алуға лайық қазақ жазушыларының тiзiмi кемi жиырмадан асып жығылатындығын аңғарту үшiн. Олардың қатарында қызық-шыжық газеттердiң ортақол жазғыштарының есiмдерi кездесiп қалып жатса және күлмеңiз. Көпшiлiк Бальзак пен Гюголардан гөрi соларды жақсы бiледi. Жоғарыдағы оқиға поляк жазушысы Ян Парандовскийдiң «Сөз алхимиясы» атты кiтабынан алынғанын айта отырып, осы кiтаптан тақы бiр дерек келтiре кетсек. Бiздiң әдетте жүз жылдық, он жылдық әдебиеттi қорытындылап жататынымыз бар емес пе. Бұл үрдiс әдебиетi дамыған барлық елдерге жат емес көрiнедi. Сондай сауалнаманың бiрiн, әдебиеттiң жиырма ғасырын қорытындылауды «Britan Today» – «Бүгiнгi Ұлыбритания» журналы да өткiзiптi. Сонда оқырмандарға бiздiң дәуiрiмiздiң басынан бергi қырық үздiк әдеби туындыны атаңыз деген өтiнiшi бар анкетаға әлемнiң төрт тарапынан келген жауаптар нәтижесi төмендегiдей болып шыққан: бiрiншi орынды «Дон Кихот», екiншi орынды «Соғыс және бейбiтшiлiк» иемденсе, «Гулливердiң саяхаты» мен «Аласталғандар» өзара жетiншi орынды бөлiскен. «Бовари ханым» он бiр, «Кандид» он жетiншi боп орын тепсе, үздiк қырықтықты Дюманың «Үш нояны» түйiндеген. Ал Бальзак пен Стендальға бұл төрт ондықтың соңынан болса да орын тимеген.

	Әдебиеттiң Прометейi атанған Бальзактың тағдыры осылай шешiлiп жатқанда, басқаға не жорық дегiң келгенмен, сөз өнерiнiң Олимпiн жаулағысы келетiндердiң адамзат барда бәрiбiр бола беретiндiгi және аян. Қазақ жазушысы Нобель сыйлығын қашан алады деп сауал тастайтынымыз да сондықтан. Тура бiр Нобель сыйлығын алғандардың барлығын оқып тастағандай шiренетiнiмiз және бар. Жер бетiнде бес миллиардтай халық, жүздеген мемлекет, мыңдаған тiл бар екендiгi, олардың барлығының жақсылы-жаманды өз әдебиетi барлығы есiмiзге де кiрiп шықпайды. Бiр сәтке он миллион қазақтың он бес миллион тұрғыны бар Қытайдың Шанхай секiлдi қаласын да толтыра алмайтындығын ұмытамыз. Қарап отырсақ, бiр ғана Шанхайдың өзi Нобель сыйлығын бiзбен бiрдей армандауға қақылы екен-ау деген ой басымызға да келмейдi. Көбiмiздiң Батыс әдебиетiн аз-маз бiлгенмен, Оңтүстiк-Батыс және Оңтүстiк-Шығыс Азия мен арал мемлекеттерiнiң әдебиетiнен түк хабарымыз жоқ екендiгi де рас қой. Сөйте тұра көзжұмбайлыққа барамыз. Бәлкiм, үлкен әдебиеттiң соңғы ошағы сонда қайнап жатқан шығар? Әлде Африкада ма?

	Иә, қолына қалам ұстаған пенденiң көбiне бақ-атақ көзi тiрiсiнде-ақ жоламаса, бiразы одан өлгесiн айырылмақ. Бiрiнiң ныспысы өлген заматта-ақ ұмытылса, бiрiнiң есiмi ұрпақ жадында он, жиырма, арысы отыз жыл, ендi бiрi бiр-екi ғасыр сақталмақ. Он ғасырға қалатындары некен-саяқ. Ал Гомер, Овидий, Фирдоуси секiлдi араға мыңжылдықтарды салып та ұрпағымен табыса беретiндерi – миллиардтардан бiреу ғана. Галактиканың алыс түкпiрiнде жаңа жұлдыз пайда болғанындай сирек оқиға. Қорқынышты болғанымен ақиқат осындай.

	Қазақ жазушысы Нобель сыйлығын қашан алады деген сауалды естiгенде басыңа осындай ойлар келедi. Бүгiн еленбей жатқан еңбегiңдi ертең ешкiм елемесе тыраштанып не керек дейсiң. Қолыңнан келер қайран болса, бәрiн тастап безiп кеткiң бар. Бiрақ қайда? Бала-шағаңды қандай күйде тастамақшысың? Әлi де жанарың үмiтпен қарайтын ана қолжазбаларың кiмге мұра болмақ? Кiм бар сенi көзiң тiрiсiнде ашып беретiн? Шөлiңдi басатын. Саусақпен санарлықтай ғана сыншылар ма? Том-том кiтаптардың арасынан олардың саған жете қоюы қиын-ау. Жеткенде де сен дiттеген мақсатты сезбей айдалада лағып кетсе ше? Ғабеңнiң, Ғабит Мүсiреповтiң өзiнiң өлеңдерiн талдап, мақтағанына риза болмай, «Шал түсiнбедi, түсiнбей талдады» демеп пе едi Тоқаш Бердияров. Мұндай сөздi Гарсиа Маркес те айтқан. «Сыншылар сенiң ойыңда болмаған нәрсенi бөсе бередi екен» деген. Ғабеңнiң талдауына Тоқаштың көңiлiн толтырмаған не нәрсе сонда? Жоқ, сен Нобель сыйлығы туралы ойлап отырған жоқсың, шығармашылығыңның болашағы жайлы толғанудасың. Осылай отырғанда осы мен не бiтiрдiм деген ой санаңды найзағайдай тiлiп өтсе жаманы сол. Соңы күйзелiске, тоқырауға, аяғы аурухананың төсегiне алып жықпақ. Құдай сақтасын!

	Осы тақылеттес ойлар қолына қалам ұстаған қай жұмыр басты пенденiң басында болмады дейсiз. Болған, бiрақ болдырта алмаған. Әрине, мықтыларын. Әлсiздерi сынып кеткен. Сол бәрiмiз тамсанып айта беретiн Гарсиа Маркес Парижде дүкенге шиша өткiзiп жан сақтапты. Сонда да мұқалмаған. Он жетi жыл санасында пiсiрген романның толғағы келген сәтте он алты ай бойы тапжылмай жұмыс үстелiне отыруға күш-жiгер тапқан. Бәрiн ұмытқан. Бәрiн ұмыттырған әйелi болған. Тек романын ойлаттырған. Тек романымен жұмыс iстеттiрген.

	Қазiр Маркес шиша жинаған күндерiн сағынышпен еске алады. Атақ-даңқтан (Еске Жұмекен Нәжiмеденовтiң романы түседi) жалыққан. Нобель сыйлығын алып берген сол «Жүз жылдық жалғыздығынан» гөрi «Ел ағасының еңкейген шағындағысын» жоғары қояды. Асылы, артықтау болып кетсе атақ-даңқ та адамды шаршататын болса керек. Бүкiл тiршiлiгiң, жүрген-тұрғаның жұрттың көз алдында болғанның несi жақсы дейсiз.

	Тағы да со Парандовскийден оқыдым, кезiнде Франция газеттерiнде «Аптаның кiтабы» iспеттi рубрикалар болыпты. Бiздердегi «Аптаның айтулы оқиғасы» деген айдар секiлдi болса керек. Ғасырдың емес, жылдың емес, аптаның. Бiр-ақ апта «билiк» құрады, сосын орнын басқа кiтапқа бермек. Газет бетiнде осындай айдардың ашылуына қарсы болмаған қаламгерлердi аяйсың. Шамасы, солары қаламгер емес, демеушi тауып, не өз ақшасына кiтабын бұрқылдатып бастырып шығара беретiн бiздегi халтурашылар сияқты болар-ау. Ешкiмге керегi жоқ, тоғышарлықтан тырсиған, түртiп қалсаң, жарылып кете жаздайтын осындай кiтаптарды көргенде газеттiң мардымсыз жалақысына күнiң түскен өзiңдi де аяйсың. Түкке керегi жоқ ағымдағы мақалаларды жазуға кеткен есiл уақытыңа қынжылатының бар. Есiңе Бальзактың «Үзiлген үмiттерi», талапкер ақын Льюсеннiң тағдыры түседi. Иә, өлеңiн шыңдаудың орнына бар талантын газеттiң интриган (Еске тағы да Жұмекеннiң өлеңi түседi) мақалаларына ысырап қып, ақыры тақырға отыратын Льюсен. Атаққұмар Льюсен. Дў Артез болуға шамасы жоқ Льюсен. Аннан-мұннан қосымша жұмыс тауып жан бағамын деу бүгiнгi шығармашылық адамына қайыршылықтың қамытын мойынға өз еркiмен iлуге келiскенмен бiрдей. Басқа түк те емес. Бүгiнгi талант торығуда емес, зорығуда деп ұғынсақ жөн-ау, асылы. Бiлсеңiз, кешегi бес адам отырған бөлiмде бүгiн бiр-ақ адам. Бiрақ жалақыны кеңес кезiндегiден кем болмаса, артық алмайды. Қаламақысы ол кездiң қаламақысының қолына су құюға жарамайтыны және рас.

	Анда-санда есiңе Көшiм хан туралы роман жазғың келетiнi түспесе, басқа рақат сезiм жоқ. Мұхтар Мағауиннiң «Аласапыран» романының Алматы-Көктөбел-Касимов-Алматы деп аяқталатын жерiне сондай тұста бiр қарап қоятының бар. Көктөбел өзi де ақын-визионер Максимиллиан Волошиннiң ақындарды қонақ қылып күтетiн жерi. Касимов – Рязаньның маңы. Айтпақшы, Сергей Есенин осы «Аласапырандағы» Есенейдiң ұрпағы емес пе екен. Олай болмағы да мүмкiн-ау. Осылай, санаңда ой сәулелерiн шағылыстырып отырып, өзiңнiң роман жазу үшiн Iбiр-Сiбiрдi аралауың керек екенi есiңе түседi. Анау Жайықтан бастап. Өйткенi Көшiм хан тағдырын Ермактың жүрiп өткен жолынсыз көзге елестету қиын. Бiрақ қаладағы жағдайың сенiң тау-тас пен дала кезуiңе мүмкiндiк бере қояр ма екен. Әлi мардымды ештеңе жазбағаның да мұндайда көңiлге жұбаныш-ау. Ешкiм саған үмiт артпайды. Яғни, мойныңа жүктелген жауапкершiлiк те жоқ.

	Бiр бiлетiнiм, Нобель сыйлығы қазақ жазушыларынан алыстап барады. Алпысыншы жылғылардың бiрқатары лайық деуге болар едi, ендiгi олардан да қайран қалмағандай. Ауруын жасырған өледi демекшi, ендiгi тұста ұлы Гюгомен атақ-даңқ таластырған қарапайым газет фельетоншысының күнi туып келе жатқан секiлдi. Солай болуы заңды да шығар. Өйткенi кейiнгi толқын қазақ жазушыларының барлығы дерлiк редакциялар мен баспалардан нәпақасын тауып жеп жүр. Бұл жағдай еске ОўГенридiң әңгiмесiн түсiредi. Иә, иә,газеттен бақытын тауып масайраған әзiлкеш туралы әңгiменi. Ақырында апта сайын жазылуға тиiс әңгiмесiне өзек табу үшiн анау не айтады, мынау не айтады, балам не айтып жатыр, қызым не деп жүр деп әрқайсысының аузына құлағын тосумен жүрiп, туған-туысын түгелiмен жалықтырып бiтетiн сықақшы жайлы әңгiмесiн. Ал бiзге қаламгердiң өзi де жалығып отырып жазған, өзгенi де зерiктiрiп бiтiретiн бұндай шығармалары қажет емес.

	Әрине, бұл қазақ әдебиетi тоқтап тұр деген сөз емес. Әлем әдебиетi тоқтап тұр деген сөз емес. Соңғы жаңалық. Биылғы жылдың қорытындысы бойынша, әдебиет саласында Нобель сыйлығын ағылшындық еуропашыл үндi Видьядхару Найпол иемденiптi. Академиктер оның «нәзiк баяндау мәнерiн, туындыларындағы шыншылдығын, езгiдегi мәдениеттердiң хал-жағдайын суреттеу арқылы оқырмандарын ойландыратын пәлсафасын» алға тартыпты. Бiлетiндер бұл жерде саяси да астар бар деген әңгiме айтады. Өйткенi Найполдың соңғы «Сенiмнен де биiк» атты кiтабы ислам фундаменталимзiне арналған көрiнедi. Бұл тұста бiздiң айтпағымыз, қазақ әдебиетiне саясатпен берiлетiн Нобель сыйлығы керек пе деген сөз ғана.

	Сонымен төтелеп болса да, тұспалдап болса да бiраз әңгiме айттық қой деймiн. Айтылған әңгiмемен бiреу келiсер, бiреу келiспес. Бiреу пiкiрiн бiлдiрер, бiреу ойын қағазға түсiрiп үн қатар, сөз соңына жүйелi сөзге ден қоюға бiз қашанда құлдық екенiмiздi айтқым келедi...

	Сосын, әдебиет, үлкен әдебиет ешқашан Нобель сыйлығымен өлшенбейдi ғой.

	2001 жыл.





ҚАЛАМДЫ ҚАРУ ЕТКЕН «ДЖИУ-ДЖИТСУ»


	Жапон әдебиетi туралы жазбалар





РОМАН ЖӘНЕ ЕРТЕГI




	Әдебиетке келмек жас талапкер кiмдердi, олардың нендей дүниелерiн оқымақ керек деген сауал көтерiлгенде, (ал бұл сауал жиi көтерiледi), алдымен еске түсетiнi – Андре Моруаның тiзiмi. Ғайыптан тайып осындай тiзiм жасау құқығы бiзге де берiлсе, онда қандай қаламгерлердiң есiмi аталар едi?

	Басқаны қайдам, өз басым Моруаның тiзiмiн дөңгелектеп, тек Бальзакты, онда да оның тек «Үзiлген үмiттер» романын ғана қалдырар едiм. Тағы кiмдердi ұсынар едiңiз, мынауыңыз аз ғой десе, алтын уақытыңызды алғым келмейдi, қаласаңыз мына бiр шағын ғана жапон ертегiсiн сүзiп шығуыңызға болады деген болар ем. Қалғаны өз ықтиярыңыздағы дүние.

	Иә, 90-жылдардың басында бiз бiр топ болдық. Аға ақын-жазушылар әдебиетке жаңа бiр толқын келдi десiп қуанысып жатты. Сүйiншi сұрасты. Бiз де сенiмдi едiк. Әдебиетте өз айтарымыз, өз орнымыз бардай көрдiк. Ендi... Бүгiнде сол толқын жағалауға жетпей жуасып қалған секiлдi сезiледi. Тiптi жоқ деуге де болады. Нелiктен?

	Рас, бұл көңiл сол кездерде-ақ мына жас толқынның бiразы далақтап босқа жүргендер екенiн жақсы түйсiнетiн. Дегенмен үмiт күттiретiндерi де бар едi. Өкiнiштiсi, олардың да бiразы қазiр сол босқа жүргендердiң қатарын толықтырып үлгердi. Ортанқол журналистке айналды немесе нәпақасын тауып жеу үшiн басқа тарапқа ойысты. Амал қанша?! Бәлкiм, бұл да жазылған ережесi жоқ өмiр заңдылығы шығар...

	Өз басым Бальзактың «Үзiлген үмiттерiн» ауылда оқыдым. Неге екенiн қайдам, үлкен қаладағы өмiр, мейлi, ол студенттiк болсын, маған Әзiлхан ағамның «Махаббат, қызық мол жылдарындағыдай» емес, керiсiнше, дәл осы «Үзiлген үмiттердегiдей» болып түйiлетiн. Қазiр сол бала түйсiгiмнiң алдамағанын, кейiн, мына бiр жын-сайтаны мен перiштесi аралас улы, дулы қалаға келгенде, көзге көрiнбес қорғаныма, қорғаушыма айналғанын байқаймын. Өйткенi, көз алдымда, Көктөбенiң бауырындағы Алматыда Бальзактың «Үзiлген үмiттерi» қойылым болып жүрiп жатты. Әлi де жүрiп жатыр. Әнеу бiр редактор, мынау бiр журналист, мына бұратылған актриса... олардың бәрi-бәрi мен бала кезiмде танысқан «Үзiлген үмiттердiң» iшiнде де бар едi. Қысқасы, мен әр тасы, әр бұтасы таныс жерге түстiм. Ол үшiн Бальзакқа рахмет.

	Қайсыбiр бауырым бүгiнгi Францияда Бальзак оқылмайтын жазушылардың қатарында дейдi. Мұнысы Бальзакты оқығысы келмейтiнiн аңғартқаны. Iшiмнен күлемiн де қоямын. Ал роман оқығысы келмейтiн адамға ертегi оқышы деп қалай айтарсың. Оның үстiне, қазақ емес, жапонның ертiгiсiн. Оны оның өзiмшiл көкiрегi көтере алар ма?

	Дау жоқ, бүгiнгi жапон әдебиетi – бүкiл әлем көзiн сүзiп отырған ең үздiк әдебиеттердiң бiрi. ХIХ ғасырдың басында француз, орта тұсы мен соңында орыс әдебиетiне қонған бақ бүгiнде Латын Америкасы мен iрiлi-ұсақты аралдарға қоныс тепкен осы жапон әдебиетiне қонақтаулы. Себебi неде? Бұл сауалға талай адам жауап iздеген болар. Оны тапқысы келгендер бiздiң қазақ әдебиетiнде де жетерлiк. Күмәндансаңыз, Мұхтар Мағауиннiң қайсыбiр дүниелерiне көз тастауыңызға болады. Сауалға жауап iздемесеңiз де классиктiң қалай қалыптасатынын аңғару үшiн.

	Осы бiр себебi неде деген сауалға ой-шамам, қабiлет-қарымым жеткенше мен де жауап iздегем. Жауабын, күлкiлi болса да айтайын, ертегiден, қарапайым ғана жапон ертегiсiнен тапқандай болдым. Ертегiден байқағаным, бұл жапон халқы Бальзактың «Үзiлген үмiттерiмен», ХIХ ғасырда жазылған романмен сонау орта ғасырларда-ақ танысып үлгерген екен. Нақтылап айтсақ, жапонның өз «Үзiлген үмiттерi» бар болып шықты. Дәл осы жерде, ретi келiп тұрғанда, ертегiнi де баяндай кетсем, ешкiм ренжи қоймас деймiн.

	Жапон ертегiсi астанадан алыс әлдебiр елдi мекенде бiр жас ақын болыпты деп басталады. Өте аңғарымпаз, сезiмтал балдырғанның жыр моншақтары оның талантына бас июшiлердiң қолжазбалары арқылы астанаға да жетiп жатқан. Олармен танысқан мұндағы ақсақал, қарасақал жыр сүлейлерi де өмiрге ұлы ақын келдi деп бас изескен. Бала ақынның ауылына бiрнеше рет хат та жазысқан. Онда «Сенiң орның астанада, әдеби-ғылыми ортада, дарыныңды жетiлдiрем десең тез жет» деген сөздер бар едi. Мұндай хаттар жас дарынның мерейiн тасытты. Ол ендi астанаға сапарға шығуға асығатын болды. Тек жергiлiктi ғибадатханадағы ұстазы ғана бұл ғажайып сәттi кешеуiлдете берген. «Буының бекiп, бұғанаң қатқан жоқ, тағы да екi-үш жыл шыда, сосын да астананың төрiне үлгересiң ғой» деген тоқтам сөз айтқан. Ұстаз сөзiнен аса алмаған бала у-шулы астананы қиялында кезiп, түсiнде көрiп жүрдi. Ақыры шыдай алмаған, бiр түнi қашып шыққан.

	Әне, ол белден-бел, қырдан-қыр асты, небiр өзендерден өттi. Көкiректе туған қаншама жыр ақ қағазға түстi. Бала бұл кездерi шын бақытты едi. Санасында өз жұлдызына, оның биiктiгiне деген сенiмi де беки түскен. Мiне, ол жаяу-жалпылап Миямино жазығына да iлiктi. Мұндағы әсем табиғат бұған дейiн көргендерiнiң бәрiнен де артық, бәрiнен де әсем едi. Бала бiр күн осында қалып, Миямино жазығының сұлулығына арналған жыр жазуға бел байлады.

	Күн батты, түн болды, зеңгiр аспан көгiнде жұлдыздар жымыңдасты. Көп кешiкпей бiр бүйiрден Ай да көрiндi. Бiрақ өлең келер емес. Бала қатты қиналды. Ал оның есiл-дертi бiр ғана қиялға, Миямино алқабының әдемi көркiн паш етер жыр жазуға мықтап ауған едi. Шық түсе бастағанда ғана жырдың алғашқы жолдары жазылғандай болған:



	– О, Миямино алқабы!

	Не деген қалың шық?!



	Бiрақ бала қанша күбiрлесе де, қиялын қанша қозғаса да ендiгi жыр жолы туар емес. Баланың көңiлiне ендi күдiк кiре бастады.

	«Япыр-ау, – дедi ол iшiнен, – мынадай сұлулықпен шендесе алар бiр өлең жаза алмасам, астанаға бару, онда ақынмын деп жүру не керек? Өйтсем өзiмдi-өзiм алдағаным болмай ма? Жоқ, қалайда алдымен өлеңдi жазып алуым керек. Астанаға сапарды содан кейiн жалғастырамын».

	Дегенмен бала қиялы алға бiр баспай қойды. Тағы да таң атты, Күн шықты, сосын тағы да Күн батты, түн болды, осылай жалғаса бердi. Бала күбiрлеп Миямино алқабын кезедi де жүредi:



	– О, Миямино алқабы!

	Не деген қалың шық?!



	– деп қайталай бередi, қайталай бередi. Бiрақ өлеңдi ары жалғастыруға шамасы келер емес. Ендi баланың көңiлiнде торығу басталды. Астанаға сапарын жалғастыруға намысы, кейiн қайтуға ұяты жiбермейдi, жан-дүниесiнде өлеңнiң соңғы жолын жазып қалармын деген жалғыз ғана үмiт. Ақыры күбiрлей-күбiрлей әбден сүлдесi қалған бала қалың гүлдiң ортасына шаршап-шалдығып құлаған. Күбiрлеп жатып көз жұмған. Кейiн осы маңның адамдары оның мүрдесiн тауып алып, жолдың бойына жерлейдi. Бiрақ, бiр ғажабы, баланың мазасыз рухы түнде де Миямино алқабын күбiрлеп кезiп жүретiн боп алады.



	– О, Миямино алқабы!

	Не деген қалың шық?



	– дейдi бұл күбiр. Сосын осы бiр күбiр қайталана бередi, қайталана бередi.

	Осы маңнан өткендердiң естiмегенi жоқ бұл азалы рух туралы әңгiме ауыздан ауызға көшiп жүрiп, ақыры баланың ауылына да жеткен-дi. Ұстаз әңгiменiң өзiнiң балауса шәкiртi туралы екенiн бiрден түйсiнген. Сосын аяулы шәкiртiнiң рухын тыныштандыру үшiн сол күнi-ақ жолға шығып кеттi.

	Мiне, ол да Миямино жазығында. Түн қойнында азалы рухтың пайда болуын күтiп отыр. Көп кешiкпей бала ақынның күбiрi естiлдi. Артынша елесi де көрiндi. Елес:



	– О, Миямино алқабы!

	Не деген қалың шық?!



	– деп ендi бiр қайталай бергенде, ұстаз:



	– О, Миямино алқабы!

	Не деген қалың шық?!



	Жұлдыз бiткен жерге көшiп алғандай! – деп жалғастырып жiбередi. Сосын осы өлеңдi бала шәкiрт те қайталады. Дауысында риза болған жанның сезiм толқынысы байқалады. Бiрақ ол ұстазына еш назар аударған жоқ. Шамасы, байқамаған секiлдi. Өлеңдi, күбiрлеген қалпы, аяңдап барып моласына сiңiп кеттi.

	Жапон ертегiсi осыдан кейiн азалы рух Миямино алқабын кезуiн тоқтатыпты деген түйiн жасап барып аяқталады.

	Мiне, осы ертегi Бальзактың «Үзiлген үмiттерiнiң» жапондық нұсқасы болып табылады. Және Бальзак романынан көп бұрын дүниеге келген. Хронологиялық дәлдiкке ұмтылатын болсақ, кемi бес-алты ғасырлық тарихы бар ертегi деуге болады.

	Бұл ненi аңғартады? Иә, иә, дұрыс айтасыз, француз әдебиетiнiң ХIХ ғасырдың басында ғана жеткен қайсыбiр шындықтары жапон әдебиетiне орта ғасырларда-ақ мәлiм болғанын байқатады. Ал мұндай тамыры тереңде жатқан, ұлы Бальзактың өзiн бала шәкiрт ретiнде қабылдайтын әдебиеттiң мұрагерлерi ХХ ғасырда әдебиет көшбастаушылары болуға әбден лайық едi. Себебi, рухани ой көшiнiң алдына шығуға қажеттiнiң бәрi де оларда бар болатын.





ЕРТЕГIДЕН ТАРАЙТЫН ШЫНДЫҚ




	Жапонияның ең алғашқы жазба ескерткiштерi бiздiң дәуiрiмiздiң ҮIII ғасырына жатады. Мысалы, «Кодзики» («Көне заманда болған жайттар жазбалары») 712 жылы жазылса, «Нахон секи» («Жапония шежiрелерi») 720 жылы дүниеге келген. Қысқасы, жапон жазба әдебиетiнiң он үш ғасырлық тарихы бар деуге болады. Ал ең бiрiншi жапон жыр жинағы «Манъесюдiң» («Мың жапырақ топтамасы») тағы да осы ҮIII ғасырдың еншiсiнде екенiн ескерсек, жапон әдебиетiнiң тамыры тым тереңде екенiне ерiксiз бас шұлғисыз. Кейiнгi Хэйан дәуiрi (Х ғасырлар) әдебиеттiң гүлденген дәуiрi болды десек, және қателеспеймiз. Бұл кездегi жапон ақсүйектерi өз жанынан бiр шумақ жыр шығара алмайтын әрiптестерiн үлкен мәдениеттен жұрдай, кiсiлiгi жоқ жан санауға дейiн жеткен-дi. Адамзат тарихында «Өмiр мен өлең егiз» деген сөзге лайық бiрден-бiр кезең болатын болса, дау жоқ, ол жапон шежiресiндегi осы бiр мамыражай уақыттар болып табылады. Әлем әдебиетiндегi алғашқы роман да жапон топырағында осы кездерi дүниеге келген болатын. Иә, алғашқы роман.

	Бұл кездерi императорлардың өзi поэзияға қатты назар аударды. Жергiлiктi жерлердегi есiмi жаңа шыға бастаған ақындардың бәрi де астанаға, әмiршiнiң құзырына шақырылатын. Мұнда олардың жыр мүшәйралары ұйымдастырылатын едi. Жыр сайысында озып шыққан ақындарға мол тарту-таралғылар берiлетiн. Ал олардың қайсыбiр, патшаның сарайында қалып, үздiк өлеңдердiң жинағын түзушi ретiнде арнайы бекiтiлген жалақы алып тұратын кездерi де кездесетiн. Жапон тарихы осындай ақындардың қатарында Ки-но Цураюкидiң есiмiн атайды. Ол әзiрлеген «Кокин-сю» («Көне және жаңа жапон жырларының жинағы») антологиясы қазiрге дейiн «Манъесюдан» кейiнгi үздiк жыр топтамасы болып есептеледi.

	Мiне, жоғарыдағы ертегiде осы дәуiрдiң сұлбасы менмұндалайды. Мұнда да алыс ауылдағы ақын, мұнда да астанаға шақыру қағазын жiберетiн әлдебiр беделдi адамдар. Мұнда да жыр құмар зиялы қауым. Егер ол кездерi анау-мынау адамның астанаға сапар шеге бермейтiнiн ескерсек, балғын ақынның жыр жолдарын қолжазба арқылы астанаға жеткiзген тағы да сол ақсүйектер қауымына жататын ауқатты адамдар болып шығады. Ал мұндай астана секiлдi ақын-жазушының көп жиналар жерiнде өнер адамдарының өз бастарында болған трагедиялар туралы сөз қозғамауы, өмiрде расымен-ақ болған олардың қайсыбiрi қағазға түспей қалуы мүмкiн емес. Демек, жаңағы баян етiлген жапон ертегiсiнде де ақиқат өмiрдiң шынайы суреттерi қиялмен астастырыла өрiлiп көрiнiс тапқан деуiмiзге әбден болады. Заты ертегi демесеңiз, және де бұл Бальзактың атақты «Үзiлген үмiттерiнен» рухани көтеретiн жүгi жағынан бiрде кем емес шынайы шап-шағын шедевр. Иә, ХIХ ғасырдағы Париж Х ғасырлардағы жапон астанасының тыныс-тiршiлiгiн айна-қатесiз қайталайды. Асылы, мұндай әдебиет бәсекесiнде де Азияның Еуропаға мұрын шүйiре, менменси қарауына әбден болатын болар. Әлде ұлы Бальзак Х ғасырда Азияның тү-у шығысында, жапон аралдарының бiрiнде өмiр сүрдi ме екен? Жапондар ұстанатын дзен-буддизмге сенсек, бұлай болуы да бек мүмкiн-ау...





ӘРIПТЕСПЕН ӘҢГIМЕ




	«Жас қазақ» газетiнiң алғашқы тырнақалды санында жапон жазушысы Акутагаваның шағын сұхбаты және ой үзiктерi жарияланған болатын. Әрине, Акутагаваға таңдауымыз түскенде бiздiң де өз көздегенiмiз болды. Бiрақ не айтпағымызды оқырманның өзi ұғып алсын деген пiкiрдi ұстанған едiк. Ендi ойласақ, онымыз дұрыс болмаған секiлдi.

	Мiне, «әл-Тайрда» (бұрынғы атақты «Қаламгер») отырмыз, қатарлас әрiптестерiм «Жас қазақтың» алғашқы санын қызу талқылап жатыр. Талқылау барысында әдебиет бетi туралы да сөз болмай қалған жоқ. Ең үлкен ескертпе «Акутагаваны неге бердiңдер, өзiмiздiкi де жетпей қалды ма?» деген ой ауанына тiрелдi.

	Мен бұл ескертпешiлердiң Акутагаваның ой үзiктерiне назар аудармағанына таң қалдым. Онда бар болғаны 24-ақ жасар Акутагаваның ұстазы Нацумо Сосэкиге жазған хатынан (1916 жыл, 28 тамыз) үзiндi бар-ды. Үзiндi ауқымы шағын ғана, мәтiнi төмендегiдей:

	«... Бүгiн Чехов әңгiмелерiн ағылшын тiлiнде жаңа басылған аудармасынан оқыдым... Дәл бұлай жазуды үйрену үшiн бүкiл ғұмырың жетпеуi мүмкiн. Кумэ сiзге менiң Сологубты ұнатпағанымды жазған болар. Жоқ, мен Сологубты тұтас ұнатпайды емеспiн. Оның туындыларында да мен басымды иетiн тұстар жетерлiк. Ал мен тек Уэльстiң әңгiмелерiнiң ғана жер-жебiрiне жетiп жатырмын. Егер осындай деңгейдегi жазушының өзi мықты қаламгер ретiнде мойындалып жатса, бұл жапон жазушылары ағылшын жазушыларын басып озды деген сөз ғой...»

	Мiне, осындай сөздердi менiң маңайымдағы қатарластарым түгiлi, үлкен ақын-жазушы ағаларымның да бiрде-бiрi әлi күнге айта алған жоқ. Ал жаңағы әдебиетте ендi таныла бастаған, қайсыбiрiнiң жұлдызы танылмай жатып ендiгi өшiп те үлгерген бауырларымның қай-қайсысының да Уэльс пен Сологуб түгiлi, Чеховты да оқымағандарына бәс тiге алатыным анық-ты. Тiптi олардың, шынтуайтына келгенде, Акутагавамен таныстығы да жоқ болатын. Әйтсе де, олар 24 жасар Акутагаваға өздерi келiп қалған отыздың желкесiнде тұрып пiкiр айтудан еш тайсақтаған жоқ. Ағылшын Уэльске, орыс Чехов пен Сологубқа, әрине, әлем мойындаған Акутагаваға олардың жақын арада салиқалы пiкiр айта алатынына және күмәндiмiн. Және олардың арғы-бергiнi танымай жатып толыққанды әдебиет жасай алатынына да күмәнiм бар. Өйткенi, олар Акутагаваның 25 жасында игергенiн елуге келiп те еңсере алмайтын секiлдi. Шамасы, әдебиеттегi өмiрiн сол баяғы шәкiрт қалыптарында аяқтайтын болар.





ШЕКСПИР МЕН КУРОСАВА




	Немiс Эрнст фон Гессе-Вартег сонау 1904 жылы, «Жапония және жапондар» атты еңбегiнде былай деп жазыпты: «Жапонның «джиу-джитсу» деген сөзi азғантай ғана адамға мәлiм болар. Бiрақ осы сөзде жапондардың басқа халықтарға деген көзқарасы, олармен қарым-қатынаста ұстанатын мiнезi жатыр, Еуропаның мыңдаған миль алыста жатқан аралдар мемлекетiнiң табыс құпиясы да осы сөздiң астарында бұғулы.

	Джиу-джитсу – әлсiздiң әлдiге қарсы қолданатын әдiс-тәсiлдерiнiң жиынтығы. Тұтас бiр ғылым. Ол күшке қарсы күш қолдануды емес, қарсыластың күшiн өз игiлiгiне қалай пайдалануды үйретедi. Тек самурай ғана емес, кез келген жапон басына қиын-қыстау күн түскенде осы әдiс-тәсiлдерге жүгiнедi.

	Жапония Еуропада бар барлық жаңалық бiткендi игердi, бiрақ оны сол қалпында пайдаланған жоқ, тек өзiне тиесiлi мөлшерде, өз күш-қуатын арттыратын дәрежеде ғана қолданысқа алды. Еуропа Жапония үшiн, бар болғаны, биiкке шығаратын саты ғана болған секiлдi».

	Өткен ғасырдың басында айтылған осы сөз бүгiнгi Жапонияның да шындығы. Грек милиардерi Онассис су сыйымдылығы 100 мың тонналық танкерлердi жасай бастағанда, ағылшынның «Таймс» газетi бұған болашағы жоқ шаруа ретiнде күле баға берген болатын. Жапондар болса әп-сәтте Онассистiң бастамасын iлiп әкетiп, лезде су сыйымдылығы 500 мың тонна танкерлердi мұхит айдындарына жiбере бастады. Бұл күнде олар осындай кемелер жасаудан әлемде бiрiншi орында тұр. Транзистор, бейнемагнитофон, телевизор туралы де осыны айтуға болады. Ал бұл джиу-джитсу әдiсi жапон әдебиетi мен өнерiне де жат емес. Егер Акутавага өз новеллаларының көбiнiң желiсiн орта ғасырлық хроникалардан, Қытай «Көне әңгiмелерiнен» алса, (мысалы, жазушының атақты «Расемон қақпасы» шедеврi осындағы жарты-ақ беттiк әңгiменiң дамытылған нұсқасы болып табылады) әйгiлi режиссер Акиро Куросава Шекспирдiң өзiн жапон қылып жiбердi. Шекспирдiң «Макбетi» мен «Король Лирiн» оқымаған адамның осы жапон режиссерiнiң «Қанға былғанған тақ» және «Ран» фильмдерiн көне жапон материалдарының негiзiнде түсiрiлген екен деп ойлап қалуы әбден мүмкiн нәрсе. Бiз өз бiлетiндерiмiз туралы ғана айтып отырмыз. Ал бiлмейтiндерiмiз қаншама.

	Иә, жапондар да өзгелерден үйренедi. Бiрақ үйренген нәрсесiн сол қалпында қайталамайды, жапон рухы мен жан-дүниесiне, оның iшкi сұранысына сай етiп дамытады, жетiлдiредi. Бiзге жапондардың осы жағынан үйрену керек.

	Егер жапондардың ауыр кемелердi сыртқы жаудың басқыншылығынан сескенiп, 1860 жылдары ғана жасай бастағанын ескерсек, арада қырық жыл өтер-өтпесте жапон флотының екi жүз жылдық тарихы бар орыс флотын тiзе бүктiргенi де қызық. Еуропалық өркениет пен мәдениетке назары Мэйдзи реформаларынан (1867 жыл) кейiн ғана бұрыла бастағанын ойласақ, арада елу-алпыс жыл өтпей-ақ Акутагава, Сосэки секiлдi Еуропа түгiлi, әлем мойындайтын қаламгерлердi дайындап үлгергенi және таңқаларлық. Және олардың бәрi де еуропашыл жазушылар емес. Шығармаларынан жапон табиғатының исi аңқитын қаламгерлер.

	Ал бiзде орыс әдебиетi арқылы Еуропа, әлем әдебиетiне көз салғалы қанша уақыт өткенiмен, бәрiбiр Акутагавалар байқалар емес. Бәлкiм, дертiмiздiң дауасы неде екенiн бiлмек үшiн Жапония жаққа жiтiлеу қарау керек болар.





«ГАМЛЕТ»: АҚЫЛДЫ АДАМНЫҢ АЗАБЫ





ТРАГЕДИЯ ТАРИХЫНА ШАҒЫН БАРЛАУ




	Шекспирдiң (1567-1616) атақты «Гамлет» трагедиясы 1600-1601 жылдар аралығында, драматург ақынның шығармашылық дарын-қабiлетi әбден пiсiп-толысқан кезiнде жазылды. Бұл кезде Шекспир 37-де, тағы бiр кемеңгер ақын Пушкин фәниден бақиға келмес сапарға аттанатын жаста болатын. Бұдан кейiн де Шекспир 16 жылдай өмiр сүрдi, бiрақ жер ортасы жасқа келгенде, жiгiт ағасы болғанда жазған осы шығармасы оның мол мұрасының iшiндегi ең үздiгi, арғы-бергi адамзат баласы дүниеге әкелген драмалық туындылардың iшiндегi ең әйгiлiсi болып қала бермек.

	«Гамлет» трагедиясының төңiрегiндегi пiкiрталас, мiне, төрт ғасыр уақыт болды, әлi күнге толастамай келедi. Тiптi «Гамлеттiң» авторлығын Шекспирге қиғысы келмейтiндердiң де ұшырасып қалатыны бар. Олар мұндай мазмұны өте терең, көтеретiн салмағы мол трагедияны ХҮII ғасырдың қарапайым көше театры драматургiнiң жазуы мүмкiн емес деген уәждi алға тартады. «Шамасы, бұл трагедияны патшалық сарайдың өмiрiнен хабары бар, жан-жақты бiлiм алған ақсүйектердiң бiрi жазып, оны өз атынан жариялауға сол кездегi қалыптасқан бекзаттық этикасы жiбермегендiктен, қаңғыбас драматургтiң атынан ұсынған болар» дейдi «қарағайға қарсы бiткен мұндай бұтақтар».

	Дегенмен соңғы кездерi жүргiзiлген лингвистикалық және басқа да зерттеулер мәшһүр трагедияның Уильям Шекспир қаламына тиесiлi екенiне ешқандай да шүбә келтiрмейдi.

	Иә, рас, басқа да шығармаларынiкi секiлдi, драматург бұл дүниесiнiң де негiзгi желiсiн өзiне дейiнгi әдебиет нұсқаларынан алды. Мысалы, 1200 жылдары жазылған Саксон Грамматикус дегеннiң «Даттар тарихы» атты еңбегiнде Амлет атты патшазада туралы баяндалатын. Бұл тарихи-әдеби жәдiгерде туысқан ағайы Амлеттiң әкесiн өлтiрiп, мұра жолымен бұған тиесiлi тақты тартып алады, бiрақ патшазада өтiрiк есi ауысқан болып жүредi де, қандықол ағайының қырағылығы әлсiрей берген тұста, ұрымтал сәтiн дәл тауып, әдiлеттi қайта қалпына келтiредi. Әдiлет әке үшiн кек алу жолымен орындалады. Сондай-ақ Шекспирдiң аға замандасы Кид дегеннiң де «Гамлет» атты пьесасы болғаны мәлiм. Әдебиет тарихында бұлардан басқа да «Гамлеттер» жеткiлiктi. Ең ақыры, орыс жазба поэзиясының негiзiн қалаушылардың бiрi

	Сумороковтың да осы аттас драмалық шығармасы болғанын ескерсек, есуас патшазада туралы көне оқиғаның талайларға маза бермегенiн анық аңғарамыз. Әйтсе де, осылардың бәрi көркемдiгi жағынан да, көтеретiн жүгi жағынан да Шекспир трагедиясының қасында жiп есе алмайтыны және рас.





НЕГIЗГI ТАҚЫРЫП – КЕК АЛУ




	Бiз бүгiн Шекспир трагедиясынан адамзат баласына, оның саналы ғұмырына қатысты көптеген сауалдарды ұшырата аламыз. Ал осы сауалдарды трагедияны жазу барысында Шекспирдiң де өзiне-өзi қоюы мүмкiн бе? Iшкi даусымыз «Әй, қайдам» деп жауап бередi. Әйтсе де, Шекспирдiң көркем дүние жазғандығын, адамзат психологиясына байланысты теориялық мәселелермен шұғылданбағанын да естен шығармаған жөн. Сосын, кiм бiледi, бәлкiм, трагедияны жазып отырып Шекспир өз туындысы келер ұрпақ алдына тастайтын сауалдарды ақындық түйсiк деңгейiнде болсын сезiнген болар. Қазiр бәрiмiз жазықсыз жадымыздан сызып тастауға тырысып жатқан ойшыл Карл Маркстiң «Ақыл-ой қашан да өмiр сүрген, бiрақ әрдайым ақыл-ойға лайықты қалыпта емес» деген аталы сөзiн ескерсек, бұлай болуы да әбден мүмкiн ғой.

	Шекспир трагедиясы, негiзiнен, кек алу төңiрегiнде өрбидi. Кек алуға тиiс бiр адам, норвег патшазадасы Фортинбрас бұл ниеттен ә дегеннен бас тартып (оның әкесiн шайқас үстiнде Гамлеттiң әкесi өлтiрген-дi), өмiрiн мемлекеттiк һәм әскери iстерге арнаса, кек алуға тиiс жандардың тағы бiрi Лаэрт (оның әкесi Полонийдi Гамлет өлтiредi) бұл әрекетке бар ынта-шынтасымен еш тоқтаусыз кiрiседi. Туысқан ағайы әкесiн өлтiрiп, таққа қанды жолмен келгенiн бiле тұра, мұндай жауап қимылға батыл бел байлауға тайсақтайтын – патшазада Гамлет қана. Ол не бас тартпайды, не бiрден iске кiрiспейдi. Өйткенi, Гамлет – алдымен қимылдың адамы емес, ойдың адамы. Ол өз әрекетiнiң ақыры неге соқтыратынына есеп беруге тырысатын жан.

	Иә, Гамлет заманына тән болған кек алу мәселесiнен бүгiнгi ХХI ғасыр да кенде емес. Оған жауапты алыстан iздемей-ақ, азаттық үшiн күресiп жүрген шешен бауырлардың «қанға – қан» атты қатал заңды әлi берiк ұстанатынын есiмiзге алсақ та жеткiлiктi. Ал осы «қанға – қан» ұстанымының қаншама игi бастамалардың аяғына тұсау болып, нешеме жазықсыз құрбандардың обалына қалып жатқаны бiр Аллаға ғана аян жайт. Бұл жағынан алғанда, шешен бауырлар, амал қанша, Гамлеттен гөрi, байыбына бармай-ақ өтiрiк сөзге елпiлдей жөнелетiн тағы бiр трагедия кейiпкерi Лаэртке көбiрек ұқсап кетедi. Әрине, бiз бұл жерде шешен бауырларды кiнәлап отырған жоқпыз. Оларды әңгiме орайы осылай болып қалғасын ғана тiлге тиек етiп отырмыз. Дегенмен өлiмi үшiн кек алуға болатын жан барда, қайта өлгенi үшiн қуануға болатын пенделер де бар екенiн естен шығармау керек секiлдi. Әйтпесе, көше төбелесiнде мұрны қанап қалған баласы түгiлi, ит пен мысығы үшiн де қырқысып қалатын «қызуқандыларды» күнделiктi өмiрде аз көрiп жүрген жоқпыз ғой. Бұл да бiзге бұдан төрт ғасыр бұрын Шекспир тастап кеткен сауалдардың бiрi. «Кiм үшiн, кiмдер үшiн кек алуға болады?» деген сауал.

	Шекспир трагедиясы ә дегеннен-ақ үрейлi басталады. Әлдебiр түнгi сақшылардың көзiне бiрнеше рет жақында қайтыс болған Дания королiнiң аруағы елес болып көрiнедi. Демек, «дат мемлекетiнде әлдененiң iрiп-шiрiгенi». Өйткенi, трагедиядағы бұдан кейiнгi әңгiмелерден байқағанымыздай, мұндай оқиғалар сонау бағзы кезде, Цезарь ең жақын досы Брут пен қаскөй жауларының қолынан пышақталып, қаза табатын уақыттарда жиi болып тұрған. Ол кездерде де «Қабiр бiткен қаңырап иесiз қалып, күллi өлiк өрiп жүрген көшеде...» Ақыры Римнiң шаңырағы шайқалып, ортасына құлауға ұрындыра жаздаған оқиғаларға жалғасқаны белгiлi. Бұл оқиғаларды Рим тарихынан хабары бар оқырман жақсы бiлуге тиiс. Демек, драматург бағзы Рим мен Гамлет Даниясының арасында жайдан-жай параллель жүргiзiп отырған жоқ. Бiзге, оқырманға, әлдебiр трагедияның кiрiспесi мемлекеттiк деңгейде басталып жатқанын тұспалдағысы келедi.

	Мiне, әкесiнiң елесi туралы осы әңгiме патшазада Гамлеттiң құлағына жетедi. Жаңағы жерде жолдастарымен түнделетiп келген Гамлетке әкесiнiң елесiмен әңгiмелесудiң де сәтi түскен. Әкесi бұған өз ажалы туралы ақиқаттың бар жай-жапсарын жайып салған. Кек алуын өтiнген. Өйткенi, патша өз ажалынан өлген жоқ. Оны бауыры Клавдий улап өлтiрген, ендi мұның әйелi, Гамлеттiң анасы Гертруданы құшағына басып, алтын тақта сайран құрып отыр. Ал корольдiң рухы, баласы мұның кегiн алмай, тозақ отына күюлi. Рас, Гамлеттiң көңiлiнде өгей әкесiне деген сенiмсiздiк елеспен әңгiмеге дейiн-ақ пайда болған. Ол әкесiнiң жылы өтпей жатып-ақ шешесiнiң түрi қораш бiреуге асығыс тигенiне өкпелi. Бұған көңiл айтуға келген досы Горациоға:

	– Досым, менi мазақтама. «Шешеңнiң бай тапқанын көрдiм» дегiң келе ме? – дейдi.

	Патша сарайында болып жатқан шашпа-төк той-думанның даңғырасын естiп отырып:

	Сорымызға салт солай. Осы салтты сақтағанша құртқанымыз жөн едi. Бұл даңғаза мағлұм батыс, шығысқа, жат жұрттарға күлкi болдық осы үшiн,– деп кейитiн жерi және бар. Өйткенi, «iшiп жатыр таң атқанша көпiртiп».

	Осы наразылық әке елесiмен әңгiме үстiнде беки түседi. Мiне, ол әкесiнiң елесiн көрiп тұр. «Демек о дүние дегеннiң болғаны ғой» деген қиял өтедi кейiпкер санасында. Кейiпкер санасында мұндай қиялдың болғанын оның аузымен айтылатын «... тәнiм өлiп, жаным тiрi қалар болса, ақыры, оның несi қауiптi» деген сөздерден аңғарамыз.

	Кейiпкер санасында жарқ ете қалған осы бiр о дүние туралы сауал жауабы оның түйсiгiнде басқа да қазiрге жауабы жоқ сауалдар тiзбегiн тудырады.

	«Япыр-ау, бұл елес шынымен әкемнiң мазасызданып жүрген аруағы ма, әлде iбiлiстiң менiмен жасамақ айла-шарғысы ма?».

	«Әкемнiң аруағы деп айтқанын iстер болсам, iбiлiстiң тiлiне ерiп жаза басып, ақыретте тозақ отына күймеймiн бе?»

	«Кiнәсiз адамның обалына қалмаймын ба?» Сауалдар легi осылай жалғаса бередi.

	Әдебиет тарихында алғаш рет Шекспир көтерген осы сауалдардың қайсыбiрiне жауап беруге тырысқан қаламгерлер кейiн де көп болды.





ДЕТЕКТИВ ПАТШАЗАДА ЖӘНЕ ҒАЛЫМ ҚАТЕЛIГI




	Осы әдеби жауаптардың iшiнде өзiмiз бiлетiннен ең қызықтысы – итальян жазушысы Дино Буццатидiң (1906-1972) қаламына тиесiлi новелла. Осы бiр «Эйнштейнмен жүздесу» деп аталатын шағын новелланың ұзын-ырғасы мынадай:

	Бiрде күн ұзаққа созылған ғылыми iзденiс жұмыстарынан кейiн таза ауаға тынығуға шыққан әйгiлi ғалымға әлдебiреу ұшырасады.

	– Мен Әзiрейiлмiн. Сенiң жаныңды алуға келдiм,– дейдi әлгi көшеде кездескен бейтаныс.

	Эйнштейннiң жаны алқымына келедi.

	– Үйбай-ау, бүкiл өмiрiмнiң мәнi iспеттi ғылыми жаңалығымды ендi-ендi ашудың аз-ақ алдында тұр едiм. Жанымды алар сәттi сәл кейiнге қалдыра тұрмайсыздар ма? – деп жiк-жапар болады.

	– Жарайды,– дейдi бейтаныс бейнесiндегi Әзiрейiл, – тағы бiр қанша күннен кейiн келермiн. Оған дейiн жаңалығыңды ашып қоюға тырыс.

	Осы сөздi айтады да әп-сәтте көзден ғайып болады.

	Ендi Эйнштейн жаңалығын ашуға бар күш-қажырын салған. Бiрақ Әзiрейiл келiсiлген уақытта келген кезде де жаңалық әлi ашылып болмаған-ды.

	Эйнштейн Әзiрейiлден айналып-толғанып, жаңалығын ашуға тағы бiр ай уақыт беруiн өтiнедi.

	Паң Әзiрейiл бұл жолы да келiсiмiн берген.

	Мiне, кездесу орнына ендi Эйнштейннiң өзi келiп тұр. Жүзi бал-бұл жанады.

	– Жаңалығымды аштым, ендi алатын жаныңды ала бер,– дейдi ол Әзiрейiлге еркiнси күлiп.

	– Шыныменен аштың ба?

	– Иә.

	– Жарайды, ендi сенiң жаныңның бiзге керегi жоқ. Осы тойған қалпыңда емiн-еркiн жүре бер,– дейдi Әзiрейiл.

	Эйнштейн таң-тамаша.

	– Менi жаныңды аламыз, жаңалығыңды тезiрек аш деп асықтырғандарың қайда? – дейдi Әзiрейiлге айтатын дауы бардай төне қарап.

	Сонда Әзiрейiл:

	– Мен Iбiлiспiн, төменде басқа iбiлiстер сенiң жаңалығыңды тезiрек ашқаныңа риза болысып жатыр. Ендi тозаққа баратын адамдар көбiрек болатын болды деп мәз болуда. Бiзге осы да жетедi,– деп қарқ-қарқ күлген көрiнедi. – Ал өз жаның өзiңе олжа.

	– Япыр-ау, менiкi бар болғаны формулалар ғана ғой. Ол формулалардың тозаққа баратындарға не қатысы бар? – дейдi аң-таң Эйнштейн.

	– Қатысы болғанда тiкелей қатысы бар,– дейдi тағы да қарқ-қарқ күлген Әзiрейiл бейнесiндегi Iбiлiс. Сөйтедi де лезде көзден ғайып болады.

	Әрине, бұл ғалымдар трагедиясы туралы аллегориялық әңгiме. Дегенмен Эйнштейн, Нильс Бор, Сахаров секiлдi әйгiлi ғалымдардың өздерi ғылыми жаңалықтарына өмiрден өкiнiп өткендерiне тарихтан куә болғанымыз кеше ғана.

	Жасап жатқан iс-әрекетiң, оған түрткi болған ой-толғамың жақсылыққа бастай ма, әлде жамандықтың ауылының төбесiнен дәл түсiре ме, осы жағын да бiр сәт пайымдап ал дейдi шағын әңгiменiң айтатын пәлсапасы.

	ХХ ғасырдың ұлысы Эйнштейн сауалға жауап iздеуде қателессе (оның ғылыми iзденiстер кезiнде өзiне мұндай сауалды қоймағаны да анық. Өйткенi, Шекспир Гамлетiн, сондай-ақ автордың өзiн де мазалаған дiни-пәлсапалық сауалдар атеизм жан-жақты белең алған ХХ ғасырда тым күңгiрт тартқан-ды), ортағасырлық патшазада Гамлет қаншалықты жас екендiгiне, өмiрлiк тәжiрибесi аздығына қарамай бұл сауалдарға жауап iздеуде барынша қателеспеуге тырысады. Осы арада Гамлеттiң өзiн мазалаған сауалға жауап iздеуiн кәнiгi детективтiң өз күмәнiн айғақтауға табанды түрде дерек iздеуiмен салыстыруға ғана болады. Иә, Шекспир дүниеге келтiрген патшазада Гамлеттiң бойында кейiн, көп кейiн Артур Конан Дойл тудырған әйгiлi iзкесушi Шерлок Холмстың ерен қабiлет-қарымы да бар. Ендi ол уақытша болса да есуастың бетсiрiсiн жандүниесiне шақтап көруге бел байлайды. Өзiне жаңа рөлдi таңдап алады. Гамлеттiң жоспары бойынша қалаға келiп қалған қаңғыбас актерлер труппасы өгей әке мен ақжүрек әке махаббатына адал бола алмаған шеше алдында қандықол патшаның қылмысын еске түсiретiн шағын қойылымды ойнамақ. Сонда бұл корольдiң әрбiр қимылын, сахнада болып жатқан көрiнiстерге байланысты бетiне жылт етiп шыққан көңiл-күй бояуын зер салып байқап отырмақ:



	Тфу! Лағнет! Оян миым! Естiгем:

	Қылмыстылар, спектакль iшiнен,

	Өзiне ұқсас ұсқын көрсе қанқұйлы,

	Үн қатпай-ақ тыпыршиды,

	Қырғын ойын қызуына түскенде.

	Сезiктi сұм секiредi деушi едi.

	Өз әкемнiң өлiмiнен аумаған

	Бiр сұмдықты ойна деймiн актерге

	Көз алдында ағайдың.

	Сосын оның қымс еткенiн бағамын,

	Сезсем болды – өзiм бiлем ар жағын,

	Мүмкiн анау аруақ емес, жын шығар,

	Жын да көзге қымбатың боп

	Көрiнедi деушi едi. Мүмкiн, залым

	Әбден бiлiп әлсiреген шағымды,

	Өлтiргелi жүрген шығар мен сорды.

	Дерек керек одан гөрi дәлiрек,

	Сол деректi ұстатар деп осы ойын,

	Ақ-қарасын анықтар деп корольдiң,–

	Қаптырам деп, салдым суға қармақты

	(Гамлет. 2.2.)



	Гамлет-Холмстың қылмысты iстi ашуға септесер өз доктор Ватсоны да бар. Ол – адал досы Горацио. Екеуiнiң актерлермен бiрiге әрекет жасауының арқасында король ағайдың қанқұйлы iсi ашылады. Гамлетке аян берген шынымен-ақ азалы әкенiң аруағы екенi дәлелденедi. Бiрақ әке өлiмiне себепкер қаныпезерден кек алуға Гамлет әлi де асықпайды. Ыңғайлы сәттi күтедi. Рас, өгей әкей Құдайға жалбарынып тұрғанда өлтiрудiң сәтi түскендей болған, бiрақ ол жолы Гамлет Құдайға сенетiн иманды жанның салтымен асығыстықтан бас тартады:



	Бұл жексұрын боқтығынан арылып,

	Алсаң құдай ала бер деп тұрғанда –

	Өлтiргенiм өш алғаным болар ма?

	Жоқ.

	(Гамлет. 3.4.)



	Осы оқиға қазақ оқырманына жақсы таныс намазын бұзбай дүниеден өткен Жанғожа батыр туралы әңгiменi еске түсiредi. Рас, бұл жерде Клавдий емес, керiсiнше, Гамлет қазақ батырына рухы, түсiнiгi жағынан жақындау.

	Гамлеттiң ендiгi бар арманы қылмыскер Клавдийдi тозақ отына күйдiру. Ол осы жолда өзiне шын берiле сүйген жаны пәк ару Офелияның да махаббатынан бас тартады. Тiптi өгей әкесiмен ымдас Офелияның әкесi Полонийдiң жанын жаһаннамға аттандыру арқылы оның жынданып өлуiне себепшi болған. Иә, рас, Гамлеттiң жауларыммен ымыралас екен деп Офелиядан да күдiктенiп қалатын кезi бар. Мiне, бұл кек алуға белiн бекем байлаған патшазаданың әдiлеттiлiктi орнату жолындағы бiрiншi қателiгi болатын. Және бұл жерде қателеспеу мүмкiн де емес-тi. Өйткенi, бұл кездерi Гамлетке қарсы бүкiл сарай, iшкi-сыртқы саясат, Гамлеттiң бiр кездерi бiрге тәлiм алған жора-жолдастары, бәрi-бәрi әрекет жасап жатқан-ды.





МАКИАВЕЛЛИ МЕН МОНТЕНЬ ПӘЛСАФАЛАРЫ ЖӘНЕ АБАЙ




	Шекспирдi табиғат мол дарынды сараңданбай сыйлай салған, ешқандай iзденбей-ақ драмалық шығармаларды тоғыта берген шынымен-ақ шашпа-төк талант иесi деуге әсте болмайды. Егер туындыларын зерделеп оқысаңыз, Шекспир заманындағы және оған дейiнгi әдебиет үлгiлерiнен хабардар болсаңыз, «Гамлет» авторының өз шығармаларының желiсiн ғана өзгелерден алып қоймай (әрине, дамытылған нұсқада), кейiпкерлерiнiң ауызына да сол кезгi әйгiлi ақын-жазушылардың сөздерiн, пәлсафалық ой-түйiндерiн салып жiберетiнiн аңғарар едiңiз.

	Ақыл-ой адам үшiн сәттiлiктi iздеуде, билiкке қол жеткiзуде таптырмас қару болуы мүмкiн. Сондай-ақ өмiрдiң трагедиялық жақтарына зер салдыру арқылы ақыл-ойдың адамды қоғамдық өмiрдiң сүреңдiгiнен азап шектiруi де әбден рас. Бұл бағытты Абай «Ойлы адамға қызық жоқ бұл жалғанда» деп нақтылаған болатын. Бұлардың алғашқысы Макиавелли еңбектерiнде көбiрек дәрiптелсе, екiншiсi Монтень «Тәжiрибелерiнде» кеңiрек сөз болды. Шiркеудiң диктатурасы құлап, Батыс Қайта өрлеу дәуiрiне еркiн енген Шекспир заманында, дiн догматтарының бұғауынан азаттыққа шыққандай болған ақыл-ойдың осы екi жолдың бiрiн өзiне өмiр сүру тәсiлi етiп қабылдағаны анық. Өз заманының түлегi ретiнде Шекспирдiң де рухани өмiрде болып жатқан адам, сана, тiршiлiк, жаратылыс туралы осы екi бағыттың айтыс-тартысына куә болмауы мүмкiн емес. Ал ол пiкiрталастардың драматург шығармаларында көрiнiс таппай қалуы және мүмкiн болмайтын жайт.

	Мысалы, «Гамлет» трагедиясындағы Клавдий, Полоний, Лаэрт, Гильденстерн мен Розенкранц секiлдi өз алдарына қойған мақсатқа жету үшiн (билiкке талас) ақыл-ойды қару етiп пайдаланатындарды макиавеллистер десек, бүкiл қоғамның дертiн өз жан-дүниесiнен өткiзуге мәжбүр болған Гамлет секiлдi сақа жалғызды Монтень жолын ұстанушы деуге болады. Оның батыл iс-әрекеттерге бара алмайтынында да осындай себеп жатыр. «Ғасырдың буыны тайқып кеттi. Сайтан алғыр, неге ғасырдың тайқыған буынын дәл мен салуға тиiстiмiн!» деп зар қағады ойлы Гамлет.

	Өйткенi, Абай айтқандай:



	Iшiм өлген, сыртым сау,

	Көрiнгенге деймiн-ау:

	Бүгiн дос – ертең жау,

	Мен не қылдым, япырмау-дың керi.



	Өйткенi, Гамлет те Абай айтқан сөздiң шындығына құлайды:



	Жүрегiмнiң түбiне терең бойла,

	Мен бiр жұмбақ адаммын, оны да ойла.

	Соқтықпалы, соқпақсыз жерде өстiм,

	Мыңмен жалғыз алыстым, кiнә қойма!



	Иә, Гамлет ана дүниенiң бар екенiне сенедi. Мына өмiрде әке тағын қайта тартып алу, сол үшiн де қантөгiстерге бару – ол үшiн мүлдем жат нәрселер. Ол тiптi Құдайға жалбарынып тұрған сәтi болғандықтан, өлтiруге мүмкiндiк болып тұрса да, өгей әкесiн де өлтiрген жоқ емес пе! Бiрақ мұның бәрi ол айқасқа түсуге тиiс пенделерге жат түсiнiктер. Олар Гамлеттiң түйсiнгенiн түйсiне алған жоқ, ақылмен барлап бiлгенiнiң ширегiне де жете алмады. Гамлет сол үшiн де олармен ашық айқасқа шығудан бас тартты. Өйткенi, бұл шайқас көптеген күнәсiз адамдардың қаны нақақтан төгiлуiне апарып соқтыруы мүмкiн. Мұны Шекспир де, Шекспирдiң кейiпкерi Гамлет те жақсы бiлiп отыр. Әйтпесе, бабалар жолымен өзiме тиесiлi байлықты қайтарып аламын, мен үшiн айқас даласына шығыңдар десе, Гамлеттiң артына билiк пен таққа таласы жоқ, бiрақ әдiлетке бүйрегi бұратын қарапайым қалың бұқара ермеуi мүмкiн бе? Гамлет қолда бар мүмкiндiктiң ешқайсысын пайдаланбайды. Тек өз ақыл-ойы мен күш-қажырының жететiн жерiне шейiн кек алады. Ең бастысы, ол қандықол корольдi өлтiрдi. Ойлы адамға бұл да аз жеңiс емес. Бiрақ Гамлет мыңды жеңген жоқ, бiрдi ғана жеңдi. Клавдий мен полонийлер дүниеден өткенiмен Розенкранц пен Гильденстерндер қалды. Олардың қалғанын бiз бiлiп отырмыз. Шекспирдiң «Гамлетi» арқылы бiлiп отырмыз. Демек Гамлеттiң, «мыңмен жалғыз алысқан» Гамлеттiң де әлi күнге тiрi болғаны ғой, әлi күнге мыңды бiртiндеп жеңiп келе жатқаны ғой. Осыған сенгiң келедi.

	Ғажап, «Гамлеттi» оқып отырып, ұлы Абай да осы дүниемен таныс болған-ау деген ойға қаласың. Әйтпесе Абайдың «Ескендiр» поэмасының ой қозғаушысы iспеттес сөздердiң «Гамлетте», қалың қорым iшiнде болатын әңгiмелер арасында жүруi нелiктен?

	Бiрақ, кiм бiледi, олай болмауы да мүмкiн ғой. Ұлылардың ойлары өзара ұқсас бола бередi деген сөз бар емес пе?

	Қорыта айтар болсақ, «Гамлет», мейлi, басты кейiпкерi христиан дiнiндегi адам болсын, Құдай жолында жүрген жанның жан-дүние азабы туралы қайталанбас трагедия. Оны адамзат баласының рухани асыл қорына кiретiн туынды деп бағалауымыздың себебi де сондықтан.





АПИЫНШЫ АҚЫН ТАҒДЫРЫ





ЗЕЙIНДI ШӘКIРТ




	Эдгар Аллан По (1809-1849) ғажайып талант пен ащы тағдырдың иесi болды. Бiр жасында әке, үш жасында анадан айырылса, болашақ классиктiң сана-сезiмi күнәдан пәк сәби кезiнде-ақ өмiрдiң аяусыз, қатал сiлiкпесiне түскендiгi емей немене?!

	Жетiм баланы дәулеттi саудагер Джон Аллан асырап алды. Эдгардың балалық шағы баршылықта өттi деуге болады. Болашақ қаламгер өгей шешесi мен оның сiңлiсiнiң мейiрiмiне бөленiп өстi. Өзiнiң жеке серуенге мiнетiн аты, атқосшысы, итi болды. Дегенмен, әйелi мен балдызына қарағанда Джон Аллан сараңдау, тоңқ етпесi көп кiсi едi. Тәкәппар, кiрпияз Эдгарға өзiнiң есебiнен күн көрiп жатқанын сәтi түссе ескертiп отыратын әдетi де бар-ды. Осыдан бо-лар, Эдгардың өкiл әкесiне өмiр бойы жүрегi жылымай өттi.

	Бұл үйде Эдгардың бiлiм алуына да кең мүмкiндiк жасалды. 1815 жылы Алландар отбасы Англияға көшкенде, бiздiң кейiпкерiмiз Лондонның беделдi пансионаттарының бiрiнен дәрiс алды. 1820 жылы Отандарына оралып, Ричмондқа қоныстанғанда, Джозеф Кларк жетекшiлiк ететiн «Ағылшын классикалық мектебiнен» дәрiс алды.

	Мектеп пәндерiн игеру бала Эдгарға қиындыққа түскен жоқ. Әдебиеттi, әсiресе, ағылшын әдебиетiн құныға оқыды. Математика, тарих пен биология, табиғаттану, физика мен астрономия да Эдгар қабiлетiнiң жүйрiктiгiн көрсететiн сабақтар болатын. Оның ғылымның әрқилы салаларына деген қызығушылығы ғұмыр бойы саябырсыған жоқ. Нәтижесi әңгiме, новеллаларында жиi көрiнiс тауып отырды. Табиғат шәкiрт балаға зеректiк ғана емес, денсаулықтан да сараңдық танытпапты. Бала Эдгар сыныптас достарының тәлiмдiлiктен гөрi тентектiктiгi басым iс-әрекеттерiне жиi қатысатын.

	Мектепте ағылшын әдебиетiн оқытудың жақсы жолға қойылғандығы Эдгардың шығармашылық дарынының ерте ашылуына септiгiн тигiздi (10-11 жасында өлең жаза бастаған). 13-14 жасында-ақ оның ақындық iзденiстерi бiршама кемелденiп қалған-ды. Бұл кездердегi оның өлең кейiпкерлерi, негiзiнен, Ричмондтың белгiлi сұлулары болды. Поэзиямен қатты әуестенуi Эдгардың өз қатарластарынан бiршама бөлектенуiне әкелiп соққан. Құрбыларының бұның мiнезi мен iс-әрекетiнен «қызық, тосын» жайттарды аңғара бастағаны да осы тұстар. Бала ақынның басы қиял-ғажайып жоспарлардан да кенде емес-тi. Ол өзiне және өзгелерге психологиялық эксперименттер жүргiзуге құмар едi және бұл бағыттағы iзденiстерi де сәтсiз болмағандығы анық. Қысқасы, қас жазушыға тән қасиеттер Эдгардың бойында бала кезден-ақ қалыптаса бастады десек жаңылыспаймыз.

	По Джозеф Кларктың мектебiнен басқа мектепке ауысып, онда екi жыл оқыған соң, Шарлотсвилльдегi Виргиния университетiне түстi. Бiрақ, онда көп тұрақтай алмай, Ричмондқа қайта оралуға мәжбүр болды. Оның жедел оралуының себептерi белгiсiз, дегенмен 1827 жылғы ақпан айының түндерiнiң бiрiнде өкiл әкесi екеуiнiң арасында жайсыз әңгiме болғандығы анық. Шамасы, университетте Эдгар карта ойнаумен қатты әуестенiп, қайтара алмайтындай болып қарызға белшесiнен батса керек. Өкiл әкесi әңгiме үстiнде жеңiлтек бозбаланың бар борышын өтейтiндiгiн, бiрақ бұл үшiн ендiгi жерде Эдгар бұның талаптарына сөзсiз бағынуы тиiстiгiн айтады. Бұндай шартқа көне алмайтындығын аңғартқан тәкәппар ақын өзi тәрбиеленген бай үйдi тастап кетуге мәжбүр болады.





КЕЗБЕНIҢ КҮРЕҢ КҮНДЕРI




	Ендi оның тағдырының кезбелiк тұсы басталады. Бостонға келген ол мұнда өз қаржысына «Темiрлан және өзге де өлеңдер» жыр жинағын шығарған. Талапкердiң сорына, жинақ ешқандай сұранысқа ие болмады. Қалтасы бос қалған жiгiт ендi әке-шешесiнiң жолын қуып, (марқұм әке-шешесi актерлар болатын) театрға қызметке тұруға құлшынады. Бұл қадамы да сәтсiз аяқталған соң, жас шамасын, аты-жөнiн өзгертiп, армияға ерiктi болып сұранған. Мұнда, ол бей-небiр әскери өмiрге жаратылғандай, аз уақыт iшiнде сатылап өсiп, кiшi командир дәрежесiне дейiн көтерiледi. Әйтсе де үш жылдық әскери қызмет босқа уақыт өткiзу екендiгi есiне түскенде жүрегi жылап қоя беретiн жiгiт өкiл әкесiне ақталу, бiр жағы кешiрiм сұрау хатын жазады. «Өмiрiмнiң ең әдемi жылдары текке өтуде» деп шағынады. Ол бұл жерде әскери қызметтiң әдебиетпен тiкелей шұғылдануға кедергi келтiретiнiн меңзеген болатын. Джон Алланнан хатына жауап келмегесiн мүсәпiрлiк мазмұндағы екiншi хатты және жазуға мәжбүр болды. Бiрақ бұл хат та өкiл әкесiнiң тас жүрегiне әсер ете қоймайды. Кенет оған қайғылы оқиға «көмекке» келген-дi. Аллан ханым қайтыс болады да, Эдгар оның жерлеуiне Ричмондқа асығады. Қамқоршысы көз жасы көл-көсiр бiрбеткей жiгiттiң армиядан босануына қол ұшын берiп, орнына басқа ерiктiнi жалдауға кететiн шығынның бәрiн көтерiп алады. Бостандық алған, поэзияға қайта оралған Эдгар 1828 жылдың желтоқсанында «Әл Аараф. Темiрлан және ұсақ өлеңдер» атты екiншi жыр жинағын шығарады.

	Бұл кездерi Эдгар өзiнiң ақын екендiгiн, бұл бағыттағы iзденiс-мұраттың иығына қаншалықты ауыр жүк артатындығын жақсы сезiнген. Ол өлең жазу машығын жетiлдiру мақсатында үздiксiз жұмыс iстейдi және жан-жақты жүйелi бiлiм алуда кеткен олқылықтардың орнын толтыру үшiн тарих, пәлсафа, эстетика және табиғаттану салалары бойынша арнаулы кiтаптарды оқуға кiрiседi. Оның Виргинияның белгiлi әдебиетшiлерi һәм журналистерiмен танысатыны да осы кез.

	Бiрақ өкiл әке ақын жiгiттiң қалайда жоғары бiлiм алуын талап еттi. Амалсыз Вест-Лойнт әскери академиясына оқуға түскен ақын жiгiт, мәжбүрлеуге көне алмай, бұл оқу орнын да «әскери тәртiптi бұзу» арқылы тастап кетедi. Өйткенi әдебиет пен қатаң уставқа телiнiп қойған әскери өмiр еш сиыспайтын.

	Ендi ақын жiгiт Нью-Йоркте төбе көрсетедi. Мұнда «Өлеңдер» жыр жинағы дүниеге келедi. Бiрақ күнкөрiске қаражаты жоқ жiгiт Балтиморға қайтуға мәжбүр болған. Бұл қалада анасы жағынан тәтесi болып келетiн Марии Клемм тұратын. Ақыры соның үйiне келiп баспаналаған. Кедейшiлiктiң құрсауына түскен По семьясының өзге өкiлдерi де осында жиналған болып шықты. Эдгардың ағасы Вильям көкiрек ауруынан осы үйде қайтыс болды. Дегенмен, Балтиморда өткен төрт жылды По шығармашылығындағы сәттi белес деп айтуға әбден болады. Жазған дүнелерi қомақты болмаса да, шығармашылық iзденiстегi қол жеткiзген табыстары ауыз толтырарлық. Сол кездiң белгiлi жазушысы Джон Кеннеди Эдгардың талантын тап басып танып, оған қамқорлық қол ұшын созса, 1832 жылы жергiлiктi журнал өткiзген бәйгеде Поның «Шиша iшiндегi қолжазба» әңгiмесi бас жүлденi жеңiп алуы оның өзiне деген сенiмiн арттырып, әдебиетшi боламын деген талабын нықтай түстi.





КЕДЕЙЛIК ПЕН ҚЫЗҒАНЫШТЫҢ ҚҰРБАНЫ




	1835 жылдың жазында Балтимордан Ричмондқа қоныс аударған По редакторы Томас Уайт болып табылатын «Оңтүстiк әдебиет жаршысы» журналына редактордың көмекшiсi болып жұмысқа тұрады. Поның қабiлет-қарымын байқаған Уайт көп ұзамай редакцияның бүкiл жұмысын оның иығына артқан. Хат өңдеу, қолжазбалармен жұмыс iстеу, рецензиялар жазу... журналдың көлемдi бөлiгiн алатын осы мiндеттердiң бәрi Поның беделiн көтергенiмен, бiрақ мардымсыз қаламақыға iстелiнетiн шаруалар едi. Ұзамай журнал таралымы да көбейдi. Ал Поның пiкiрiне белгiлi қаламгерлердiң өзi құлақ асатын болған. Дегенмен, мазасыз журнал жұмысы әдебиетпен алаңсыз шұғылдануға уақыт қалдыра бермейтiн. Әйте де 30-жылдардың орта тұсында Поның материалдық жағдайы бiршама бiрқалыпты ырғаққа түседi де, ал әдеби шығармашылығы жоспарлы, мақсатты кейiп ала бастайды. Асылы, Поға алдымен бедел алып келген әдебиетшiлiгi емес, журналистiгi едi деп айтқан дұрысырақ болар.

	По кейiнiректе журналистикаға бiрнеше рет оралды. Ол барған басылымдардың бәрi гүлденiп қоя беретiн. «Жентельмен журналы», «Грим журналы» (соңғысының таралымы ол редакторлық еткен жылдары 40 мыңға жеттi), «Ақшам айнасы» газетi... әйгiлi «Алтын қоңыз» кiтабының авторы жұмыс iстеген басылымдардың бiрқатары осылар. Рас, журналистiк қызметтiң де өз игi жақтары болды. Төл шығармаларын бастыруға, аз-маз болса да қаламақы табуға мүмкiндiк туатын. Дегенмен, «екi майданда» бiрдей күресу Поны рухани жүнжiтiп, денсаулығын бiршама ойсыратып кетiптi. Сондықтан болар, оның қомақты қаржы ұсынып отырса да кезектi газет-журнал шақыртуларынан бас тартатын кездерi жиi ұшырасатын. Эдгар 1836 жылы өзiнiң алыс туысы болып келетiн Вирджиния Клеммге үйленiп, отбасын құрды. Бұл ару Поның ғажайып новеллаларының кейiпкерлерiн еске түсiретiн. Ақын өзiнiң жарын есi кете сүйсе де, олардың ортақ тағдыры алғашқы күнiнен-ақ қайғы-қасiретке толы болды. Мұқтаждық жас отбасының соңдарынан қалмай қойған. По бiршама белгiлi болып қалғанына қарамай, тiршiлiк ету үшiн күресуге мәжбүр едi. Замандасы, сыншы Н.Уиллис былай деп жазады: «По кiрпияз едi және өте қиналып жазатын. Стилi көпшiлiктiң талғам деңгейiнен тым жоғары болғандықтан алатын қаламақысы да мардымсыз едi. Ол әрдайым ақшадан мұқтаждық көрiп отырды. Ауру әйелi екеуi қарапайым өмiр сүруге қажет заттардан да құралақан болатын».

	Қастары болса Поның кейбiр iс-әрекеттерiн мазақ етуге тырысты. Шарапқұмарлығын өсек қылды. Ал оның оңашада өз шығармаларының мәтiнiмен тынымсыз, барынша ыждағаттылықпен, бүкiл жан-дүниесi сымдай тартылып жұмыс iстейтiндiгiн аңғара бермейтiн. Аңғаруға тырыспайтын да. Алкоголь мен апиын ақынға осындай шығармашылық жұмыс үстiнде ой-санасын баурайтын құлазу сезiмiнен арылуға қажет болатын.

	Кейде Поның қыстың күнi үй жылытуға отын сатып алуға да ақшасы болмаушы едi. Мұндайда, денсаулығы онсыз да әлсiзi әйел салқындап қалмас үшiн, оның омырауына мысық салып жылытатын. Бiрақ жоқшылық қоя ма, күйеуiнiң жанұшыра аласұрғанына қарамай, 1874 жылдың қаңтарында Вирджиния дүниеден қайтты.

	Әйелiнiң өлiмi Поны қатты күйзелттi. Әдебиеттегi, тұрмыстағы жағдайым ендi оңала ма дегенде, бұл оқиға ақынды тұралатып кеткенi анық. Осы қырқыншы жылдары оның төрт жинағы жарық көрген-дi. 1845 жылдың қаңтарында «Ақшам айнасы» журналында бұл күндерi әлемдiк поэзияның үздiк жауһарларының бiрiнен саналатын «Құзғын» өлеңi басылған. Ол кезде ол... 10 долларға бағаланған-ды (кейiнiрек, өлгеннен кейiн, Поға кешеуiлдетiп болса да атақ-даңқ келгенде, аукционда осы өлеңнiң қолжазбасы 225 долларға, ал тағы бiр «Қоңырау» өлеңiнiң қолжазбасы 2100 долларға сатылған).

	40 жылдардың орта тұсында Эдгар По Американың белдi ақындарының қатарынан санала бастады. Оған «үлкен үйлердiң» де есiгi ашылған. Дегенмен, По көп ретте көре алмаушылық пен күндестiктiң, кейде түсiнбестiктiң құрбаны болып кетiп жататын. Бұған өзiнiң тiк мiнезi де бiршама кiнәлi едi. Әдебиет мәселесiне келгенде ол ешқандай бiтiмгершiлiкке бармайтын. Ойын тура, батыл айтатын. Әрине, бұнысы кiмге жаға қойсын.

	Поның ажалы әлi күнге құпия. 1849 жылдың қыркүйегiнде Ричмондта «Поэтикалық принцип» деген тақырыпта тыңдармандардың тарапынан жақсы бағаланған лекция оқыған ол әлгi жерден, қалтасында 1500 доллары бар, аттанып кетедi. Одан кейiн не болғаны белгiсiз. Әлде көп мөлшерде пайдаланған есiрткiнiң елтуiне түсiп қалды ма, әлде бұның ақшасына қызыққан қарақшылар уландырды ма, бiр iшiмдiкханадан ессiз жатқан халде табылған. Ол Балтимордың емханасына жеткiзiлiп, сонда қайтыс болады.

	Қалай дегенмен де, Поның өмiрден ерте кетуiне апиын мен алкоголь емес, үмiтсiз жоқшылық пен тынымсыз творчестволық жұмыс себепшi болды деген жөн сияқты.

	По шығармашылығының өзiнен кейiнгi әдебиеттiң дамуына әсерi орасан зор. Осылай екендiгiне орыс ақыны В.Я.Брюсовтың «американ ақыны бiздiң Достоевскийдiң жол көрсетушiсi және көп мәселеде ұстазы едi» деген бiр ғана пiкiрi жан-жақты дәлел бола алады.

	Бүгiнгi психология, психоаналитика, криминалистика ғылымдары да По шығармашылығына молынан қарыздар.

	Өмiрi өксiкпен өткен ақынның мұрасы әлi талай ұрпақтың қажетiне жарап, шығармашылықтағы iзденiстерiне бағдаршам болып қала бермек.





ТОЛҚЫН ЖАЛЫНА ЖАРМАСҚАН ЖАЗУШЫ




	Оның өмiрi өзiнiң кiтаптары секiлдi қызық та, тартымды болды. Сырттай қарағанға кедей ортадан шыққан бiлiмқұмар жiгiттiң табандылықтың, iзденгiштiк пен еңбекқұмарлықтың арқасында, ертегiнiң кейiпкерлерiндей, атақ пен даңққа қол жеткiзуi, дәлiрек айтқанда «америкалық бақыттың» өлшемi секiлдi көрiнсе де, бұл тағдырдың өзiндiк драматизмi мен трагедиясы да бар едi. Жазушы ғұмырбаянының әдебиеттанушылар мен мемуаршыларды оның қаламынан туған дүниелерден бiр де кем қызықтырмайтындығы сондықтан.

	Ол 1876 жылы Сан-Францискода дүниеге келдi. Анасы қиялилау кiсi болыпты. Спиритуализм (рухтармен сөйлесу) мен астрологияның хас табынушысы болатын. Әкесi болса, әр түрлi тақырыптарға дәрiс оқи беретiн профессор едi. Бiрақ екеуi Джек (жазушының шын есiмi Джон) дүниеге келмей жатып ажырасып кеткен-дi. Болашақ жазушының жетiм қалуына, негiзiнен атаққұмар, қызуқанды, ойға алған мақсатын iске асыруға келгенде ештеңеден қаймықпайтын тәуекелшiл анасының кiнәсi көбiрек болған секiлдi.

	Зерттеушiлер Джек өмiрiнiң кейiнгi бiр тұсында әкесiн iздеп тапқандығын, бiрақ әкесiнiң ұлына жылы қабақ танытпағандығын жазады. Қарт профессор өзiнiң ұлы жазушының әкесi екендiгiн мойындамай қойса керек. Мұнысы ғажап-ақ. Дегенмен, ұлының шешесiнен әбден зәрезап болған әкенiң бұлай ететiндей де жөнi бар. Себебiн бiлуге де болады. Мысалы, жазушының биографтары оқымысты профессор екi-қабат әйелiн қызғаныштан туындаған ұрыс-керiс үстiнде пистолетпен атып жiбергендiгi туралы дерек келтiредi. Бұл жайт туралы сол кездiң газеттерiнде көп жазылыпты. Мiне, осы оқиғадан кейiн профессор әкенiң тағдыры «таздың кепешiн кигендiгi» анық. Әйелi «iшкенiн iрiң, жегенiн желiм» қылса ренжiмесiне не шара. Осы өкпесi баласына да ұласса керек. Әлде, бақытсыз әке өмiрiнiң сол бiр көңiлсiз, сұрқайлау тұсын қалай болмасын ұмытуға тырысты ма екен? Ал шын мәнiсiнде ызақор шеше күйеуiне ашуланып өзiн-өзi атқан көрiнедi.

	Профессор әкесiнен жұққан қасиет пе, Джек сегiз жасында-ақ кiтапқұмар болады. Бұл – қолына түскендi жай оқи беру емес, тыңғылықты түрде бiлiм жинау едi. Жазушы осы әдетiне өмiрiнiң соңына шейiн адал болып өттi. Оклендтiң көпшiлiкке арналған кiтапханасы да әсершiл баланың ой-қиялының дамуына көп септiгiн тигiзгендiгi анық. Кiтапхана басшысы, өзi де ақын Айна Кулбрит ханым Джектiң кiтаптарды таңдап, саралап оқуына жетекшiлiк етiп отырғандығын ескерсек, болашақ жазушының сол кезге дейiнгi әдебиеттiң бетке шығар қаймағымен жан-жақты танысқандығына күмән жоқ.

	Дегенмен, Джек «кiтапшыл» емес едi. Қиял-ғажайыпқа толы шытырман оқиғалы кiтаптарды оқи отырып, ол осының бәрiн өз басынан өткiзiп көрудi мақсат тұтты. 13 жасында орта мектептi бiтiрген Джек өз қатарынан көп ерекшелене қойған жоқ. Бiрақ оған жас кезiнен-ақ күнделiктi күнкөрiстiң қамымен әртүрлi жұмыстарға жегiлуге тура келедi. Газет сатты, түнгi күзетшi болды. Тер төгiп тапқан алғашқы екi долларына ескi қайық жалдап, ашық теңiзге шығатыны да осы кез. Бiрақ тағдыр тәуекелшiл жiгiттi еркелете қойған жоқ. Өгей әкесi пойыздың астына түсiп мүгедек болып қалғаннан кейiн отбасы жағдайы тiптi қиындап кеттi. Жоқшылық жағадан алған. Ысырапшыл шеше мен мүгедек әкенi асырау үшiн болашақ жазушы балалық арманымен қоштасып, консервi фабрикасына жұмысқа тұрды. Мұнда сағатына 10 цент төленетiн, ал жұмыс уақыты тәулiгiне 10 сағаттан асатын. Мұндай жұмыс бозбаланы балағынан сүрiнтiп, сүрлiктiрiп қана қойған жоқ, оның кiтап оқуына да мүмкiндiк қалдырмады. Ал Джек табиғатында еркiндiкке құмар едi. Қатыгез қара жұмысқа қолын бiр сiлтеп, қарызға алынған 300 долларға кiшiгiрiм кеме сатып алып, өзi сияқты жалаңаяқтармен «Шаян аулау қарақшылығымен» айналысты. Тапқан қаржысының бiразын анасына берiп отырса, қомақты бөлiгiн теңiз жағалауындағы барларға шашты. Спирттi iшiмдiкке әуестендi. Бiрақ ол алкоголизмнiң түбi қандай қатерге ұрындыратындығын ерте аңғарды. Бiрде мас халде дауылды теңiзге шығып кетсе, ал ендi бiрде ұшынып өлiп қала жаздаса, аңғармай қайтсiн. Оның үстiне теңiз жағалауындағы арзанқол сауықханаларда әртүрлi адамдар кездесетiн. Әлдебiр қаныпезердiң пышағынан қаза табуы да кәдiк едi. Яғни, өмiр сүру тәсiлiн өзгертпей болмайтын. Оң-солын пайымдай бiлген кешегi қарақшы Джек ұзамай балықшы патрулiне жұмысқа тұрады. Бұл жұмыс жүректiлiктi, батылдықты қажет ететiн. Лондонның өр де ер мiнезi осы кездерi қалыптасты деуге әбден болады. Осы бiр жылдары, болашақ жазушы қандай жұмыспен шұғылданбасын, оның теңiзге деген махаббаты бәрiнен асып түсiп жататын.

	17 жастағы Джек 1893 жылы үш мачталы шапшаң «Софи Сазерленд» шхунасына матрос болып жалданды. Бұл кеме теңiз мысықтарын аулаумен айналысатын-ды Тәжiрибелi теңiз көкжалдарының ортасына топ ете қалған Лондон мұхитпен, оның құбылмалы мiнезiмен танысты. Ел көрдi, жер көрдi. Жапония жағалауы, Алеут аралдары, Аляска мен Чукотка... жас теңiзшi болған жерлердiң ұзын-ырғасы осындай. Бiрақ бұл құр саяхат емес едi. Аңшылықтың шырқау сәттерiнде өлi мысықтардың майы мен қанына сүрленген палубада тайып жығылып жүрiп тер төктi. Бұл ауыр да аяусыз жұмыс едi.

	Шхунада өткiзген сегiз айдан кейiн үйiне оралғанда оның отбасы қарызға белшесiнен батқан халде болатын. Ендi бозбала жiгiтке романтикамен қоштасып, кендiр фабрикасына жұмысқа орналасуға тура келдi. Ал алда жұмыссыздардың саны күрт өскен 1893 жылдың дағдарысы жақындап келе жатты. Станоктың қасында өткiзген он сағаттық ауыр жұмысына Джек, бар болғаны, жалғыз-ақ доллар алатын. Оның «Сан-Франциско колл» газетiнен әдеби конкурс туралы хабарламаны оқып қалатыны осы тұс. Мектеп журналына қатысқаны болмаса, ол бұған дейiн шығармашылықта күш сынап көрмеген-дi. Бiрақ анасы оны қолына қалам алуға үгiттеп көндiрдi. Талапкер жазушы жүзiп жүргенде көрген бiр эпизодын дәл де нанымды етiп суреттеп шықты. Осы «Жапон жағалауындағы тайфун» очеркi бас жүлде – 25 долларды жеңiп алды. Джек он долларды костюм сатып алуға, әрi ломбардқа өткiзген сағатын қайтарып алуға жұмсады. Екiншi, үшiншi жүлделердi Калифорния мен Тэнфорд университеттерiнiң студенттерi иемдендi. Лондонның осы бiр тырнақалды очеркiн оқып отырып, бүгiнде алып толқын мен буырқанған дауылдың қақпақылында қалған шағын кеменiң бортында тұрғандай хал кешесiң. Сұрапыл әсер күшiн сезiнесiң. Бiрақ бұл бiр сәттiк қана жеңiс едi. Бәлкiм алғашқы. Джек кендiр фабрикасын тастап, электростанцияға от жағушы болып кiредi. Алғашында жанын салып құмарлана iстегенiмен, ауыр жұмыс бозбаланы езiп тастайды. Ақырында бұл жерден де босауға тура келген.

	Бұдан кейiн Лондон жұмыссыздар армиясына қосылып ел кезедi. Тiптi, қаңғыбастарға қосылып кеткен кезi де бар. Бұл да ештеңе емес екен, қайыршылықтың да дәмiн аз-мұз татып көруге тура келген.

	Басынан өткен жайттар Лондонның көзiн бiр нәрсеге анық жеткiздi. Тек қара жұмыс iстеп жүрiп, қоғамның лас «етегiнен» көтерiле алмайды екенсiң. Көтерiлу үшiн бiр ғана жол бар. Ол – бiлiм алу. Бұл үшiн алдымен мектептiң жоғары сыныптарын бiтiру керек. Джек күнiге он екi сағаттан шұғылдана отырып, екi жылдық бағдарламашы үш айда игередi. Сосын Калифорния университетiне емтихан тапсырады. Бiрақ бiр семестрдей ғана студент болудың сәтi түстi.

	Жоқшылық тағы да қол байлаған. Кейiнгi бiлiмнiң бәрiн Джек Лондон тек өзiн-өзi қамшылау, өзiн-өзi жетiлдiру арқылы меңгердi.

	Осы кездерi ол, бойында жазуға деген құштарлықтың бар екендiгiн аңғарды. Әйтсе де, оның алғашқы әдеби талпыныстары сәтсiз болады. Әңгiмелерi дайын штамптан шыққандай әрi қызылсөздiлiктен құралақан емес-тi. Бұның бәрiн ол кейiнiрек өзiнiң «Мартин Иден» романында шынайы суреттеп жазды.

	1896 жылы, Аляскадан бай алтын кенiшi табылғаны туралы хабар бұрқ ете қалғанда, оңай олжа iздеп қарлы өлкеге аттанғандардың iшiнде Джек Лондон да бар едi. Дегенмен, тағдыр Лондонның талайына бұл жолы да кеш қалуды жазыпты. Алайда, бұны сәтсiздiк деуге бола қояр ма екен. Өйткенi, Джек Аляскадан алтын болмаса да, алтынға бергiсiз әсерлер мен болашақ әңгiмелерiне қажет материалдар алып қайтады. Жазушы болам деген жанға бұдан артық не керек? Лондон шығармашылығында Аляска, алтын iздеушiлер тақырыбы үлкен орын алатындығы да әлгi сөзiмiздiң растығын дәлелдей түсетiндей.

	Аляскадан оралғаннан кейiн өзiнiң бай өмiрлiк тәжiрибесiнен жазылған әңгiмелер салынған топ-толық конверттердi ол журнал, газет редакцияларына жөнелтумен болды. Бiрақ, неге екенi белгiсiз, әңгiмелерi ардайым керi қайтатын. Бейнебiр бұның әңгiмелерiне көз тиген секiлдi едi. Әйтеуiр, 1899 жылдың қаңтарында «Құрлықаралық әдебиет» журналында «Сапардағылар үшiн» әңгiмесi басылғанда, бұған құдайдың оң қабағы түскендей болды-ау. Ай өтпей осы журналда «Аппақ меңiреу дала» әңгiмесi тағы басылады. Лондон танымал жазушыға айнала бастады. Бұл қырсықты қойсаңызшы, әңгiмелерi белдi, беделдi басылымдарда шығып жатқанымен, жас жазушының қаламақысы мардымсыз едi. Тiптi, кейде сараң редакторлармен ақша үшiн жұдырықтасып қалуға да тура келетiн. Ендiгi жерде Лондон тәулiгiне бес-ақ сағат ұйықтайтын болды. Аптасына алты күн жұмыс iстеудi, тәулiк сайын мың сөзден жазуды (бес беттей) қағидаға айналдырды. 1900 жылы «Көкжалдың баласы» әңгiмелер жинағы шығады. Араға жыл салмай «Оның әкесiнiң құдайы» (1901) әңгiмелер жинағы, «Қар қызы» (1902) романы басылады. Бұлармен бiрге материалдық байлық, атақ-даңқ келедi. Кезбелiк ғұмыр аяқталып кәсiби жазушының өмiрi басталады. Ол Элизабет Маддеринге үйленедi. Ұзамай бiрiншi қызы, сосын тағы бiр қызы Бэсси дүниеге келедi. Лондон қыздарын қанша жанын салып сүйсе де, оны мұгагерiнiң, ұлының жоқтығы өмiр бойы мазалап, азаптап өттi.

	Жазушы шығармашылығында Солтүстiктiң сұсты табиғаты, ондағы адамдардың тұрмыс-тiршiлiгi ғана емес, спорт тақырыбы да бiршама орын алады. Бокс, қылыштасу, жүзу, ат жарысымен әуестенген жазушыға бұл тақырып етене жақын едi. Бұлардың арасында «Бiр үзiм ет» әңгiмесi өте ерекшеленедi. Сондай-ақ «Мексика ұлы» әңгiмесi өте де әлем оқырманына кеңiнен танымал.

	Дегенмен, жазушының ең үздiк шығармасы деп «Мартин Иден» (1909) романын айтуға болатын шығар. Көп тұсы автобиографиялық бұл романның өн бойында жазушының тұлғасы, оның дүниенi қабылдауы, шығармашылық туралы ойлары, жазушы еңбегiн түсiнуi әдемi де әсерлi әрi жарқын көрiнiс тапты. Роман, шын мәнiсiнде, жазушы үшiн «өмiр кiтабы» болып шықты. Романға көрiпкелдiк те жат емес едi. Әрине, Лондон ерен еңбектiң арқасында жазушылық даңқтың шырқау шыңына көтерiлген қарапайым теңiзшiнiң тарихына өз өмiрiнiң көп сәттерiн енгiзгенi анық. Роман көше төбелесiнде бай әулет – Морздарың ұлы Артурды құтқарып қалған Мартин Иденнiң осы отбасының ортасына келуiмен басталады. Қаратабан оған мұндағылардың бәрi нәзiктiк пен сезiмталдықтың, жоғары мәдениеттiлiктiң үлгiсiндей болып көрiнедi. Жаңа ортада өзiн-өзi ұстай алмай әлек болады. Ал осы үйде танысқан Артурдың қарындасы Руфьтi сұлулықтың, мына күнәһар дүниенiң пешенесiне лайық емес таза, ғажайып әлемнiң бейнесiндей сезiнген. Осы сезiмнiң жетегiнде кеткен ол қалайда Руфьке лайық болуды мақсат тұтады. Өзiн мынандай тектi ортада ұстаудың қыр-сырын үйренуге тырысады. Әрине, ол үшiн бiлiмдiлiк, бiлiктiлiк керек. Мартин ендi әдебиетке ден қояды, поэзиямен әуестенедi. Спенсер, Дарвин, Маркстiң iлiмдерiмен танысады. Руфьтiң ақыл-кеңесiне ден қоя отырып, өзiн-өзi рухани жетiлдiруге ұмтылады. Қыздың бойында да Мартинге деген құмарлық оянған. Руфьтi оның өзi жүрген ортаның бозбалаларына ұқсамайтын мiнезi, еркiн жүрiс-тұрысы қызықтырады. Екi иығына екi кiсi мiнгендей алып жiгiттiң күш-қуаты да оны өзiне баурап, тарта түскен. Рас, дөрекi тән күшi.

	Бiрақ Мартин жан дүниесi рухани және интеллектуальдық жағынан өскен сайын, оған Морздардың таяздығы, эгоизмi, жалған мәдениеттiлiктiң тасасына жасырынған арсыздығы да ұғынықты бола түскен. Мартин Руфьтiң де осы ортаның жемiсi екенiн, бұл ортаның кемшiлiктерi оған да жат еместiгiн аңғарады. Оның өмiр туралы түсiнiгi тар да таяз екендiгiн сезiнедi. Бiрақ оған деген сезiмi суымайды. Ол үлкен Морздардан қызының қолын сұрайды. Ерлi-зайыпты Морздар Руфьке кедей жiгiттi лайық көрмейдi. Екеуiнiң некеге тұруына кедергi келтiрумен болады. Әрине, қоятын мақсаттары бiреу-ақ – болашақ күйеу қалыңдығын да, өзiн де асырай алатын табысты жiгiт болуға тиiс. Конторға немесе фирмаға тұрып жұмыс iстеуi шарт.

	Бiрақ, Мартин Морздар отбасының талабына келiсе қоймайды. Ендiгi жерде оның алдында жалғыз ғана мақсат бар, ол – жазушы болу. Ол соңғы қаражатына шағын бөлме жалдап алып, өмiрден көргенiн, түйгенiн әңгiме, очерктерге айналдыруға кiрiседi. Өзiнiң шығармашылық туралы ой-пiкiрлерiн Руфьпен бөлiсiп отырады. Әйтсе де одан рухани қолдау таппайды. Руфь Мартин әңгiмелерiнiң әсер-қуатын мойындай отырып, ондағы шын өмiрдiң кескiн-келбетiн қабылдай алмайды. Бай отбасында өскен шолжаң қыздың бұлай етуi заңды да едi. Өйткенi ол, қарапайым адамдардың қалай өмiр сүретiнiн тегiн келiп жатқан байлық пен сән-салтанатқа көмiлiп жүрiп қалай аңғара алсын? Қалыңдығы ғана емес, газет-журналдардың да бұның әңгiмелерiн қабылдамайтындығы Мартинге қатты батады. Бiрақ талапкер алған бетiнен қайтпайды. Өйткенi, бұл кездерi ол өзiнiң жазушы болу үшiн туылғанын сезiнген. Мiне, ол жазушы ретiнде мойындалудың аз-ақ алдында тұр. Дәл осы сәтте Руфь одан бас тартады. Жазу-сызумен әуреленудi қоймасаң әйелiң болмаймын деген шарт қояды. Бұл да Мартинге тиген кезектi ауыр соққы едi. Бiрақ ол ендiгi жерде жазушылықты қоя алмайтындығын аңғарған.

	Мартин Иденнiң талабы дұрыс екендiгiн аңдаған аз адамның бiрi ақын Бриссенден. Ол оған түбi атақты болатындығын, бiрақ сол атақ-даңқтың бұның жан-дүниесiн аяздай қаритын қатерлi болатындығын айтумен өтедi. Бриссенден қайтыс болғасын бiраз мезгiлден кейiн Мартиннiң фәлсафалық эссесi жарық көредi. Бұл эссе, оқырмандар арасында қызу айтыс-тартыс туғызады. Ал эссе авторы бiрден әйгiлi болып шыға келдi. Кеше ғана жас жазушының қолжазбаларын тәлкекке салып, керi қайтарып жүрген баспагерлер ендi сол қолжазбалардың соңына шырақ алып өздерi түседi. Өйткенi, талантты жазушының шығармаларынан өтiмдi қандай дүние болмақ? Бiр ай бұрын бес долларға да өтпей жатқан әңгiмелерi ендi мың, екi мың долларларға бағалана бастайды. Мартин бай адамдардың бiрiне айналады.

	Ендi оны «ұлы жазушы» ретiнде үлкен басқосулар мен отырыстарға шақыра бастайды. Бұрын мұны менсiнбей шекесiнен кекiрейе қарайтын бай-манаптар алдында құрақ ұшып, құрдай жорғалайды. Газет-журналдарда жазушымен жақсы таныс, тiптi, дос екендiктерiн айтып мақтанысады. Бiрақ Мартин мұндай арзанқол дақпыртқа алдана қоймайды. Өйткенi, ол бұл пысықай байсымақтарға өз дүниелерiнiң бұрынғыдай жат, бөтен екендiгiн, оларға бұның тек атақ-даңқы, ақшасы қажеттiгiн сезiнген. Бриссенденнiң айтқаны айна-қатесiз ақиқатқа айналды. Мартиннiң жан дүниесiнде құлазу басталады. Қоршаған ортасынан көңiлi қалады. Кеше ғана қарамастай болып кеткен Руфьтiң өзi iздеп келiп кешiрiм сұрауы да суынған сезiмдi қайта жылыта алмайды. Екеуiнiң жан дүниесiн өзара жақындастыратын ештеңе жоқтығын ендi Мартин айтады.

	Байшыкештерден көңiлi қалған жазушы өзiнiң шыққан ортасының қарапайым еңбек адамдарымен де қайта тiл табыса алмайды. Өйткенi, олармен бұның арасы ендiгi жер мен көктей алшақтап кетiптi. Кедей, әлi мойындалмаған кезiнде жазылған әңгiме, әлi iске аспаған идеялары өмiр сүруге, әрекет етуге құлшынысын оятатын, байлыққа қол жеткiзiп едi, сол құлшыныстан түк те қалмағандай. Алға қойылған мақсатына жетудiң шығармашылық адамына қандай залалы барын ол ендi аңғарған! Джек Лондон жазушы психологиясының қыр-сырын керемет суреттедi. Осы романын жаза отырып ол өз өмiрiнiң түбi қалай аяқталарына да көрiпкелдiк жасағандай едi. Расында Лондон өмiрiнiң соңғы жағы өз кейiпкерiнiң өмiрiне қатты ұқсайтын. Роман кейiпкерi секiлдi ол да өз шығармаларының бай-манаптарға керек еместiгiн, оларды әдебиеттегi айтулы есiм ретiнде ғана қызықтыратындығын ұқты. Бiрақ оның туындылары бар мақсаты күнкөрiстiң қам-қарекетiнен арыға аса алмайтын пролетарларға да қажет емес. Ауыр жұмыстың езгiсiнде қалған олардың әдеби кiтап оқуға, iшкi мәдениетiн жетiлдiруге уақыты қайдан болсын?

	Өзiн тойдырып бiткен қоғамның лас атмосферасынан бiр сәт сергу үшiн роман кейiпкерi «Марипоза» параходына отырып ұзақ мерзiмдiк саяхатқа шығады. Бiрақ саяхат үстiнде жан дүниесiн жаулап алған шарасыздық сезiмiне қарсыласар күш таба алмай, өзiн кеменiң илюминаторынан ашық мұхитқа тастап жiбередi.

	Рас, Лондон бұл романнан кейiн де бiраз өмiр сүрдi. Бiрақ ол жазушының шығармашылық iзденiстегi тоқыраулар мен керi кетулер кезеңi едi. Лондонның бұл тұстағы туындыларының денi ақша табу үшiн жазылған арзанқол, дүмбiлез дүниелер болатын.

	1916 жылдың 22 қарашасында өлiм аузындағы Джек Лондон өзiнiң жұмыс бөлмесiнен табылды. Сырқатын жеңiлдету үшiн iшкен морфийдiң дозасы шамадан тыс көп болып шықты. Кiм бiледi, ол расында да жанына батқан ауруын бiр сәтке болса да ұмытқысы келдi ме екен? Қайткенмен бұл жайт жазушының өзiне-өзi қол салуына ұқсайды. Оның өлiмiнiң құпиясы әлi күнге дейiн ашылған жоқ.





ТАҒДЫРЫ ТАРПАҢ ТӘКАППАР ЖЫРЛАР ИЕСI





АҚЫН БА, АҚЫН ЕМЕС ПЕ?




	Бұл сауалға провинциядан келген Парижге он алты жасар Артюр Рембоны алғаш көргенде Поль Верленнiң, Мәскеуден Петерборға асыға жеткен бозбала Есенинмен жүздескенде Александр Блоктың iштей жауап табуға тырысқандары анық. Алғашқы жыр жазбаларын оқысымен-ақ Верлен Рембоны өзiнен де өрелi талантты ақын ретiнде мойындап, оның Париждi өз үйiндей көруiне мүмкiндiк жасауға ұмтылса, Блок Есенинге жыр әлемiне кiруге әбден қақыңыз бар деп сәт-сапар тiледi. Бiрақ кез келген талантты жас талаптың аға буыннан бата сұрауы дәл мұндай ақжарқын қауышулармен бастала бермейдi. Кексе қыранның әлi қанаты қата қоймаған мұзбалақты кеудесiнен керi итеретiн кездерi де болады. Иә, талантты тап басып бiрден тани қою – өте қиын шаруа. Тек тектi талғам иелерiнiң ғана қолынан келетiн iс.

	... 1907 жылдың қаңтарының басында Дмитрий Мережовский мен Зинаида Гиппиустардың отбасына жасы жиырмалардағы жiгiт қонаққа келдi. Оның қолында сол кездегi беделдi ақындардың бiрi Валерий Брюсовтан алған кепiлдеме хаты бар едi. Хатта Мережковскийлер отбасынан жас ақынға қамқорлық қолын созып, шығармаларын жариялатуға көмектесу сұралған болатын. (Тұп-тура Есенин жүрiп өткен жол дерсiз. Брюсов бейнесiндегi Блоктан кейiн ол да тiп-тiке осы Мережковскийлердiң отбасына келетiн-дi. Бiрақ тек кейiнiрек, тағы да 7-8 жылдан кейiн).

	Үйде, үй иелерiнен бөлек, еңбектерi танылып қалған пәласафашы Философов және есiмi осы кездерi Блокпен қатар атала бастаған ақын Андрей Белый бар болып шықты. Оларға жас ақынның сықпыты, сөз саптасы еш ұнамағаны анық. Гиппиус әлi белгiсiз iзбасарын кекетiп-мұқата бастаса, өзгелерi де оған қосылып бiраз күлiп алады. Дастарқан басындағы жалпы әңгiме ауанының қалай өрбiгенiн дәл қазiр тап басып айта қою қиын, дегенмен бұл үйден жас талапкердiң көңiлi орта, жарымжан күйде шыққаны анық-ты. Егер сенiп келген Мережковскийiңiз: «Сiз, көгершiнiм, адасып кетiпсiз! Сiзге мұнда орын жоқ»,– десе, ал ақын әйелi есiкке сiлтесе, одан кейiнгi көңiл-күйiңiз қандай болмақ! Әрине, мұндай кептi басқа түсiре көрмесiн деңiз. Кейiн Андрей Белый осы кеш туралы былай деп жазды: «Ақымақтау көрiнiс болды. Байғұсты әжуалап-ақ бақты... Ал ол оларға ақындар ғой деп шын жүрегiмен қуана келген жоқ па едi». Бiрақ Белыйдың өзi де күнәсiз қалмаған секiлдi. Өйткенi, Брюсовпен Гиппиустың сол тұста өзара жазысқан хаттары осыны айғақтайды.

	Брюсовтың «сiздерге мен жол сiлтеген жас ақын барды ма, қалай қабылдадыңыздар?» деген сауалына Зинаида Гиппиус былай деп жауап қатады: «Қайран Валерий Яковлевич! Қай албасты онымен сiздi байланыстырып жүрген? Сiз өзi оны көрдiңiз бе? Бiз күлкiден құлап қалдық. Боряның (Андрей Белый – Ә.Б.) оны бiраз кекетiп-мұқатуға күшi жеттi, ал менiң ештеңеге икемiм келмей қалғаны. Жасы жиырмаларда, бетi iрiңдi жара қаптағандай боп-боз. Сөз саптасы алқам-салқам. Бейнебiр Драгомилов базарына бара жатқан жесiр қатынның кiр-қожалақ орамалы секiлдi. Өзi әтiрден иiскеп қояды. Сосын бүкiл әлемдi мен ғана өзгерте аламын дейдi: «Маған дейiн де талпыныстар болған... Будда, Христос... Бiрақ бәрi сәтсiз». Ол телпегiн алып шығып кеткесiн мен қолыма бiрден оның өлеңдерi жарияланған «Весы» журналын алдым. Кемеңгерлiгiне араша түсетiн ең болмаса бiр жолын тапсам ба деп армандадым. Бiрақ түк те таппадым. Бәрi далбаса. Қазiргi таланты жоқ, бiрақ төселген машығы бар екiнiң бiрi одан тәуiр жазады. Нағыз далбаса. Ол сiздi несiмен, ойпыр-ай, несiмен баурады екен?»

	Бiрақ Зинаида Гиппиус осылай дедi екен деп Брюсов жас талапкерден терiс айналған жоқ. Қайта оны ендiгi әдебиет майданында Мережковскийлер мен Гиппиустардың шабуылдарынан қорғап жүрдi. Ал Гиппиус жоғарыдағыдай жағымсыз пiкiр айтқан жас перi – ХХ ғасырдағы орыс поэзиясының белдi өкiлдерiнiң бiрi, әрине, Есенин емес, жауынгер, саяхатшы, серi ақын Николай Гумилев едi. Оның әдебиетте алатын ұлы орнына бүгiнгi күнi он Мережковский мен жүз Гиппиусыңыздың жабылып таласа алмайтыны да шындық.





ОЛ КIМ ЕДI?




	Бүгiнгi қазақ оқырманына Николай Гумилевтiң есiмi көп ештеңе айта қоймауы да мүмкiн. Әрине, өкiнiштi-ақ. Сосын тiптi орыс оқырманының өзi де ақын шығармашылығымен тек бертiнде, қайта құру кезiнде ғана кеңiнен таныса бастағанын ескерсек, амал қанша, бұлай болуы заңды да. Өйткенi, есiмi Блок, Анна Ахматова, Есенин есiмдерiмен қатар аталуға тиiс ақын шығармашылығы жетпiс жылдай уақыт бойы оқырман назарынан қалтарыста қалып келдi. Тоталитарлық жүйе оның шығармашылығын дәрiптеуге қатаң тыйым салды.

	Есенинге 50-жылдары жасалған «кешiрiм» оған 80-жылдардың орта тұсында әрең iлбiп жеттi. Неге кештеу?

	Бұл сауалға ақын тағдыры жауап беретiн секiлдi.

	Николай Степанович Гумилев 1886 жылдың 3 сәуiрiнде Кронштадта дүниеге келдi. Әкесi Степан Яковлевич теңiзшi дәрiгер болатын және бiрнеше рет мұхиттар арқылы дүние жүзiн аралау сапарына қатысқан-ды. Оның осы сапарларда көрген-бiлгенiн баяндап отыратын әңгiмелерi болашақ ақынның бала қиялына қатты әсер еткенi анық. Ал анасы Анна Ивановна болса дiндар адам едi. Балаларына әр түрлi хикая-әңгiмелердi оқып берудi ұнататын. Олардың көбiсi дiн тақырыбына қатысты болып жататын. Николай Гумилевтiң «Бала тәрбиесiне өте абай болу керек! Бала кезде алған әсер-күй өте керемет және өшпестей берiк болмақ! Құтқарушы Иса мәсiх туралы әңгiменi алғаш естiгенде бүкiл жандүнием тебiренiп, толқығаным әлi күнге дейiн есiмде» деп келетiн естелiгi осы анасына, оның қасында өткiзген күндерiне қатысты екенiне еш күмән жоқ. Егер ақынның балалық шағы тек шуақты, ашық көгiлдiр түстi болды десек, қатты қателесемiз. Ақын өзiнiң анау айтқандай көрiкке ие емес екенiн бала кезiнен түйсiнетiн. Бұл туралы, ақынның өз келбетiнiң көрiксiздiгiне қысылатыны жайлы, замандастарының естелiктерiнде өте көп айтылады. Құдайдың оны керемет денсаулықпен жарылқай қоймағаны да шындық-ты. Қысқасы, болашақ ұлы ақынның өзiнiң «көп қара қарғаның iшiнде жалғыз ала қарға екенiн сезiнуi» сол сәби кезiнен бастау алады десек те болады. Ал мұндай сезiну-түйсiнулер сәбидiң психологиясында өзгеше қалыптасу процестерi басталуына түрткi болуы әбден мүмкiн.

	Иә, Гумилев өзгелер әдемi көзiмен оп-оңай ала салатын нәрсенi тек мiнезiмен, тек iс-әрекетiмен ғана иемдене алатынын ерте сезiнген. Осы жолда, күрес майданында жеңiске бастар жол тек қажыр-қайрат пен ерiк-жiгер болса, оны өз бойымнан молынан табылуы керек деп шешкен. Өзiн-өзi үзбей, үнемi тәрбиелеп отырған, темiр тәртiпте ұстауға тырысқан. Өзiн-өзi талай сын тезiне салған. Ондай кедергi-сындарды жоқ болса өзi iздеп тауып отырған.

	Бiз Гумилевтi тек ақын емес, шаршамас саяхатшы және жаужүрек жауынгер ретiнде де жақсы бiлемiз. Оның қиыншылығы көп, қатерi мол алыс сапарларға құмар болуында, соғыс стихиясын өз стихиясындай сезiнуiнде – мiне, осы өзiн-өзi iштей тәрбиелеудiң, өзiн-өзi темiрдей тәртiпке бағындыруға тырысудың әсер-ықпалы жатқаны анық.

	Николай Гумилев бiрiншi дүниежүзiлiк соғыс басталғанда өзi сұранып алдыңғы майдан шебiне кетедi. Екi рет қаһармандығы үшiн IҮ және III дәрежелi Георгий крестерiмен марапатталады. Соғыста бiрге болған майдандас жолдастарының оның көзсiз батырлығы туралы естелiктерi де сақталған. Ол бiрде тiптi жау пулеметiнiң жауып тұрған оғына қарамай, окоптан дұшпан беттегi ашық алаңқайға шығып бiршама уақыт темекiнiң түтiнiн сораптаған да көрiнедi. Иә, көзсiз батырлық. Бәлкiм, ақымақтық. Дегенмен, мұндай көзсiз батырлық, бәлкiм, фатализмнiң арғы жағында өзiн-өзi, тағдырын сынап көру iспеттi iшкi сұраныстың жатқаны да жасырын емес. «Өзiңдi өзiң жеңсең ғана өзгенi жеңе аласың». Қысқасы, ақын Гумилевтiң, жауынгер Гумилевтiң рухан ұстанымы осыған келiп саятындай.

	«Өзiңдi-өзiң тәрбиелей алсаң, тыңғылықты дайындай алсаң, алынбайтын қамал жоқ». Ақынның осы тiршiлiк философиясы оның шығармашылығынан да көрiнiс тапты. Ол кейiнiрек, белгiлi ақындар санатына қосылғанда «қолынан еш өлең жазу келмейтiн адамнан да, тынбай iзденiстер жасаса, ақын шығаруға болады» деп мәлiмдедi. Өзiнiң ақындар шеберханасын ашты. Онда ақын болғысы келетiн кез келгенге дәрiс оқыды. Әрине, мұндай бiрбеткейлiкке сол кездегi шығармашылық ортаның күле қарағаны да рас. Олар «Гумилев те ақымақ екен, есектен ақын, қарғадан әншi жасау мүмкiн бе?» деп мәз болысатын.

	Бiздiңше, бұлай болуы мүмкiн емес екенiн Гумилевтiң өзi де жақсы түйсiнген. Ал мұндай шәлкестеу мәлiмдеме жасауына өз шығармашылық жандүниесiнен бастау алып жатқан күдiк пен күмән, ымырасыз арпалыс себеп болған сыңайлы. Жоғарыдағы Мережковский һәм Зинаида Гиппиус секiлдi ақынның талантына сенiмсiздiк бiлдiрушiлер бұл кездерi де жетiп артылатын. Олар «Блок өлеңдi табиғи тудырады, Гумилев кiрпiштерден қалап жасайды» десетiн. Гумилев өлеңдерi олардың тарапынан жасанды дүниелер ретiнде ғана бағаланатын-ды. Бұл кездерi ақынның шынайы дарын иесi екенiн сезiнетiн Брюсов секiлдiлер, амал қанша, өте сирек болатын.

	Иә, Гумилев бұл кездерi Блок отырған поэзия тағына өзiнiң де отыруға қақылы екенiн iштей жақсы бiлетiн-дi. Бiрақ тақ бос емес-тi. Тақ бос емес кезде, шын ақын ойнауға лайық рөл тек сайқымазақтың рөлi болмақ. Мiне, Николай Гумилев еш тайсалмай осы сайқымазақтың рөлiн өзiне таңдап алды деуiмiзге болады.

	Поэзиядағы Гумилев пен Блок бәсекесi өз алдына бөлек әңгiме қылуға әбден лайық. Егер жауынгер Гумилев интеллигент Блок поэзиясын жоғары бағаласа, Блоктың Гумилев өлеңдерiне «тек екi өлшеммен ғана жазылған өлеңдер» деп тыжырына қарағаны белгiлi. Бұл, әрине, Гумилев ешқандай ақын емес деген сөз едi. Блоктың өзiне осындай көзқараста екенiн бiле тұра Гумилевтiң оның жеке басы мен шығармашылығына тiл тигiзуге ешқашан тырыспағаны да мәлiм.

	Бiрде Блокпен болған екеуара пiкiрталастан кейiн оңаша қалған Гумилевке замандастарының бiрi:

	– Сiз мерген офицерсiз ғой, неге жекпе-жекке шақырып Блоктың сазайын тартқызбайсыз? – деп қалады.

	Сонда Гумилев:

	– Менiң не iстей алуым мүмкiн? Тiрi Лермонтовпен әңгiмелесiп тұрғаныңызды көз алдыңызға елестетiңiзшi, оған қандай сын айта аласыз, не төңiрегiнде дауласа аласыз?– деп жауап бередi.

	Байқайсыз ба, Гумилев бiтiспес жауы Блокты Лермонтовқа теңейдi. Ғажап. Ал бүгiнгi поэзия бiлгiрлерi, керiсiнше, Лермонтовқа жандүниесi, шығармашылығы жағынан Блоктан гөрi Гумилев анағұрлым жақын деп бағалайды. Байқайсыз ба, нағыз поэзия парадоксы.

	Тоталитарлық жүйенiң Гумилевке кештеу кешiрiм жасауында, мiне, ақынның мiнезiнен өрбитiн осындай себептер жатыр ғой деп ойлаймыз. Бүкiл елдiң сүт бетiне шығар қаймағын қуғын-сүргiн, ажал оғымен қорқытып келген жүйеге өлiмнен қорықпайтын, өз iшкi менiн, түйсiнген ақиқатын дәлелдеу үшiн қандай да бiр ерлiкке бара алатын, бара алатын ғана емес, барған ақынды қайта тiрiлту өте қорқынышты едi. Олар, жүйе басында отырғандар, ендiгi ақын-жазушыларға, мiне, осындай Гумилев тағдырын, Гумилев шығармашылығын сәл де болса ертерек сабақ қылудан қашты.





ҚАБIРI БЕЛГIСIЗ КӨРIПКЕЛ ЖЫРШЫ




	Заманында Гумилевтi «батысшыл, төл топырағына тамыр байламаған ақын» деп сынағандардың өте көп болғаны белгiлi. Мұндай әңгiмелердiң тууына, әрине, ақынның алғашқы жыр жинақтарының себепшi болғаны анық. 1905 жылы шыққан «Конкистадорлар жолы» және одан кейiнгi «Романтикалық гүлдер» жинақтары экзотикалық көрiнiстер мен бояу-өрнектерге толы едi. Оларда алыстағы Африка, көне заман аңыздарына көбiрек орын берiлген болатын. Мұндай өлеңдердiң бұл кездерi ақын шығармашылығында көптеу болуына оның сол тұстары алыс елдерге жасаған саяхаттары әсер еткен болуы әбден мүмкiн. 1910 жылы шыққан «Iнжулер» және 1912 жылы басылған «Жат аспан» жыр жинақтары да осы бағыттағы iзденiстерiмен ерекшеленетiн-дi. 1915 жылы шыққан «Қорамсақ» жыр жинағынан бастап бiз шын мәнiсiндегi ұлы ақын Николай Гумилевтiң өз қолтаңбасы қалыптасты деп айта аламыз. Ал бұдан кейiнгi «Алау», «Шатыр», «Отты бағана» жыр жинақтары, дау жоқ, тек iрi ақынның ғана шығармашылық iзденiстерiнен туындайтын үздiк жыр жинақтары саналады. Бұл жинақтардың қай-қайсысында да орыс мiнезiнiң, орыс жандүниесiнiң табиғатынан сыр шертетiн жауһар дүниелер жеткiлiктi. Олардың қайсыбiрi бүгiнде Николай Гумилевтiң шын мәнiндегi келер уақытты болжай алатын көрiпкел ақын екенiне де дәлелшi бола алады.

	Иә, бүгiнгi оқырманның Лермонтов пен Гумилев шығармалары және тағдырлары арасында балама жүргiзуi жайдан-жай емес. Мысалы, Гумилев соғыс даласынан Петерборға жазған хаттарының бiрiнде «өзiнiң бұл соғыста өлмейтiнiн, ажалы алда, әлдебiр қараңғылау жерде болатынын» жазады. Бәлкiм, ақынның себелеген жау оғына қарамай ашық майдан даласында емiн-еркiн алшаң басып жүруiне осындай сенiмi себепшi болған болар. Оның тағы бiр көрiпкелдiгi туралы жары, орыстың ұлы ақындарының бiрi Анна Ахматова былай деп сыр шертедi: «Бiрде Коля маған түс көргенiн, түсiнде 5 және 3 сандары көз алдынан өткенiн, мұны өзiнiң 53 жаста қайтыс болам-ау деп болжағанын әңгiмеледi. Амал қанша, ол сандардың орны ауысып кеткен болып шықты. Тәңiрiм Коляға қысқа ғана ғұмыр бердi. Ол 35 жасында қаза тапты».

	Ақын өзiнiң аурудан емес, оқтан қазақ табатынын да дәл айтқан. Әлдебiр жұмысшы құйып жатқан оқтан. Ал ол жұмысшы бұл оқтың ақын ажалы болатынынан еш хабарсыз. Оқ құю ол үшiн, бар болғаны, күнкөрiстiң қамы ғана («Жұмысшы» өлеңi).

	Өзiнiң Кавказда өлетiнiн болжаған Лермонтов мистикасынан бұл көрiпкелдiктердiң несi кем?

	Николай Гумилев 1921 жылы тамыздың басында контрреволюциялық бүлiк жасамақшы болды деген жала айыппен тұтқындалып, сол айдың соңында басқа да тұтқындармен бiрге атылды. Ақынның соңғы сәтiне куә болғандардың оны ажалды байсалды, жымиып тұрып қарсы алды деп әңгiме таратқандары мәлiм. Амал қанша, бүгiнге дейiн ақынның мәйiтi қай жерде жатқаны белгiсiз. Бiр таңғаларлығы, дәл осы жылы осы айда оның поэзияда бiтiспес бәсекелесi болған Александр Блок та жынданып жатып дүниеден өттi. Бәлкiм, екi ақын ана дүниеге де бiрге баруды қалаған болар.

	Рас, сөз арасында айттық, бiзге Гумилев поэзиясы әлi жете қойған жоқ. Бiрақ түбi Гумилев поэзиясының қазақ оқырманымен де молынан қауышатындығына еш күмәнданбаймыз. Өйткенi, ол – Байрон, Пушкин, Лермонтов поэзияларының дәстүрлi заңды жалғастырушысы бола алған санаулы ғана ақындардың бiрi. Сөзiмiзге дәлел ретiнде Байронда поэма, Пушкинде драма кейiпкерi болған Дон Гуанның тағдыры Гумилевте өлең көлемiнде қаншалықты сығымдалғанын мысал ретiнде келтiре кетсек деймiз.



	Дон Жуан



	Қарапайым, асқақ әрi арманым,

	Ат үстiнде өтсе деп ем өмiрiм.

	Сәлем жырды қанша аруға арнадым,

	Қанша арудың таптым екен көңiлiн.



	Қартайғанда еске ап Иса iлiмiн,

	Күн кешермiн қоңырқайлау, бiрқалып.

	Балын сорып сұлулардың тiлiнiң

	Ал әзiрге қалу керек жырғалып.



	Ойсыз басым тойсыз күндi жек көрер,

	Қылыштаймын менсiнбейтiн қынабын.

	Көмейiме бiр кектi айқай кептелер,

	Хәм зарыңды естiмейдi құлағым.



	Осы ғана қалған белгi көп күннен,

	Кетер күнiм, кеудемдегi сөнгенде от.,

	Бар айтарым пенделерге көрден кеп:



	Жер бетiнде үнсiз азап шектiм мен,

	Еш әйелден бала сүйiп көргем жоқ,

	Еш еркектi бауыр деген жоқпын мен.



	Қысық көз ғұнның ұрпағы



	Ақын тағы бiр өлеңiнде:

	Алжастым ба,

	Адастым ба бiлмеймiн,

	Қызық емес әңгiме де, ән кеш те...

	Түсiме енер патшалардың байлығы

	Және де бiр қанға бөккен наркескен.



	Елестейдi қысық көздi жан бабам –

	Қаһарлы ғұн...

	(Шындығы осы шынында)

	Және де бiр салтанатты қалың қол,

	Күн бесiнде бет түзеген Рұмға...



	– деп жырлаған едi.

	Иә, ол өзiн қаһарлы ғұндардың ұрпағы санады. Ал өткен замандардан осы бiр түйсiк арқылы жеткен сәулелi ой ұшқыны бүгiнде қазақ даласынан да көрiнiс табулы. Астанадағы Еуразия университетi атақты ақынның ұлы Лев Гумилевтiң есiмiмен аталады. Ал Лев Гумилев – ғұндардың түркi екенiн ашық мәлiмдеген, өзiнiң де түбi түркiмен туыстасатынын еш жасырмаған ғалым. Ғұмырын ғұндар мен түркiлердiң тарихын зерделеуге сарп еткен ерен ұл. Бәлкiм, бұл оның бойында Николай Гумилев секiлдi қайсар ақынның қаны тулап жатқанынан болар.

	Иә, баласының iзденiстерi секiлдi Николай Гумилев поэзиясы да қазақ баласына жат болмауы керек.

	Ғажап. Iштей Николай Гумилевпен қай атадан барып туысар екенмiн деген қиялға берiлесiң.





НИКОЛАЙ РУБЦОВ. АЖАЛЫН БОЛЖАҒАН АҚЫН





ЕСЕНИННIҢ IЗIМЕН




	ХХ ғасырдың екiншi жартысындағы орыс поэзиясы туралы әңгiме болғанда Николай Рубцовтың есiмiн айналып өтуге ешкiмнiң де қақысы жоқ. Ал Рубцов поэзиясын бiлмейтiн жырқұмар оқырманның орыс поэзиясын да бiлiп жарытпайтыны анық. Нағыз орыс поэзиясы өз табиғи дамуының жаңа бiр кезеңiн Рубцов шығармашылығында жан-жақты көрсеткенi бүгiнде әдебиет тарихы, орыс рухының тарихы мойындап отырған шындық. Тiптi осы бiр ақын поэзиясын орыс жандүниесiнiң жалауы десек те болады.

	Жиырмасыншы ғасырдың басы, Кеңестiк дәуiрдiң алғашқы жылдары орыс поэзиясында екi ақынның – Есенин мен Маяковскийдiң текетiресiнен басталды. Есенин Маяковскийдi «орыс поэзиясының жолына кес-кестеп жатып алған жансыз бөренеге» теңесе, Маяковский Есенинге «соншалықты жақсы көретiн Отаныңды нанға май қылып жағып же» дедi. Сөзсайыс ерегес үстiнде айтыла салғандай көрiнгенiмен, бұл өзара қыжыртпалардан екi ақынның ақындық болмысы да, рухани ұстанымдары да мен мұндалайды.

	Иә, екi ақын да шексiз атаққұмар болды. Ол дерттерiн (асылы, бұл дерттi ақындарға тән қасиет деген дұрыс шығар) екеуi де жасырған жоқ. Бiрақ Маяковский өз атағын ескiнi түгелiмен қиратып-қопару арқылы жасағысы келсе, Есенин өз даңқын ескiнi бұзып-жармай, дәстүрмен сабақтастыра сомдауға ұмтылды. Оның Пушкин ескерткiшiне жыр арнауының, өз өлеңдерiн халық әндерiндей сазды қылып жазуының осындай астары бар-ды. Иә, Есенин өз өлеңдерiнiң қайсыбiр сарындарын Пушкиннен алғандығын ешкiмнен жасырмаған, қайта мақтаныш көрген. Өзiн Кольцовқа теңегенде бақыттан басы айналған кездерi де болған. Бiрақ ол Кольцов та, Пушкин де, Блок та емес, тек Есенин – тамырын тереңнен, төл тiлiнiң сан ғасырлық әуездi де әуендi даму тарихынан тартқан орыс поэзиясының жаңа белесi болатын. Бұл отызда қыршынынан қиылған белес едi. Ал осы белестен жаңа белестер бастау алатындығына күмән жоқ-ты. Ол белестердiң бiрi, бiрегейi Николай Рубцов болды.

	Бiздiң бүгiнгi әңгiмемiз осы ақын туралы болмақ.

	Ақын туралы замандастарының бiрi Глеб Горбовский былай деп жазады: «Николай Рубцов – көптен күткен ақынымыз. Блок пен Есенин жыр сүйер қауымды табиғи, шынайы поэзиясымен тамсандырған соңғы ақындар болды. Олардан кейiн әртүрлi формалық қалыптарды және де ақиқатты iздеумен жарты ғасырдай уақыт өттi. Орыс поэзиясында бұл жылдары табылды деген жаңалықтардың көбi кейiн түкке жарамсыз болып қалды. Ендi бiреулерi оны қоюландыра, салмақтандыра түстi. Түбiне тұнған, интеллектуалдық шөгiндi болғандары да аз емес. Ара-тұра кеңес поэзиясының алып хорында қайталанбас жарқын дауыстар естiлiп қалатын. Дегенмен Рубцовтың келуi керек едi. Уақыт соны талап еттi. Оның өлеңдерiнсiз рухани ашаршылықтың жақындап келе жатқаны аңғарылатын... Көп күттiрген ақын. Сонымен бiрге күтпеген де ақынымыз. Мен оны алғаш көрген күннiң ертесiне-ақ есiмнен шығарып алдым. Оның сырт бейнесiнен ешқандай да «ақындықтың ерекше таңбасы» сезiлмейтiн. Осындай бiр «мұжықты» өлең жазады деуге, тiптi, кейiн нақтыланғанындай, орыстың тамаша ақыны болады деуге сенудiң өзi тым қиын едi...»

	Мiне, бұл өзi де ақын замандасының пiкiрi. Көп күттiрген ақын. Күтпеген ақын. Николай Рубцовтың күтпеген жерден жарқ ете қалған ақын болғандығын бiр замандасы, орыс поэзиясы мен тарихының бiлгiрi Вадим Кожиновтың мына бiр естелiгi де айғақтай түсетiндей. Кожинов 1965 жылдың жаңа жылын достарымен бiрге өз үйiнде қарсы алмақ болғандығын жазады. Әрине, ол достарының iшiнде Коля Рубцов та бар едi. Бiрақ Кожинов әлдебiр шаруалармен сыртта кешiгiп қалады да, Рубцов Кожиновтың әкесiнiң үйiне қараңғы түсе өзi келедi. Әлде сырт киiмi, әлде өңi, әлде жүрiс-тұрысы ұнамайды ма, Кожиновтың әкесi Рубцовты iшке кiргiзбей, есiктiң табалдырығынан аттатпай керi қайтарып жiбередi. Шамасы, арғы аталары орыстың тағы бiр ұлы ақыны – Тютчевтiң өзiмен аралас-құралас болған қарияға Николай Рубцов деген есiм ешнәрсенi аңғартса керек. Кешiгiп келген Кожиновтың аулада жүрген Рубцовты көргенде шәт-шәлекейi шығады. Үйiне анасын құттықтауға кiредi де қайта ытырылады. Сосын бiрге келген орыстың тағы бiр мықты ақыны Анатолий Передреев үшеуi Әдебиет институтының жатақханасына тартып кетедi. Жаңа жылды сонда қарсы алады. «Ертесiне таңертең бiз Анатолий Передреев екеумiз жатақхананың төменiне түсiп, әкемнен қалайда «өш алу» үшiн оған автоматтан телефон соқтық. Әкемнiң көңiл-күйi де кешегiдей емес, қайта келуiмiздi, т.т. өтiндi.

	– Сен өз үйiңнiң табалдырығынан кiмдi аттатпағаныңды бiлесiң бе,– деп жауап бердiм мен. – Тiрi Есениннiң өзiн...

	Ол кезде, 1965 жылдың 1 қаңтарында бұл ақиқат шындық едi...»





60-ШЫ ЖЫЛДАР. ЭСТРАДАЛЫҚ ПОЭЗИЯ




	Жоқ, Кожинов әкесiн кiнәламайды. Оның бiлместiгiн кiнәлайды. Ал бұл кездерi қарапайым интеллигент қандай жас ақындарды бiлуi мүмкiн едi? Дау жоқ, Евгений Евтушенконы. Сосын Андрей Вознесенскийдi, Булат Окуджава немесе Роберт Рождественскийдi. Әйел ақын десе Белла Ахмадуллинаның есiмi аталатыны анық. Өйткенi, бұл эстрадалық поэзияның дүркiреп тұрған кезi болатын. Поэзия стадиондарды жаулап жатқан-ды. Әлде шынайы поэзияның стадион толы халықтың шапалақ даусы астына көмiлiп жатқан кезi ме? Бәлкiм, екеуi де болуы. Жоқ, шындығын айтуымыз керек, Кеңес поэзиясында Маяковскийдiң iзбасарлары салтанат құрып жатқан кез едi бұл кез. Есенин тағы да тасада қалған. Оның оқырмандары алыстағы түрмелерден ендi-ендi қайтып келiп жатқан немесе сау басыма сақина тiлеп алармын деп үндемей қалуды дұрыс көретiн. Бiрақ олар Есенин мен Маяковскийдiң тайталасында түбi Есениннiң жеңетiнiн анық сезетiн. Себебi, Есенин поэзиясы халықтық рухпен астасып кеткенiн әлдеқашан дәлелдеген-дi. Ал Кожиновтың әкесi қабылдамай жiберген Рубцов Есенин поэзиясының бұтағынан бүр жарып шыққан жаңа өскiн едi. Ондай жаңа өскiндi танымай қалу, әрине, Кожиновтай қарттың кiнәсi емес.

	Бүкiл бұқаралық ақпарат құралдары бұл кездерi эстрадалық поэзияның өкiлдерiн жарнамалап жатты. Бабий Ярдағы еврей қырғынын ашына жырлаған, Сталиндi алдымен мақтап, кейiн даттаған Евтушенко бұл кездерi «Известия» мен «Правданың» бiрiншi бетiнен түспеуге айналса, ал оның өлеңдерi бас мақалалардың орнына жүрсе (Шын өлең ешқашан мақала деңгейiнде бола алмайды), Вознесенский де түрлi жыр формаларын табуға әуестiгiмен жыр-сүйер қауымды арбап алған-ды.

	Ал Белла Ахмадуллинаны «көркiне қылығы сай» көп қыз ақынның бiрi деуге ғана болады. Ол туралы орыстың ұлы жазушысы Шукшиннiң: «Белла асфальттi тесiп шыққан гүл. Одан арыға оның шамасы жетпейдi» дегенi бар. Мiне, Ахмадуллинаға берiлер кесiмдi баға осы болуы керек.

	Дегенмен «эстрадашыл» ақындарды таланттан жұрдай жандар деуге әсте болмас. Олар күнделiктi күйбең тiрлiктiң байқампаз жыршылары бола бiлдi. Өз уақытының алдында жүрдi. Тек өз уақытының ғана.

	Маяковский «Бар даусымен» «Лениндi» жырласа, бұлар да одан, оның «темiр сауытты» төлеңгiттерiнен кем түскен жоқ. Бүгiнде Маяковскийдi «өз поэзиясының кеңiрдегiне өзi аяғымен басқаннан қаза тапты» дейдi. Асылы, «эстрадашылар» туралы да осыны айтуға болатын болар. Ақын әлеуметтiк яки саяси проблеманы емес, рухани проблеманы шешкенде немесе шешуге талпынғанда ғана ақын. Бұл тұрғыда бiздiң бәрiмiз, ақынымыз бар, жазушымыз бар, оқырманымыз бар, ұлы Гомерден үлгi алуымыз керек. Оның Ахиллдей қаһарманды мадақтай отырып, оның Гектордың өлi тәнiне жасаған озбырлығын, ақыр-аяғы Гектордың әкесi Приамның алдында жас баладай өксiп жылағанын ешқандай бұлталақ боямасыз жырлағанын ұмытпауға тиiстiмiз. Өмiр «эстрадалық» поэзия түсiндiргiсi келетiндей тек ақ пен қара бояудан ғана тұрмайды. Бiз осы қағидаттың жетегiмен ғана шынайы поэзия әлемiне, Рубцов поэзиясына дендеп ене аламыз. Әрине, бұл Рубцовты пұтқа айналдыру керек деген сөз емес.

	Есенин секiлдi оның да өз кемшiлiктерi болды. Өйткенi, ол да ет пен сүйектен жаратылған тағдырлы адам болатын.





ӨМIРI ТУРАЛЫ ШАҒЫН МӘЛIМЕТ




	Николай Михаилович Рубцов 1936 жылдың 3 қаңтарында Архангельск облысының Емецк селосында дүниеге келдi.

	Ол 1935 жылы Вологдадан Емецкке қоныс аударған отбасыдағы төртiншi бала едi. Кейiн тағы екi бала дүниеге келедi. 1941 жылы Ұлы Отан соғысы басталғанда ақынның үй-iшi Вологдаға қайтып оралады. 1942 жылы анасы қайтыс болғанда, әкесiнiң бұларға қарауға шамасы болмағандықтан, Николай, тағы бiр бауыры екеуi, жетiм балалар үйiне тапсырылады. Қалған бауырларын туған-туыстары бөлiп алып кетедi. Осылайша, жетiм балалар үйi орналасқан Никола селосы оның, кейiн өзi айтқанындай, «кiшi Отанына» айналады.

	Бұл жердегi өмiрдi соғыс кезiнде де, соғыстан кейiнгi мезгiлде де жеңiл болды деуге болмайды. Жетiм балалар үйiнде әр кереуетке екi баладан жатқызылатын. Ал қыстың суығы еркiн сабақ өткiзуге мүмкiндiк бермейтiн. Мектеп бөлмесiнде балалар қолдарын уқалап, ысқылап жылытып отыруға мәжбүр едi.

	Кейiн жаңа отбасы құрған әкесi бұлардан хабар алуды қояды. Николадағы жетi жылдық мектептi жақсы тәмамдаған болашақ ақын 1950 жылы Ригаға, сондағы теңiзшiлер училищесiне түсуге асыққан. Бiрақ онда тек он бес жасқа толғаннан кейiн қабылдайтын болғандықтан, Тотьмадағы орман шаруашылығы техникумына түсуге мәжбүр болады. Ақыры теңiзге деген махаббаты оны тағы бiр қалаға, Архангельскiге 1952 жылы алып келедi. Мұнда балық аулайтын кемеде көмiршiнiң көмекшiсi болып жұмыс iстейдi. Ал 1955 жыл Солтүстiк флотта әскери борышын өтеуге шақырылады. Әскери кемеде өткен осы төрт жылды, шамасы, оның өмiрiндегi ең бақытты кезеңдер деуге болатын шығар. Осындағы әдебиет үйiрмесiнде араласқан әскери қызметтестерiнiң бiрi, кейiн өзi де қаламгер болған Валентин Сафонов ақынның: «Төрт жыл бойы менi қалай тамақтандырып, киiндiруге старшина бас қатырды. Ендi өзiмнiң бас қатыруыма тура келедi...» деп мұңайғанын еске алады. Өлерiнiң алдындағы бiр жарым жылы болмаса, жетi жасынан бастап өмiрi жатақханаларда өткен ақынның расында да қайғыратындай жөнi бар-ды. Ақын әскерге дейiн де өлең жазғанымен, әдебиетпен шындап айналысуды осы әскери теңiзшiлердiң әдебиет үйiрмесiнде бастайды. Бұл жылдарды Рубцовтың Есенинмен «ауырған» кезi деуге де болатындай. 1959 жылы, әскери қызметiнiң соңғы жылында Николай Рубцов: «Арнасынан асып-тасып төгiлiп жатқан сезiм толқыны – өлеңнiң ең басты қасиетi осы...

	Өлеңде, Блок айтқандай, «он еселенген өмiрге құштарлық сезiмi» жатуға тиiс... Бiздiң көптеген флот ақындарының өлеңдерiнде (тек бiздiң ғана емес ең алдымен, мiне, осы қасиет жетiспейдi. Бiртүрлi құрғақ, қолдан жасалған өлеңдер. Оларды тiптi өмiр сүрмейдi деп айтудың керегi жоқ: олар өлi туған»,– деп жазады. Мiне, өлең туралы, оның табиғаты туралы осы ұстанымына ақынның өзi өмiр бойы адал болып өттi.

	Ақын армиядан соң Ленинградтағы Киров зауытына (бұрынғы Путилов) жұмысқа тұрды. Осындағы әдебиет үйiрмесiне араласты. Ал 1962 жылы Мәскеудегi әдебиет институтына оқуға түстi. Ақынның поэзиядағы өз бағытын анықтауына осындағы ақындардың шағын үйiрмесiнiң ықпалы мол болғандығы анық. Бұл арада кейiн орыс поэзиясында «Тұнық лирика» («Тихая лирика») деп аталған поэзиялық бағыттың осы үйiрме мүшелерi iзденiстерiнiң негiзiнде қалыптасқанын да айта кеткен жөн.

	Поэзиядағы бұл бағыт «эстрадалық поэзияға» бәсекелес бағыт ретiнде кейiн өзiн-өзi толықтай дәлелдей алды. Оның жарқын көрiнiсi ретiнде Рубцов поэзиясын тiлге тиек етсек те жеткiлiктi болатын шығар.

	Бiрақ ақынның Әдебиет институтын iштей оқып бiтiруiне мүмкiндiгi болмады. Оған мiнезi кедергi келтiрдi деуге болады. Әдебиет институтының тарихында Рубцовтың студент кезiнен сыр шертетiн мынандай бiр өтiрiк-шыны аралас әңгiме де бар: «Студент жатақханасының, оның iшiнде кiлең болашақ ұлы ақын-жазушылар жататын жатақхананың түннiң бiр уағына дейiн тынши қоюы мүмкiн емес нәрсе. Әйтеуiр бiр тыншыды-ау деген уақытта кiре берiс вахтада отыратын кемпiр анық жатақхананың ұйқыға кеткенiне көзiн толық жеткiзу үшiн жоғары көтерiледi. Кезектi қабаттағы фойеге көз тастаса қабырғадағы ұлы классиктердiң бiрқаншасының суреттерi жоқ. Таң-тамаша болады. Есiкке өзi қарап отыр, сыртқа алып шығып кеткен ешкiм болған жоқ. Қайтсе де осындағы бөлмелердiң бiрiнде болуға тиiс. Осындай ойға келген кемпiр дәлiздi бойлап сәл жүредi. Кенет қайсыбiр бөлмеден күбiр-күбiр еткен дауыс шығады. Әлдекiм сөйлеп отыр. «Александр Сергеевич Пушкин, келiңiз, қағыстырып iшiп қояйық».

	«Сергей Александрович, ғафу өтiнемiн, келiңiз, қағыстырып iшiп қояйық»дейдi. Өзiнiң есiгi сәл ашық тұр. Кемпiр саңылаудан көз тастаса Николай Рубцов кiл классиктердiң портретiн төңiрегiне жинап алып, майхана ұйымдастырып отыр екен».

	Әрине, мұндай мiнезбен жоғары оқу орнын iштей бiтiру қиын нәрсе. 1965 жылы сырттай бөлiмге қайта тiркелгенiмен, ендiгi жерде ақынның «әр бұрышта бiр қонған» кезбе өмiрi басталады. Мұндай өмiр әбден жалықтырған ол ақыры туған жерiне қайтқан. Осында ол 1969 жылы ғана өз баспанасына, бiр бөлмелi пәтерге қол жеткiздi. Ал бiр жарым жылдан кейiн осы үйiнде әйел қолынан қаза тапты.





АЛДЫН АЛА БОЛЖАҒАН ӨЛIМ




	Орыс әдебиетiнiң тарихында өз өлiмiнiң қалай келетiндiгiн алдын ала сезiнген ақындар аз емес. «Бiздiң заманның қаһарманындағы» Грушницкий мен Печориннiң жекпе-жегi Лермонтовтың ажалынан хабар берсе (оның өз өлiмiн суреттейтiн өлеңi де бар), Николай Гумилев түсiнде 5 және 3 сандарын көрiп өзiнiң 53 немесе 35 жасында өлетiндiгiн болжаған. Әйтсе де 53-ке көбiрек ден қойған. Есенинде де ерте өлетiндiгi туралы жолдар жеткiлiктi. Ақыры солай болып тынды. Бiз әңгiме етiп отырған Николай Рубцов та осындай көрiпкел ақындардың қатарына жатады.



	Қаңтарда қарлы көз жұмам,

	Қайыңдар қақ-қақ айырылған.

	(Я умру в крещенские морозы,

	Я умру, когда трещат березы)



	Ақынның жер бетiндегi тағдыры дәл осылай, өлеңiнде өзi жазғандай, қыстың қатты аязды күндерiнiң бiрiнде, 1971 жылдың 19 қаңтарында адам қолынан үзiлдi.

	Иә, ақын бұл қайғылы оқиғадан бiр жарым жыл бұрын ғана баспаналы болып едi. Өзiнiң ала-құла тұрмыс-тiршiлiгiн бiрiздiлiкке, сабырлы тұрақтылыққа түсiрудiң сәтi ендi туғандай болған. Ал оның жолы, әрине, отыз беске келген салтбасты, сабау қамшылы еркек үшiн шаңырақ көтеру болып табылмақ. Жар сүю, сәби сүю – одан артық бақыт бола ма, сiр-ә!

	Егер бiз Рубцовты өмiр бойы етегiне намаз оқыған тақуа едi десек, онымыз күнә болар едi. Бiрге тұрмады демесек, бұл кездерi оның әйелi және қызы бар-ды.

	Мiне, заңды некеге тұрмаған осы әйелi Генриетта Михаиловна және қызы Ленамен оның жаңа 1971 жылды бiр шаңырақ астында қарсы алғысы келген. Бiрақ қарлы боран басталып, алыс деревняда тұратын әйелi мен қызы жаңа жылға үлгерiп келе алмай қалады. Қызымен бiрге сәндемек болған шыршасы жасаусыз қалады. Ал бесiншi қаңтар күнi ақын үйiне ескi мәскеулiк танысы, өзi де өлең жазатын Людмила Дербина кiрiп келедi. Бiр кездерi екеуiнiң арасында махаббат машақаты болғандығын ескерсек, әрине, бұл келiстiң сырын түсiнуге де болатындай. Ақынды бiр кезде жоғалтқан музасы өзi iздеп тапты. Қандай әдемi! Дегенмен бұл ешқандайда қуаныш емес, болашақ трагедияның басы едi.

	18 қаңтар күнi Рубцов Дербина екеуi тұрғын үй конторына, Людмиланы тiркеттiруге барады. Бiрақ ондағылар Людмиланың Рубцовтың бiр пәтерлi баспанасына тiркелуiне үзiлдi-кесiлдi қарсылық бiлдiредi. Дербинаның баласына тиiстi пәтер алаңы жетiспейтiндiгiн айтады. Ал Рубцовтың қалайда шаңырақ құрғысы келген. Мұндағылармен болған бiраз айғай-шудан кейiн онсыз да алдында жүрегi сыр берiп жүрген ақын жора-жолдастарына кетедi. Жора-жолдас iздеудiң соңы үйде iшкiлiк iшуге ұласады. Кешке Дербина оралғанда мұндағылардың бәрi де удай мас болатын. Дербинаны көрiп Рубцов ұрыс шығарады. Бiр тықырдың таянғанын сезген жора-жолдас жан-жаққа қашып тынған. Арғы жағы болашақ ерлi-зайыптылардың кикiлжiңiне ұласқан кеш ақыры ұлы ақынның ажалымен аяқталған. Кейiн, сотта мәлiм болғанындай, Дербина ыза үстiнде Рубцовты жаялықпен қалай қылғындырып өлтiргенiн сезбей қалған.

	Мiне, осылайша ақынның өз өлеңiндегi болжамы шындыққа айналды.

	Ақын ажалының себебi туралы алып-қашпа әңгiме көп. Ақынның қайсыбiр көзсiз берiлген оқырмандары Дербинаны Рубцовтың көзiн құрту үшiн «қаһарлы үш әрiптiң» өзi жiберген деген де сөз қозғайды. Әйтпесе, адам өлтiрген адам, құр адам емес, ұлы ақынды өлтiрген қылмыскер түрмеде жазасын түгел өтемей жатып қалай жылдам босанып шығады дейдi олар. Тiптi бұл өлiмдi «эстрадашылар» мен «тұнықшылардың» өзара бәсекесiмен байланыстыратындар да кездесiп қалады. Олар ақынның ажалы себебiн тағы сол баяғы Есенин мен Маяковскийлердiң текетiресiнен iздейдi. Мәскеулiк, ленинградтық поэзия еркетотайларының орыс провинциясының саф алтын таланттарына жасаған құпия қастандығы деп қисындайды. Әйтпесе, алпысыншы жылдардағы эстрадашылардың шашбауын көтерушiлiгiмен мәлiм Дербинаның алыс түкпiрге, Вологдаға, Ресей түгiлi әлi өзiнiң өңiрi де түгел танып мойындап үлгермеген ақынға iздеп келiп қосылмақ болуына не себеп? Ал Рубцовтың өлеңдерiн баланың шимайы көретiндiгiн оның өзi де кейiн ашу үстiнде ағынан жарылып айтып қойды емес пе! Жоқ, Дербина ақынды мойындамаған. Демек, келуiнде басқа бiр гәп бар. Иә, оқырмандарына ақын ажалының шынайы себебiне күдiкпен қарауға жосын көп. Әрине, қайсысы дұрыс, қайсысы бұрыс, оны бiр Жаратқан ғана бiледi.

	Дегенмен бiздiң де өз пайымымызды айтқанымыз жөн болар. Дербинаны Вологдаға әкелген Рубцовқа деген махаббаты емес, өз тұрмыс халiн бiршама уақыт болса да жөндеп алсам деген кәдуiлгi әйелге тән бақай есеп қана секiлдi. Есеп нобайы «Бiр оқпен екi қоян атып алмақ» – бай да бар, баспана да барға саяды. Ал осы есептiң соңғы нәтижесi өзi ойлағандай болмауы Дербинаны адам өлiмiне, мұнда ақын ажалына соқтырған әрекетке апарған секiлдi. Әрине, бiздiкi тек болжам ғана.



	P.S.

	Рубцов дүниеден өткелi 30 жылдан астам уақыт болды. Осы уақыт iшiнде оның оқырмандары көбеймесе азайған жоқ. Туған жерiнде ескерткiш орнатылды, атынан ашылған арнайы мұражайы да бар. Вадим Кожинов айтқандай, оның шынайы поэзиясы ешқандай бұқаралық ақпарат құралдарының атсалысуынсыз-ақ жаңа орталарды, жырқұмар жүректердi бағындыруда. Қазақ оқырмандары Рубцов поэзиясымен Ұлықбек Есдәулетов, Ибрагим Исаев секiлдi ақындарымыздың аудармалары арқылы таныс. Болашақта да жаңа аудармалар жасала беретiндiгiне бек сенiмдiмiз.

	Бiр таң қалатынымыз, Рубцов поэзиясын айналып өте алмаған Есенин – Маяковский текетiресiнiң қазақ поэзиясында да өзiнше көрiнiс беретiндiгi. Жазушы, сыншы Бекдiлдә Алдамжаров бұл текетiрестiң ауқымын бiр ғана Мұқағали Мақатаев поэзиясы арқылы жақсы көрсетiп бердi. Бiзде де Есенин – Маяковский текетiресi жүрiп жатыр, мұны ендi ашық айтуымыз керек. Бұл дала мен қала, топырақ пен тас көшенiң тайталасы. Қайсысы басым түспек, поэзиямыздың болашағы, оның халқымыздың рухани қазынасына қосатын үлесi де сонымен анықталмақ. Көзге көрiнiп тұрған ештеңе жоқ демесеңiз, ақиқат осы. Рубцов тағдыры мен творчествосынан өрбитiн әңгiменiң бiр парасы осындай.

	2005 жыл.





САМУРАЙ СЕРТIНДЕГI ҚАЛАМГЕР





АТАҚТЫ ҒИБАДАТХАНА ӨРТЕУШIЛЕР




	Көне грек тарихында мынандай бiр оқиға бар: Бағзыда Герострат деген бiреу болыпты. Әрине, көптiң бiрi. Ақылымен де, ерлiгiмен де ешкiмнен ерекшеленбеген. Тiптi Атымтай жомарттай шектен тыс қайырымдылық iс жасап та көптiң көзiне түсе қоймаған. Құдай «апырым-ай, мынау не деген көрiктi жан» деп көрген пенденiң бәрi тамсанар анау айтқан сұлу өң де, алып тұлға да бермеген осы байғұстың бiр-ақ арманы бар едi. Онысы қалайда адамзаттың бәрiн таңқалдырып, тарихтың бетiнен мәңгiлiкке ойып орын алып берер бiр тосын әрекет iс жасауға саятын. Иә, бiздiң Герострат нақыз қызылкөз атаққұмардың өзi едi. Ол ары ойланды, берi ойланды, бiрақ ми қауашағы жұртты елең еткiзер ешқандай нәрсенi ойлап таба алмады. Ал өмiр болса өтiп бара жатыр. Мiне, осылай, басын тауға да, тасқа да ұрып жүрген көп күндерiндiң бiрiнде әйтеуiр ұлы арманын iске асырудың жолын тапқандай болды-ау. Бiрақ бұл ойлап тапқан амалы сұмдық едi. Ол осы өңiрдiң атағын бүкiл Элладаға, Шын мен Мысырға дейiн әйгiлеген атақты Артемида ғибадатханасын өртеуге бел байлаған болатын.

	Бiздiң қазақ, шамасы, осы «Атың шықпаса, жер өрте» деге сөздi сол Геростраттың тарихын бiлiп барып айтқан секiлдi. Әлде қазақтың да жаңағыдай сөздiң дүниеге келуiне себепшi болған өз Геростраттары болды ма екен? Иә, Геростраттар қазақта да болған, әлi де бар.

	Қысқасы, Герострат әр бұрышына шөп-шалам үйiп жүрiп, әйгiлi Артемида ғибадатханасын бiр түнде өртеп жiбередi. Бағзы гректiң сұлу архитектурасы, осылайша, әлемнiң жетi әлде отыз жетi кереметiнiң бiрiнен саналатын өзiнiң ұлы өнер туындысынан айырылады. Осы бiр сорақы iсiнен кейiн грек абыз ақсақалдары Геростраттың есiмi бұл оқиға әңгiмеленетiн жерлердiң ешбiрiнде ауызға алынып, қағазға түсiрiлмесiн деген шешiм қабылдапты деген сөз де бар.

	Амал қанша, дуалы ауыз ақсақалдарды тыңдайтын тарих бар ма, әлi күнге дейiн шектен тыс атаққұмарлық туралы әңгiме қозғала қалса, алдымен тiлге осы Геростраттың есiмi орала кетедi. Яғни, адамзат барда Геростратты да бiрге жасай бередi демеске лаж жоқ. Асылы, ол туралы, ол туралы емес, ол секiлдiлер жайлы талай-талай көркем шығармалардың сирек те болса дүниеге келiп жатуы – геростратшылықтың адамзат жаратылысының, адам болмысының мәңгi өлмес, тiрi пенде барда бiрге жүре берер бiр бөлшегi екенiн дәлелдейтiндей.

	Сөзiмiзге дәлел ретiнде Герострат пен Гитлердi алайық. Мысалы, осы екеуiнiң жан дүниесiнде қандай да болсын айырмашылық бар ма? Егер терең психологиялық талдау жасап көрсеңiз, екеуi де екi дәуiрдiң ұлы болғанымен, өзара ұқсастықтары өте көп екендiгiн аңғарар едiңiз, тiптi осы екеуiн әр кезде дүниеге келген бiр адам деуге де болатындай.

	Иә, Гитлер де көптiң бiрi едi. Бiрiншi дүниежүзiлiк соғысты қатардағы көп ефрейтордың бiрi болып аяқтады. Егер ерекше қолбасылық қабiлетi бар болса, соғысты жоғарылау шенде тәмамдауына болатын.

	Сондай-ақ оның қатардағы көп суретшiнiң бiрi болғандығы да белгiлi. Бiлетiндер Адольф шимай-шатпақтарын сурет саудасымен шұғылданатындарға тиын-тебенге сатып, күнделiктi өзек жалғар нәпақасын зорға табатын едi деген әңгiме айтады. Гитлердiң суретшiлiгiне қатысты, оның суретiн қара бақырға сатып алып, елден ерек талантын мойындамағандардың денi жебiрей қауымынан едi, Гитлердiң кейiн қолына билiк тигенде, бұл халыққа әзiрейiлдей шүйлiгуiнiң себебi осында деген сөздi де естiгенбiз. Қысқасы, Гитлердi де қатардағы көптiң бiрi болып қалмай, қалайда даңққа қолымды жеткiземiн деген арман кейiн Еуропаның «қанқұмар қасапшысына» айналдырды деуiмiзге болады. Геростраттардың бiрi Артемида ғибадатханасын күлге айналдырса, ендi бiрi бүкiл Еуропаны от-жалынға орады.

	Ендi сәл ойланып көрейiкшi. Осы бiз геростратшылықтың қалай пайда болатындығының сырын түсiне алдық па? Оның феноменiн шешуге талпынып көрдiк пе? Бәлкiм, бiз ойлағандай Герострат дегендерiң тек дауасыз атаққұмар адамдар емес шығар. Әйтпесе, тарихтағы Геростраттың немен шұғылданғанын кiм бiлген, суретшi Гитлердiң, ақынжанды, өнерге жақын Адольфтiң соншалықты қанқұйлы тарихи тұлғаға айналуына не себеп? Атақты ақынымыз жазғандай емес, суретшiлер Ван Гог, Сезанн, Гоген мен Анри Руссо тағдырларын өте жақсы бiлетiн бозбала Адольфтiң Гете поэзиясында өте тамаша оқығандығына күмән келтiре алмайсыз. Ал бастапқыда осы өнердi өмiрiмнiң өзегi деп бiлген жанның уақыт өте келе нағыз iбiлiстiң өзiне айналуы, бұл ендi кез келген адам санасы зерделеуге шамасы келе бермейтiн күрделi метаморфоза, тосын құбылу. Дегенмен арамызда аракiдiк болса да осы метаморфозаның құпиясын шешуге талпынған ержүрек жандар да кездесiп қалады. Солардың бiрi һәм бiрегейi, ХХ ғасырдағы жапон әдебиетiнiң ең көрнектi өкiлдерiнiң бiрi Юкио Мисима десек еш қателеспейтiндеймiз. Бiз осыған дейiн әңгiме еткен Герострат та (жапон бозбаласы Мидзогути, «Алтын ғибадатхана» романы), Гитлер де («Менiң досым Гитлер» драмасы) оның шығармаларының басты кейiпкерлерiне айналды.





ЖАПОН ГЕРОСТРАТЫ ЖӘНЕ ШЫҢҒЫС ХАН




	Достоевскийдiң, өзiнiң атақты «Залал мен зауал» романының идеясын газеттегi көп қылмыстық хроникалардың бiрiнен алғаны белгiлi. Мiне, осындай әдеби тәсiлге «Алтын ғибадатхана» романын жазуға кiрiскенде жапон қаламгерi Юкио Мисима да жүгiнедi.

	1950 жылы будда iлiмiн үйренушi шәкiрттердiң бiрi ақыл-есiн жоғалтқан қос-үрейлi сәтiнде жапонның көне астанасы Киотоның ең мәшһүр сәулет жәдiгерлерiнiң бiрi Кинкокудзи ғибадатханасын өртеп жiберген болатын. Осы қылмыстық оқиға жазушының жан дүниесiне керемет әсер еттi. Ол қылмыскер шәкiрттiң болмысын тереңдеп зерделеу арқылы геростратшылықтың құпиясын ашуға талпынды. Егер бiз, қатардағы пенде, осындай бiр оқиғаны естiсек, «е-е, не болыпты, жындымен жынды боламыз ба, өртеген екен, ол нақұрыстан не жауап сұрай аламыз?» деп жабулы қазан жабулы күйiнде қоя салар едiк, бiрақ Юкио Мисима мәселенi бұлай тұйықтай салмады, бар ынта-шынтасымен жаңа романына отырды. 1956 жылы жазылған қаламгердiң осы «Алтын ғибадатхана» романын бүгiнде оның шығармашылығындағы ғана емес, ХХ ғасырдағы ең үздiк романдардың қатарына жатқызуға болады. Былай қарағанда роман желiсi оншалықты күрделi емес секiлдi.

	Қарапайым бозбала екiншi дүниежүзiлiк соғыс жүрiп жатқан күндердiң бiрiнде Кинкокудзи ғибадатханасына көп сабақ тыңдаушылардың бiрi болып орналасады. Алғашқыда оның оқу үлгерiмi де анау айтқандай аса жаман бола қоймаған. Бiрақ уақыт өте келе оның осы Кинкокудзи ғибадатханасына, оның әсем архитектурасына деген шексiз махаббаты оянады. Бала ғибадатхананы жаңбырлы күзде де, қарлы қыста да, төңiрек гүл атып құлпырған көктемде де бақылайды. Бұл ғибадатхананың ғажайып сұлулыққа ие екенiн түйсiнедi. Баланың ғибадатханамен бiрге өлгiсi келедi, «американ ұшақтарының бомбасы мен осы ғибадатхананың iшiнде отырғанда төбемiзге түсiп, екеумiз бiрге күл-тозаңға айналсақ» деп қиялдайды. Баланың мұндай адам сенгiсiз арманға берiлуiне не себеп болғанын жазушы шәкiрттiң басынан өткiзген оқиғалары арқылы сұлбалайды.

	Иә, бала қарапайым бала, бiрақ ол басқа құрбы-құрдастарындай емес, тiлi кекеш әрi, өзi тыриған арық. Денесiндегi мұндай кемшiлiктердiң бәрi оның көпшiлiктен бөлектенуiне, оңашаға үйiрсек болуына әкелiп соқтырған. Көңiл түкпiрiнде нәзiк жынысқа деген құмар оянатын жасқа келiп қалғанымен, ол өзiн, осы кембағал бейшара халiнде олардың құрметiне, қайсыбiрiнiң ынтызарлығына бөленуге лайық емеспiн деп санайды. Сосын әйел жынысынан, осы бiр нәзiк әйел сұлулығы дегеннен көңiлi қалған кездерi де аз емес. Тiптi оны әйел сұлулығын мойындамайды деуге де болады.

	Бала кезiнен есiнде қалған емiс-емiс елестердiң бiрi – анасы әкесiнiң көзiне шөп салып, үйге келген қонақпен төсектес болуы. Осы оқиғаға кездейсоқ куә болып қалған бала, бұл күнәлi түннiң бар жай-жапсарын тек бұл емес, әкесi де бiлетiнiн аңғарады. Көк жөтелден әбден арып, қажыған әкесiнiң әлсiздiгiне, жар төсегiн былғаған шешесiне үндей алмағанына iштей қыжылы келедi. Неге шешеме дауыс көтермедi, неге шықпыртып сабамады деп ренжидi. Осы сәттен баланың әйел қауымына деген жауығуы басталады. Тiптi шешесiне қырсығып сабақ оқымай қоятын оны әкесiнiң кегiн алушы деуге де болатындай. Ал бұл ғашық қыздың басқа бiреумен жүрiп, одан екiқабат болып қалуы, кейiнiрек соғыстан қашқан жаңағы босқын көңiлдесiн жандармдарға ұстап берiп, оның ажалына себеп болуы да бала көкейiнде әйел табиғатына деген күдiктi ойдың тұманын қоюлата түседi. Ол үшiн мына әлемде бар адамдардың бәрi де күнәһар, күнәһар емес тек Кинкокудзи ғибадатханасы, оның ғасырлардан ғасырларға мұра болып келе жатқан әсем сұлулығы. Табиғатпен тылсым байланысқа түсiп, жараса бiлген, өзiнiң пәк қалпын сақтаған осы ғибадатхана ғана. Тiптi осы ғибадатханада дiн жолында жүргендердiң өздерi де күнәға белшесiнен батқандар. Ғибадатхана басшысы қолы бос күндерi жезөкшелермен көңiл көтеруге қалаға асықса, мұндағылар онсыз да қарны аш, соғыс әбден титықтатқан қарапайым халықтың есебiнен күн көрiп жатқан, жатып iшер жалқау масылдар екенiн бала жақсы бiледi. Мiне, осындай күнә торлаған әлемнен сұлулық символы Кинкокудзидi құтқару – баланың талайына жазылған iс. Бала Кинкокудзидi құтқарудың бiр-ақ жолы бар, бұл оны өртеп жiберу деп шешедi.

	Романнан Гете «Фаустымен» параллель желiнi аңғару қиын емес. Баланың перiштесi рөлiн өмiрден қыршын кеткен шәкiрт досы Цурукава атқарса, оның жандүниесiне енiп, онсызда қалт-құлт етiп тұрған сенiмiн бүлдiрушi сайтан бейнесi тағы да бiр ғибадатхана шәкiртi Касиваги образында көрiнiс табады. Бұл қамыт аяқ әзәзiлдiң әйел жан дүниесi, оның әлсiз тұстары жайлы бiлмейтiнi жоқ. Ең бiр көрiктi, ең бiр ақылды деген қыздардың өздерiн де шырмауына еш қиналмай түсiре алады. Өмiрден осыған дейiн жинаған мол тәжiрибесiн Мидзогутидiң алдында түгiн қалдырмай жайып салған оның нағыз iбiлiстiң өзi екендiгiне шарасыз сенесiң.

	«Кекештiгiң мен денеңнiң қораштығы, керiсiнше, сенiң әйел қауымын жаулайтын ең басты қаруың, осы қаруларыңды тиiмдi пайдалан» дейдi бұл сайтан еш қысылмастан.

	Жоқ, Фауст-Мидзогути iбiлiспен шайқаста жеңiп шығады. Бiрақ оны соңғы сәтiнде өмiрдiң өзi, оның сұрапыл шындығы сындырып жiберген. Оның әлдебiр жерден, әлдебiр шатыр биiгiнен соғысқа кетiп бара жатқан ғашығына өшпес махаббатының белгiсi ретiнде өзiнiң омырауын сауып, сүтiн iшкiзген бойжеткеннiң анарын көрiп қалғаны бар-ды. Осы бiр анар ол үшiн Кинкокудзимен пара-пар сұлулық символы едi. Ол әлi де махаббатқа адал, қырық жыл қырғын болса да жарын күте алатын нәзiк жыныстының барлығына сенетiн. Мiне, американ офицерiмен ғибадатхананы тамашалауға келген жезөкше жапон қызы, жо, жоқ, мұның қамыт аяқ досы азғырған, тәнiн былғаған жесiр әйел, тән ләззатына аңсары ауған әйел осы қос анардың, бұл қиялында Құдайдың жердегi бейнесiндей табынып жүрген сұлулықтың иесi болып шықты. Мұның Тәңiриясы – жезөкше, тәнiн ақшаға сататын салдақы екен. Бозбаланың соңғы үмiтi қирап, ақырғы қорғаны құлап түстi. Ол ендi Кинкокудзидi тезiрек өртеу керек екенiн, оны мына әлемнiң опасыз ортасынан құтқару керек екенiн түйсiнген. Әйтпесе ол да кездейсоқ күнәға батуы мүмкiн.

	Роман финалында лаулап жанып жатқан ғибадатханаға қарап тұрған Мидзогути өзiнiң әлдебiр еңсесiн басып, санасын тұмшалаған тылсым күштен құтылып, жеңiлденiп қалғанын түйсiнедi. Iшкi жандүниесi сенi күнәһар жолдан қорғап келген әдемiлiк ендi жоқ, не iстеймiн десең де өз еркiңде дейтiндей. Кiм бiледi, осы бiр сәтте дүниеге, бәлкiм, ештеңенi қадiр тұтпайтын, сұлулықтың өзiнен сайтанның сұлбасын аңғарған жан, болашақ Гитлер дүниеге келген болар. Бәрi мүмкiн. Ең бастысы, кейiпкер тiрi қалды. Ол өзiнiң мына тым қатал өмiрмен күрестегi ең алғашқы сөзiн айта алды. Оны iспен дәлелдедi. Роман «Ол тағы бiр Гитлер бола ма, әлде адамзаттың рухани тазалығы үшiн күрескерге айнала ма, бұл жағы ендi болашақтың, сiз бен бiздiң оған деген қарым-қатынасымызға байланысты, бұған дейiн де бiз оның жан-жүрегiн аз жаралаған жоқпыз, ендi абай болайық» деген сауалды пәлсафамен аяқталады. Жазушы сауалды бұлай ашық тастамаса да, кейiпкердiң ең соңғы «Өмiр жалғасады» деген сөзiнiң астарынан осындай ой ұшқынын аңғарамыз.

	Мисиманың осы кейiпкерiмен оның тағы бiр кейiпкерi – Гитлердiң, тiптi тарихи Гитлердiң арасында жiпсiз байланыс бар. Бәлкiм, бұл түйсiнген, суретiн салған сұлулықты жебiрей саудагерлерi қара бақырға бағалап жатқанда, бозбала Адольф те шәкiрт Мидзогутидiң жандүниесiндегi қопарылыстарды басынан кешiрген болар. Ал бiрiншi дүниежүзiлiк соғыстан ол ынта-шынтасымен сүйетiн Германияның жеңiлiс тапқан мемлекет ретiнде шығуы ефрейторды қаншалықты есеңгiреттi екен, бұл жағы тағы құпия.

	Бiздiңше, әйгiлi жаһангер бабамыз Шыңғыс хан жайлы оның тағдырымен тоқайлас, терезесi тең романды қаны жапон болса да осы Мисима жаза алар едi. Қалай дегенменде, әкесi өлiп жетiм қалған, бiр шаңырақтың тiршiлiгi түгел өзiне қараған, туған-туысы алапестей көрiп айдалаға тастап кеткен, әлi жеткендер нәпақасын тартып алуға дейiн барған бала Темужiннiң жандүниесiндегi жүрiп өткен дүрбелең оның ХХ ғасырдағы жапон әрiптесiнiң басынан кешкендерi мен олардан өрген ой сораптарынан артық болмаса, бiрде кем емес екенi анық. Ал бiз, өресiз ұрпағы, ұлы бабамызды қанмен ұрпақтан-ұрпаққа жалғасар әлдебiр бар-жоғы белгiсiз жауыздық генiнiң құрбаны қылып жүрмiз. Мисима болса ешқандай геннiң жоқтығын, бәрiне сiз бен бiз кiнәлi екенiмiздi жазар едi-ау. Осындайда, әттең, бiзге де бiр Мисима керек-ау дейсiң.





ЮКИО МИСИМА. ШАҒЫН ӨМIРБАЯН




	Жапонияда 1925 жылы 25 қазанда дүниеге келген болашақ әйгiлi жазушының шын есiмi Кимитакэ Хираока. Әлжуаз, аурушаң болып өскен ол он бес жасында-ақ әдебиетке қабiлетi зор екенiн аңғартады. Еуропа мен Азияның арғы-бергi әдебиетiн пiстедей шағатын, сөз өнерiнiң өзiне дейiнгi барлық ағымдарынан жақсы хабардар Мисима өз бiлiм-бiлiгiн кейiн, әдеби шығармаларында да жақсы пайдаланды. Хираоканың жiгiттiк шағы Жапонияның екiншi дүниежүзiлiк соғысқа араласқан мезгiлiмен тұспа-тұс келген. Елiнiң патриоты ретiнде ол да жауынгерлiк сапта, алдыңғы шепте майданға кiрудi сұранды. Бiрақ мұның денсаулығын тексерген әскери дәрiгерлiк комиссия соғысқа жiберуге жарамсыз деп шешкесiн, ел алдындағы әскери борышын еңбек батальонында тылда өтеуiне тура келдi. Мұның бәрi тәнi әлжуаз болса да, рухы өр Хираокаға тiкендей қадалған. Оның өмiрiн ғұмыр бойы аласұрумен, өзiн-өзi тәрбиелеумен, әртүрлi сынақтарға салумен өткiзуiнiң бiр себебi осындай.

	Он алты жасында Мисима өзiнiң алғашқы қомақты дүниесiн, романтикалық «Гүлденген орман» хикаятын дүниеге келтiрдi. Бұл повесте Сұлулық, Шабыт және Өлiм өзара парапар, деңгейлес ұғымдар ретiнде суреттелдi. Соғыстың да бозбаланың жандүниесiне әсерi аз болған жоқ. Кейiнiрек Мисима былай деп жазды:

	«Бозбаладан жiгiттiкке өтер шаққа тән нарциссизм (өзiн-өзi ұлық санау) өзiне қай нәрсенi болсын сiңiрiп алуға бейiм. Тiптi бүкiл әлемнiң күйреуiн де. Жиырма жасымда менi өзiмдi кiмнiң орнына қойып қиялдамады дейсiз. Өмiрi қыршынан қиылар кемеңгерiңiз де мен болдым. Дәстүрлi жапон мәдениетiнiң ең соңғы өкiлi де мен едiм. Декаденттер ғасырының императоры, декаденттердiң декадентi де мен едiм. Тiптi Сұлулық эскадрильясының ұшқыш-камикадзесi де мен болдым!»

	Иә, мұндай ғажайып мол қиялмен үлкен әдебиетке келмеу, ғажайып туындылар жазбай қалу мүмкiн емес. Солай болды да.

	Әлжуаз бала өзiн батыр бейнесiнде көргiсi келетiн. Мұндай қиялында әртүрлi қанды қырғындарға кiрiп, олардан жеңiмпаз болып шығуды ғана ойлайтын баланың психикасы бұзылмай қалмайтындығы анық. 1948 жылы Мисиманың былай деп жазғаны бар:

	«Менiң әлдекiмдi өлтiргiм, адамның алқызыл қанын көргiм келедi де тұрады. Әлдекiм әйелдерден жолы болмағандықтан махаббат туралы жазады, ал мен болсам өзiме кесiлетiн ажал үкiмiн бiр сәтке болса да алыстата түсу үшiн ғана романдар жазумен әлекпiн».

	Өзiнiң қырық бес жылдық ғұмырында ол қырық роман, он сегiз пьеса, ондаған әңгiмелер мен эсселер жинағын жазды. Он бес романы бойынша көзi тiрiсiнде кинофильмдер түсiрiлсе, пьесалары жапон, америка және еуропаның сахналарында қойылып жатты. Оның есiмi үш рет Нобель сыйлығына лайықты делiнген қаламгерлердiң қатарында аталды. Мисиманың қайғылы қазасынан кейiн бұл сыйлықты жапон жазушыларынан ең алғашқы боп Ясунари Кавабатаның алғаны белгiлi. Мисимадай ажалды емес, ғұмыр бойы өмiрдi жырлап өткен Кавабата да сыйлықты иемденгесiн көп ұзамай әйгiлi жерлесi секiлдi өзiне-өзi қол салып, газға уланып өлдi. Кавабатаның бұл қадамын жазушының соңғы күндерiне куәгер кейбiреулер «Кавабата өз дарынының Мисимадан төмен екенiн бiлетiн, бұған дейiн Нобель сыйлығына тек Мисима лайық деп келген ол өз ары мен ұятының құрбаны болды» деп түсiндiредi. Кiм бiледi, бұлай болуы да әбден мүмкiн. Дегенмен ұяттан өлген адамның моласын көрмегенiмiз және рас.

	Ал соншалықты таланттылығына қарамай Мисимаға Нобель сыйлығының берiлмеуiне себептер жеткiлiктi едi. Ол өзiн ең алғаш әлемге әйгiлеген «Бетсiрiнiң ағынан жарылуы» романында гомосексуализмге бейiм жасөспiрiм туралы жазған болатын. Тiптi Мисиманың өзiнiң де гомосексуализмнен кетары емес екенi туралы әңгiмелер жиi айтылатын. (Мисима гомосексуал емес, бисексуал болған тәрiздi. Өйткенi, жар құшып екi бала сүйген. Ал гомосексуалдыққа икемделуiне самурай дәстүрiне берiктiгi себепшi болғандай. Өйткенi, самурайлық ортада махабаттың осындай түрi дәрiптелетiн). Мұндай адамға Нобель сыйлығын беру адамзаттың ұстазы ретiнде iбiлiстi марапаттаумен бiрдей емес пе!

	Қай-қай шығармасында болсын, оқырманды есiнен тандыруға құмар Мисиманың тағдыры расында да өте қызық тағдырлардың бiрi. Аз ғана ғұмырында ол тек жазушы, драматург емес, ұшақтың штурвалына отырып ұшқыш та болды, әлемдi бiрнеше рет аралаған саяхатшы атағын да иемдендi, актер, кинорежиссер, спортшы ретiнде де танылды. Кешегi әлжуаз бала кэндо («қылыш жолы» – жапонның ұлттық қылыштасу өнерi), каратэ, ауыр атлетикадан жоғары табыстарға қол жеткiздi. Өмiр сүру тәсiлi ретiнде жапонның ортағасырларда әскери әлеуметтiк тобы болған самурайлардың жолын ұстанды. Гомосексуализмге ендi әскери ғұрып-дәстүрдi дәрiптеу келiп қосылса, мұндай жазушының қаншалықты кемеңгер болғанымен Нобель сыйлығының төбесiн көре алмайтындығы белгiлi. Қысқасы, Нобель сыйлығын уысына түсiп тұрған жерден керi ысырған Мисиманың өзi, оның күрделi тағдыры едi. Егер спортпен шұғылдануға ол 1952 жылы, Грекияға сапары кезiнде осындағы антикалық мүсiндердi көрiп тамашалғаннан кейiн ден қойса, жазушы жандүниесiндегi самурайлықтың рухы тереңде жатқан болатын. Ол екiншi дүниежүзiлiк соғысты жеңiлген державалар қатарында аяқтаған Жапонияны қайтадан гүлдендiрудiң бiрден бiр жолы бабалар дәстүрiне, самурайлардың жауынгерлiк кодексiне қайта оралу деп пайымдады. Дамудың ендiгi Жапония ұстанған америкалық нұсқасына бүкiл жан-тәнiмен қарсы болды. Жазушының самурайлыққа берiлгенi соншалық, өзiмен ниеттес жандардың отрядын құрып, оларды 1970 жылдың 25 қазанында көтерiлiске бастап шықты. Ең сенiмдi төрт жолдасымен астанадағы Итигая әскери базасының штабына басып кiрген ол тұтқынға түскен генералдан өзiне жауынгерлер алдында сөз сөйлеуге рұқсат беруiн сұрады. Бұларды жуасытып, қамауға алмақ болған әскерилердiң шабуылы каратэ және кэндомен нағыз шеберлiк деңгейiне дейiн айналысқан жазушының батыл қимылынан кейiн сәтсiз аяқталды. Суретi культуризм журналының мұқабасына басылған бiр кездегi әлжуаз бозбала өзiнiң бұл кездерi қаһарлы жауынгерге айналғанын дәлелдей алды. Әйтсе де, генерал жазушының жауынгерлер алдында сөз сөйлеуiне рұқсат бергенiмен, бұл талпыныс сәтсiздiкке ұшырады. Алаңға жиналған жауынгерлер жазушыдан өз генералдарын босатуды, ал өзiнiң табанын жалтыратуын сұраған. Осы бiр тұста ең соңғы үмiтiнiң үзiлгенiн аңғарған жазушы бұдан кейiн өзiнiң ең ақырғы шешiмiн қабылдап, самурай дәстүрiмен өз қарнын ақтаруға, яғни, харакири жасауға бел байлайды. Ақыры солай болды да. Алдымен өзiне-өзi харакири жасаған, сосын әрiптестерiнiң бiрi қансырап жатқан жерiнде басын қылышпен кескен ұлы жазушы осылайша дүниеден өттi.

	Ол өзiнiң «Патриотизм» әңгiмесiнiң желiсiмен түсiрiлген кинофильмде келiншегiмен бiрге өзiне-өзi харакири жасайтын отыз жасар жапон офицерiнiң ролiн сомдаған болатын. Өзiнiң тағдыры да түпкi нәтижесiнде сол шығармасындағыдай болып шықты.





ДЕТЕКТИВ ЖАНРЫ НЕГЕ КЕНЖЕ ҚАЛЫП ОТЫР?




	Детектив қазақ әдебиетiндегi кенже қалған жанрлардың бiрiнен саналады. Бұған әрқалай себептер бар. Солардың бiрi әдебиетшiлер тарапынан детективтi жанр ретiнде менсiнбеушiлiк болса керек. Жағдайдың бұлай қалыптасуына арзанқол детективтiк шығармалардың көбейiп кетуi де аз әсер етпей жатқан жоқ. Амал қанша, осылай жүргенде детективтi газеттiк жанр санайтындай жағдайға да жетiп қалдық. Детективке келгенде жағдайдың осылай қалыптасуы керек пе едi, бiздi ойландыратыны, мiне, осы.

	Көпшiлiк детективтi Батыстық әдебиеттiң жемiсi деп түсiнедi. Қазақ әдебиетiне әлi сiңiсе алмай жатқандығын да осы пайымнан шығарып түсiндiруге құмар. Оның үстiне детективтi жеңiл жанр көретiнiмiз де жасырын емес. Бұл бағыттағы туындылар қол боста, сапар үстiнде уақыт өткiзу үшiн ғана керек сияқты болып сезiлiп жатады. Қысқасы, детективке байланысты әдебиетшiлер арасында қалыптасып отырған ой-пiкiр жақын арада оның көсегесi көгере қоймайтындығын аңғартатындай.

	Ал, бiздiңше, осы детектив керемет жанр. Рас, жанрдың ерекшелiктерiн түгел ескере отырып жазылатын дүниелердi оқуға мүмкiндiк туып жатса. Оның үстiне детективтi Батыстық әдебиеттiң еншiсiндегi дүние көру қате тұжырым. Соңғы кезде орыс детективтерiнiң «жаңбырдан кейiнгi саңырауқұлақтай» қаптауы да бұл сөзiмiзге жақсы дәлел бола алса керек. Шынын айтсақ, детективтiң айы осылай оңынан тууына КСРО сияқты алып империя құлағаннан кейiнгi кезеңде қылмыс әлемiнiң күрт күш алып кетуi де аз әсер етiп отырған жоқ. Қысқасы, детективке материал жетерлiк. Әйтсе де, орыс әдебиетiндегi осы жанрдағы сiлкiнiс қазақ әдебиетiнде байқалмауы нелiктен? Бiздi осы жағы ойландырады.

	Егер, тамыры терең Шығыс әдебиетiне үңiлсек, детективтiң бастау элементтерi сонау ерте кезден бұл әдебиетте де жетерлiк екендiгiн аңғарар едiк. Қытай және жапон әдебиеттерiнде бұл бағыт орта ғасырларда-ақ жеке жанр ретiнде қалыптасып қойғандығы да нақты факты. Бiр мысал келтiре кетелiк, орта ғасырлық Әбу-л-Фарадж есiмдi қаламгердiң «Ғажайып әңгiмелер» атты жинағында шағын әңгiме бар. Мазмұны төмендегiдей. Энциклопедист ғұлама Әбу әли ибн Сина жергiлiктi әмiршiнiң қуғындауынан бас сауғалап Сирия асады. Дамаск (Дамшық) шаһарының көшелерiн аралап келе жатып, ем-дом жасап отырған бiр дәрiгердi ұшыратып қалады. Әлдебiр келiншектiң тамырын ұстап, дертiн анықтап отырған дәрiгер ара-тұра келiншектi әңгiмеге тартып жатса керек.

	– Қожайыныңыз жебiрей ме? Келiншек:

	– Иә,– деп жауап қатады.

	– Шаһардың түстiк жағындағы маһаллада тұрасыз ғой?

	– Оныңыз да рас.

	– Кеше таңертең қожайыныңыз айран iшiп пе едi?

	– Бұл жолы да дәл айттыңыз.

	Емшi келiншекке дәрiсiн берiп қайтарып жiбередi. Мұндай сұңғылалықты көрмеген Әбу Әли ибн Сина аң-таң. Дәрiгерден:

	– Сiз келiншектiң жебiрей екендiгiн, қаланың түстiк жағында тұратындығын, кеше таңертең қожайынының айран iшкендiгiн қалай дәл бiлдiңiз? – деп сұрайды.

	– Оп-оңай. Келiншек жебiрей екен. Ал жебiрейлер өз ұлтының адамы болмаса, өзге ұлттың адамдарына қызмет етпейдi. Демек, қожайыны да жебiрей. Ал жiбейлер тұратын квартал қаланың түстiк жағында. Қожайынның кеше айран iшкенiн бiлгенiм, келiншектiң көйлегiнде айранның дағы бар екен. Бiр күндей болғаны сезiлiп тұр. Кеше таңертеңгiлiк жұққан болса керек деп жорамалдадым. Байқайсыз ғой, таң қалатындай түк те жоқ. Ал сiздiң Әбу Әли ибн Синаның дәл өзi екендiгiңiздi айтсам және таң қалмаңыз. Өйткенi мұндай жайтқа қызығушылық бiлдiру тек Әбу Әли ибн Синаға ғана тән нәрсе болса керек.

	Әңгiме осы ғана. Бiрақ әңгiме кейiпкерiнiң жекелеген детальдардан жасаған тұжырымдарынан Конан Дойльдың атақты Шерлох Холмсының ойлау жүйесi, қисынға құрылған байқампаздығы мен мұндалап тұрған жоқ па! Шығыс Шерлок Холмстары жайлы мұндай деректердi көптеп келтiруге болады. Қазақтың жоғалған түйенiң бiр көзiнiң соқырлығын, құйрығының шолақтығын айтамын деп ұры бола жаздаған байқампаз жолаушы туралы әңгiмесi де – детектив жанрының халық шығармашылығындағы озық үлгiлерiнiң бiрi. Сондай-ақ, осы әңгiмелерден детектив жанрына қойылатын басты талаптардың бiрiн аңғармау да мүмкiн емес. Яғни детектив кейiпкерi байқампаз болуы шарт. Логиканың индукция және дедукция iспеттi басты ойлау тәсiлдерi iз кесушiнiң негiзгi қаруына айналуы керек. Оқырманның алар ләззаты – детектив қаһарманының қиыннан жол табар осындай ойлау машықтарынан құмар қандыру болатындығын ұмытпаған жөн. Дәлiрек айтқанда, детектив жанрына қалам тербегiсi келетiн талапкер логика ғылымының бiлгiрi болуға тиiс. Эдгар Аллан По, Артур Конан Дойль, Агата Кристи шығармаларының детектив жанрының, жапы әдебиеттiң классикалық үлгiлерiне айналуына мұрындық болған, мiне, осы математикалық дәлдiктегi ойлау жүйесiне құрылғандықтары. Осы ретте ақындығымен де мәшһүр Аллан Поның мына сөзi ойландыратындай-ақ: «Қарғаны» жазу барысында мен ешқандай кездейсоқ оралымдар мен әсершiл шалықтауларға ұрынған жоқпын. О баста ойластырылғандай, ақырына дейiн логикаға сүйене отырып математикалық есептi шешкен секiлдi салқынқанды болдым».

	Детектив әлдекiмдер ойлайтындай оңай жанр емес екендiгiн әдебиет тарихына зер салсақ айқын аңғарар едiк. Мысалы, шығармашылық ғұмырында бес мыңдай кейiпкердi сомдаған Оноре Бальзактың өз замандасы, Париждiң атақты iз кесушiсi Видокпен жақсы таныс болғандығы, одан материалдар алып отырғандығы жазушының шығармашылығына қаншалықты әсер еткендiгiн бүгiнде дәл тап басып айту қиын. Бiрақ бұл таныстықтың жемiссiз болмағандығы анық. Оның бiр дәлелi жазушының шығармасынан шығармасына көшiп отыратын Вотрен образы.

	Сондай-ақ, Достоевскийдiң романдарында да детектив эдементтерi аз ұшыраспайтындығын ешкiм жоққа шығара алмайды. Газеттегi «қылмысты iстер хроникасы» айдарымен берiлген кiшкентай ғана хабарды «Қылмыс пен жаза» секiлдi ғажайып психологиялық романға айналдыру – хас шеберлiктiң үлгiсi болса керек. Бiздiңше, дәл осы шеберлiктi детектив басқа жанрлардан артық болмаса кем қажет етпейдi. Мәселе – автордың материалды қалай игеруiнде, оған қай қырынан келуiнде. Сөзiмiз дәлелсiз болмасын, аргентин жазушысы Хорхе Луис Борхесте «Иуда сатқындығының үш версиясы» атты әңгiме бар. Сол версиялардың бiрiнде автор Иуда емес, Иса мәсiхтiң өзi сатқын едi дейдi. Автордың пайымдауына сүйенсек, расында да солай сияқты. Борхес Иуданы күнәһарлық жолға Иса мәсiхтiң өзi итермеледi, өйткенi осылай болуы оның өзiне қажет едi деп санайды. Iзбасарларымен бiрге отырғанда, «Сендердiң бiреулерiң менi сатасыңдар» деп жиi айтуы және бұл сөздi айтқанда содан күдiктенгендей әрдайым Иудаға қарайтындығы Иуданың жан дүниесiнде Исаға деген ренiштiң тууына әкелiп соқтыруы әбден заңды едi деп санайды автор. Әйтпесе, Иса мәсiхтiң өзiн кiмнiң сататындығын бiлiп отырып, оны ағат жолдан аман алып қалуға тырыспауы қалай? Борхес әңгiмесiн оқып отырып, автордың батыл жорамалдарына таңқалмасқа шараң жоқ. Ерiксiз Иуда опасыздығының мұндай да бiр версиясы өмiр сүруге қақылы екен-ау деген ойға қаласыз. Мiне, бұл – шеберлiк.

	Өркениеттiң дамуымен бiрге, қылмыстың да күрделе түсетiндiгi, оның жаңа түрлерi пайда болатындығы заңдылық. Сонымен бiрге онымен күрестiң де жаңа тәсiлдерi дүниеге келетiндiгi ақиқат. Криминалистика тарихына қарасақ, бұл дамудың қандай қиын өткелектерден өткендiгiн аңғарар едiк. Иденфикация, дактилоскопия, баллистика, токсикология секiлдi криминалистика тарауларының әрқайсысы өз алдына бiр-бiр күрделi сала екендiгiн, ғылымның соңғы iзденiстерiнiң жетiстiктерiн молынан пайдаланып отыратындығын сезiнген адамға детектив жанрының үлкен әдебиеттiң қолбаласы бола алмайтындығы айқын аңғарылар едi. Мысалы, бiз ХIХ ғасырдағы Францияда қауiптi қылмыскерлердi есепке алудың бой өлшеу, аяқ киiм мөлшерiн тiркеу секiлдi қарапайым тәсiлдерi қолданылғандығын бiле бермеймiз.Ал осы тәсiлдермен бүгiнгi күнi қандай қылмысты аша алар едiңiз. Ешқандай да. Бiр ғана алып қалада бойы 180 см. келетiн, аяқ киiмi 42 размерлi қаншама қылмыскер бар. Өзiңiз қолға алып отырған қылмысты iстiң осылардың қайсысының қолынан болғандығын қалай анықтаймын десеңiз де шарасыздыққа ұрынарыңыз анық. Ал адам саусағының таңбасы секiлдi бұлтартпас айғақпен кiрiссеңiз дәл қылмыскердi табуыңыз анағұрлым жеңiлдейтiндiгi дәлелдеудi қажет етпейдi. Бiрақ бедерi әр адамда мiндеттi түрде әртүрлi болатын сол саусақ құпиясына криминалистика бiр күнде ендеген жоқ қой. Сол секiлдi арғы-бергi тапанша мен мылтық түрлерiнiң барлығын бiр ортаға жинап, олардың оғының, атылу ерекшелiктерiнiң мiнездемелерiн жасау да адам миына бiр күнде келе қоймағандығы жасырын емес. Қазiр ғой қылмыс жасалған жерде қалған оқтың мылтықтың қандай түрiнен атылғандығын баллистикалық экспертиза әп-сәтте-ақ анықтап бере алады. Сырт қарағанда оп-оңай секiлдi. Мiне, детектив жазатын адамның криминалистиканың осындай жаңалық, ерекшелiктерiмен жан-жақты жақсы таныс болуы шарт. Ал, бұл детектившiден үлкен ғылыми дайындықты қажет етедi. Бiздiңше, осындай ұшқыр логика мен ғылыми негiзге құрылған және психологиямен өрiлген детектив қана шын мәнiсiндегi детектив бола алса керек.

	Әдетте, ұлттық менталитет, ұлттық дүниетаным деп жатамыз.

	Қазақтың қанында анау бар, мынау жоқ дегендi қосып қоямыз. Жоқтың қатарында кейде осы детектив те кетiп қалып жатады. Өкiнiштi-ақ. Бiздiңше, ұлттық менталитеттiң жарқын көрiне алар бiр тұсы – осы детектив жанры. Мысалы, қылмыс адам таңдамайды. Бiрақ ұлтты таңдайтын қылмыстар бар. Яғни сирек те болса жекелеген ұлттарға ғана тән қылмыс түрлерi бар деген сөз. Ғылым осылай дейдi. Мұнысы негiзсiз де емес. Қылмыспен күрес саласында ұзақ жыл қызмет еткен мамандардың айтатыны да осы. Анау бiр жылдары милиция қызметкерлерiнiң тынымсыз тiршiлiгiне айналған бiр кiтаптан мынандай әңгiме оқығаным бар. Қарақшылар түн құшағында әлдебiр қойманың құлпын бұзып тонап кетедi. Қылмыс орнына келген оперативтiк топ жетекшiсiнiң бiрден көңiлiне түйгенi бұл ұрлықты цыган ұлтының өкiлдерi жасаған болса керек деген ой болады. Қылмыскерлердi iздестiру жұмыстары да осы бағытта жүргiзiледi. Және сәттi аяқталады. Сонда жаңағы iз кесушi қандай дәйекке сүйендi дейсiз ғой. Бар болғаны, құлыптың қандай тәсiлмен бұзылғандығына назар аударады. Ал құлыпты бұл жолғыдай көбiнесе цыган ұлтының өкiлдерi бұзады екен. Жорамал дұрыс болып шығады. Мiне, қылмыс және ұлттық менталитет дегенiмiздiң өзара тоғысып жататын осындай тұстары бар. Осындай жолмен Достоевскийдiң «Қылмыс пен жазасындағы» өсiмқор кемпiрдiң ұлтының қандай екендiгiн анықтауға болар ма едi, ойланып көруiңiзге болады.

	Қазақ детективiнiң кенже қалуын ұлтымыздың қалаға бертiнiректе келуiмен, ал далалық тұрмыста қылмыстың барымта мен қыз ұрлаудан өзге түрлерi болмағандығымен түсiндiргiсi келетiндер де бар. Және бұл сөздiң жаны да жоқ емес. Өйткенi өзiне өзi қол көтеру, түбi маньяктыққа әкелiп соғатын психиканың бұзылуы iспеттi дерттер негiзiнен үлкен қалалардың тудырған кесапаттары екендiгi құпия емес. Дәлiрек айтқанда, өркениеттiң тудырған құбыжықтары деуiмiз орынды. Қазақ детективiнiң әлi балаңдау болып жатқандығының бiр сырын осындай себептермен де түсiндiруге, ұғындыруға болады. Бiрақ бұл қазақ детективi дамымауға, өспеуге тиiс деген сөз емес. Оның мықты болашағы бар екендiгiне күмәнiмiз жоқ. Детектив жанрының әлемдiк әдебиеттегi озық үлгiлерiнен үйрене отырып, өзiндiк дауысын танытатын кезi де алдағы күндердiң үлесiнде екендiгiне сенiмдiмiз. Бұл мақаламен бiздiң айтқымыз келгенi, детектив әдебиеттiң өгей баласы емес, өз баласы екендiгiн, оның белдi жанрларының қатарына жататындығын аңғарту едi. Қоғамның кеселi, көлеңке жақтары қылмысты iстер арқылы көрiнiс табатындығын ескерсек, сол дерттi анықтап беретiн тамыршы жанр осы детектив болса керек. Олай болса, оны менсiнбеуiмiз орынсыз.

	Ендi қазақ детективiнiң бүгiнгi халi жайлы аз-маз көңiлге түйгенiмiздi айта кетелiк. Айтсақ, жағдайы көңiл жұбатарлықтай емес. Авторларының атын атап, түсiн түстеп жатпай-ақ қоялық, бұл жанрдағы қазақ тiлiндегi оқырманға ұсынылып жатқан дүниелердiң барлығы дерлiк негiзiнен ортанқол ғана туындылар. Қылмыс тақырыбына жазылатын күнделiктi газет мақалаларына ұқсап кетiп жататындары да аз емес. Кейбiрiнiң тасасынан әдебиеттi «сауынды сиырындай» көретiнi де аңғарылып қалады. Бұл заңды құбылыс болар, бiрақ қауiптi нышан. Сондай-ақ шығармалардан буыны қатып қалған стеоротип ойлау жүйесiнiң салқыны еседi. Мысалы, көбiнесе «Түнгi сағат екiлер шамасында аудандық қылмысты iздестiру бөлiмiнiң бастығы капитан Садыхановтың үйiндегi телефон тыныштықты қақ тiлiп безектеп қоя бердi» деген ыңғайда басталатын дүниелердiң детектив жанрына қаншалықты қатысы барлығын бiз бiле алмадық. Қазақ детективiнiң жарқын күндерi алда дейтiнiмiз де сондықтан. Тек талап дұрыс болсын.





АУДАРМА НЕ ҮШIН КЕРЕК?




	Әдебиет тарихында аударма жайлы әңгiме көп. Соның бiрi Үндiнiң сан ғасырлық ғұмыры бар атақты «Панчатантрасы» туралы. Ел есiнде қалған әңгiме бойынша бiрде парсының атақты патшасы, ортағасырлық жазба әдебиет үлгiлерiнiң талайына кейiпкер болған ғұлама Наушаруан патша уәзiрлерiн жинап алып, мазмұны шамамен мынандай алқақотан кеңес құрған деседi:

	– Естуiмше, Үндi елiнде оқыған адамның көңiлi жай тауып, жандүниесi баһра алар кiтап бар көрiнедi. Өзi жер астындағы құпия кiтапханада сақталынады екен. Патшаларға қалай билiк құрып, әдiл саясат жүргiзудi үйрететiн осы кiтапты қолыма түсiрiп оқымай сабама түсе алар емеспiн. Ғибраты мол осы кiтапты бiздiң патшалықтың да игiлiгiне айналдырар қандай амал бар?

	Талайды көрген ақсақал, көксақал уәзiрлер тығырықтан шығар жол таба алмай сасқан. Патша көңiлi құлаған дүниенi табылмайды, таптырмайды деуге және болмайды.

	Ақыры, ойласа келе Үндi елiне Барзуя деген сан тiлдi игерген бiлiмдар дәрiгердi жiберуге шешiм қабылдайды. Мiндетi – он жыл өтсiн, жиырма жыл өтсiн, жаңағы кiтапты әйтеуiр қолға түсiру, парсы елiне алып келу.

	Кiтап соңына түскен Барзуя осы мақсатқа қанша жыл ғұмырын сарп еткенi белгiсiз. Бiреулер жиырма, бiреулер отыз жыл дейдi, бiреулер одан да көп уақыт кеттi деседi. Кiтапты қолға түсiрудiң амалын әрiден ойластырған дәрiгер әуелi сарай маңындағылардың, сосын Үндi елiнiң патшасының өзiнiң сенiмiне кiредi. Патшадан жер астындағы кiтапханаға түсiп, ондағы бiлiм жауһарларымен танысуға рұқсат алады. Кiтапхана меңгерушiсiнiң жасырын келiсiмiмен жоғарыдағы құпия кiтаты да қолға түсiрiп, жер астында, сығырайған шамның жарығында отырып аударып шығады. Күнiге бiрдi-екiлi парақ болып жоғарыға тасылған кiтап аудармасын Барзуяың өз елiне қалай жеткiзгенi беймәлiм. Әйтеуiр, жеткiзгенi рас. Кiтапты осы нұсқадан 750 жылы Ибн әл Мукаффа араб тiлiне «Кәлила мен Димнә» деген атаумен аударады. Бүгiнгi күнi әлем халықтарының екi жүздей тiлiне аударылған Үндiнiң атақты «Бес кiтап» – «Панчатантрасының» қызғылықты тарихы осындай. Шығыс даналығы «Ақыл ақылдан қуат алады» дейдi. Жоғарыдағы «Панчатантра» әңгiмесi соның жарқын бiр мысалы iспеттi. Осы мысал Шығыс халықтарында аудармашылық өнерiнiң тарихы тым тереңнен бастау алатындығын да бiр байқатса керек. Озық ақыл-ой үлгiлерiн Шығыс ешқашан жатсынбаған. Осы тұста тарихқа шолу жасай кеткен жөн секiлдi.

	Бүгiнгi Еуропа көне екi үлкен мәдениет – Грек және Рим ақыл-ой мұрасының заңды жалғасы екендiгi жасырын емес. Бiрақ сол ақыл-ойдың Еуропаға негiзiнен араб, парсы, түркi аудармашылары арқылы жеткендiгi де ақиқат. Ортағасырлық Еуропа жым-жырт ұйқыда жатқан кезде Орта Азия ғұламасы Әбу Райхан Берунидiң Гомердiң (Әбу Райхан Берунийде Гомер Өмiр деген есiммен аталады – авт.) «Илиадасын» түпнұсқадан оқып, одан мысалдар келтiргенi Шығыстың озық ойлылығын көрсетпей ме! Беруни Гомер «Илиадасын» әдебиет туындысы ретiнде ғана оқып қоймай, ондағы оқиғаларға астрономия ғылымы тарапынан талдаулар, түсiнiктемелер жасауға да тырысады.

	Рас, бұл мақаладағы бiздiң мiндетiмiз аудармашылық тарихына үңiлу емес. Аудармашылықтың мәдениеттер мен мәдениеттердi (мейлi, ол, кешегi топырақ қатпарында қалып қойған өлi мәдениет болсын, бүгiнгi жасалынып, қалыптасып жатқан мәдениет болсын) байланыстыратын алтын көпiр екендiгiн айта отырып,оның жеке шығармашылық адамының шеберлiгiнiң шыңдалуына, кәсiби деңгейiнiң көтерiлуiне әсерi туралы әңгiме өрбiту.

	Бүгiнде Федор Достоевский – бiр кезде нәпақа iздеп Алтын Ордадан Ресей асқан түркi Арсылан мырза Челебидiң ұрпағы, әлем мойындаған жазушы. Өзiнен кейiнгi буындардан жазушының «Қылмыс пен жазасы», «Нақұрысы», «Албастылары», «Ағайынды Карамазовтары» әсер етпеген қаламгер кездестiре қою қиын. Қазiргi уақытта Еуропа таңданып, төңiрегiне үлгi қылып отыратын Сартр да, Камю де, Кафка да осы кiсiнiң iшiгiнен шыққан iзбасарлары.

	Бiрақ, сол Достоевский де тақыр жерден пайда болмаған. Оқу, iздену арқылы қалыптасқан. Жазушылық машығын меңгеру үшiн Бальзактың «Егвения Грандесiн» аударып, оны 50 шақты рет қайта көшiрiп шыққан. Француз әдебиетшiсiнен тынысы кең романның желiсiн өрудi, мазмұнын қордалауды үйренген. Бiздiңше кейiнгiлерге ұлы жазушының бұл да бiр ұлы тағылымы.

	Аудармашылық қазақ әдебиетiне де жат емес. Абай негiзiн қалап, Мағжан Жұмабаев, Мұхтар Әуезовтер дамытқан аударма мектебi қазақ жазба әдебиетiнiң қабырғалы құрамына айналғалы қашан. Әуезов аудармасындағы Тургенев романдары, Мағжан Жұмабаев тәржiмасындағы орыс жазушыларының шағын әңгiмелерi әлi де талай ұрпақтар тамсана оқыр аударманың озық үлгiлерi болып қала бермек. Джек Лондонның әңгiмелерi мен «Мартин Иден» романы, Бальзактың «Шегiрен былғарысы» мен «Үзiлген үмiттерi», Шекспир, Лермонтовтардың қос томдығы, Бернс, Байрон, Петефилердiң таңдамалылары, А.Чехов, И.Бунин әңгiмелерi, Гетенiң «Фаусты», қазақ оқырманына таныс аударма кiтаптар тiзiмi осылай кете барады. Жоғарыда әңгiмеге тиек еткен «Панчатантра» – «Кәлила мен Димнә» да қазақ тiлiнде сөйлегелi қырық жылдай уақыт болып қалыпты.

	Иә, қазақ әдебиетi аудармадан кенде емес, «Қазақ әдебиетi» газетiнiң өткен санында Габриэль Гарсиа Маркестiң Нобель сыйлығын иемденген «Жүз жылдық жалғыздығын» қазақша сөйлеткен Кеңес Юсуптың мақаласы мен Колумбия жазушысының «Бақұлдасу хатының» осы қаламгер жасаған тәржiмасы жарияланды. Материалдық ынталандыру болса, қолдау көрсетiлсе аудармашы әлемдiк деңгейде бағаланған жаңа дүниелердi аударып отыруға дайын екендiгiн айтады. Яғни, бәрi қаржыға барып тiреледi деген сөз. Кезiнде Кеңес Юсуп аудармасын орыс тiлiндегi нұсқасымен салыстыра отырып, «Жүз жылдық жалғыздықтың» қазақ тiлiнде сөйлетiлуiн үздiк деп тапқаным бар. Әзiр де сол ойдамын. Рас, «Жүз жылдық жалғыздық» тағы да басылайын деп жатыр екен. Бiрақ бұл Габриэль Маркестiң тағы бiр үздiк шығармасы, автордың өз айтуынша, ең үздiк романы «Ел ағасының еңкейген шағындағыны» («Осень патриарха») қазақ оқырманына таныстыру емес қой. Ол аударманы кiм жасамақ, басқа аудармаларды кiм жасамақ, мәселе осында.

	Бүгiнгi қазақ аудармашылық мектебiнiң жағдайы сын көтерерлiк халде емес. Тоқыраудың боқырауы көзге ұрып тұр. Кәсiби мүмкiндiгi биiк деңгейдегi аудармашылар әдебиетiмiзге келiп жатқан соңғы лек толқындардың қатарында тiптен жоқ деуге болады. Тоқсаныншы жылдардың басында тәуелсiз елiмiздiң жаңа сападағы аудармашылары ретiнде танылған Ботакөз Қожабекова, Ғалымжан Мұқанов, Ақас Тәжуiтовтердiң де бүгiнгi күнi салы суға кеткендей күйi бар.

	Қысқасы, қазақ аударма мектебi күйреудiң алдында. Өз басым кiтап дүкендерiнен Шандор Петефи (Қ.Мырзалиевтiң аудармасы) мен Байронның (Ғ.Қайырбековтiң аудармасы) бiр томдықтарынан басқа аударма дүниелердi көре алмадым. Олардың өздерi де екiншi әлде үшiншi қайтара басылымдары. Бiзге аударма танысу, үйрену үшiн ғана емес, қорғану үшiн де қажет. Ұлттық тiлiмiз бен дiлiмiздiң сақталуына төл әдебиетiмiз ғана емес, аударманың да сiңiрер еңбегi зор. Қазiр қазақ жастары кришнашыл, иеговашыл болып кеттi деп жатамыз. Ал егер осы дiни аңыз-әңгiмелермен жастарымыз мектеп қабырғасында жүрiп танысса ше! Мысалы, «әлем халықтарының әдебиетiнен» деген үлгiде қарапайымдатылған аудармалар жасауға болады ғой.

	Көршi өзбек халқында Үндiнiң атақты «Махабхарата» эпосының осындай аудармасы бар. Аударманы оқыған адамның кришнашыл болып кетуi (кришнашылдардың «Бхагавад-гита» кiтабы осы эпостың бiр тарауы болып табылады) тiптi мүмкiн емес. Есесiне жас оқырманның көне үндi эпосының мазмұнымен танысуына, көне мәдениеттер туралы көзқарас аясын кеңейтуiне мүмкiндiгi бар.

	Осындайда Жұмекен ақынның «Кейбiр елдiң құдайы да көшiрме» деген өлең жолы еске түседi. Құдайымыз көшiрме болсын демесек, аудармаға жiтi назар аударуымыз керектiгi осындайдан байқалса керек.

	Тағы бiр аударма дегеннен шығады, осы Жұмекен ақынның «Греция – жыр сегiз» деген өлең топтамасы бар. Топтамада көне грек аңыздары еркiн пайдаланылған. Өзегi ескi болғанымен, айтары жаңа осы өлеңдердi алғаш оқығанда таңқалғаным бар. Н.Кунның аудармасындағы «Ежелгi Грецияның мифтерi мен аңыздарын» мен де бiрнеше қайтара шолып шыққанмын. Бiрақ дәл бұлай қазақыландыруға болады деп ойламаппын. Бұл де ретiмен пайдалана бiлсек, аударманың әдебиетiмiздiң мазмұнын өрiстетуге, кеңейтуге ықпалы зор екендiгiне бiр мысал.

	Сөз түйiнi: әдебиетiмiз байысын, дүниетанымымыз кеңейсiн десек – аударма қажет; тiлiмiз аман, дiлiмiз сау болсын десек – аударма қажет; өзiмiздiң кiм екендiгiмiздi бiлу үшiн өзiмiздi өзгелермен салғастыра бiлу шарт. Бұл арада да басты таразы болатын құрал – аударма болмақ.

	Сөз басында Наушаруан патшаның бiр кiтапты алдыртуға сонау Үндi елiне барлаушы-аудармашы жiбергендiгiн де бекер мысал еткен жоқпыз.

	Қабырғалы қазақ аудармашылық мектебi қайта түлеуi үшiн үкiмет тарапынан қамқорлық керек. Бұл мәселе зиялы қауымымызды да бейтарап қалдырмайтындығына сенiмдiмiз.

	2001 жыл.





КЕСЕ ТҮБIНДЕ ТӨҢКЕРIЛГЕН ФУДЗИЯМА





ШЫНАЙЫ ҚЫЗҒАНЫШ




	Соңғы кездерi қазақ суретшiлерiнiң шығармаларына көбiрек зер салуға тырысатын әдет шығарып жүрмiн. Себебi, қазақ әдебиетi айта алмай жүрген үлкен шындықты осы қылқалам шеберлерi соны мәнердегi бояу тiлiмен бiрiншi болып айтып қоятын секiлдi болады да тұрады. Олардан саф алтындай бағалы әлдененi қызғанатындаймын. Санамның терең бiр түкпiрiнде суретшiлер қауымымен жақсы мағынасындағы шығармашылық бәсекеге түссем, жеңiмпаз болып шықсам деген құлшыныс жатқан сияқты сезiледi.

	Бәрi неден басталып едi?

	Иә, иә, Борхестiң әңгiмесiнен. ХХ ғасырдың шын мағынасындағы Гомерi атанған ұлы жазушының жапон қаламгерi Акутагава жайлы бiр ауыз пiкiрiнен. Дәлiрек айтқанда, Борхестiң пiкiрi Акутагаваның бiр ғана әңгiмесi туралы болатын. Әрине, бұған қарап Борхестi Акутагаваны терең оқымаған деп айтуға болмайды. Оқымаса мойындамас, бiр әңгiмесiн өз жинағына кiргiзбес едi ғой. Борхес Акутагаваны керемет жақсы бiлген, талантын мойындаған, тiптi қызғанған десе де болады. Бiрақ Толстойдың Шекспирдi түкке алғысыз етiп, быт-шыт қылғанындай ат құйрығын шарт кесiстi әрекеттерге бармағаны және анық. Дегенмен бәрiбiр Борхестiң Акутагаваның осал тұсын iздеп табуға әбден-ақ ынталы болғаны аңғарылады. Талант иесi, өзiнiң әрiптесi ретiнде бiр тұқыртып алғанды жөн көрген.

	«Ұлы Акутагава! Сенiң де қайдан, қалай тамыр байлап шыққаныңды, кiмдерден үйренгенiңдi бiз бес саусағымыздай жақсы бiлемiз» деген әңгiменi айтқысы келген. Және айтқан да.

	Абыз Борхестiң ұлы Акутагаваның ешқандай да аспаннан түспеген, үйренгенi, iзденгенi бар кәдiмдi жұмырбасты қарапайым талант иесi екендiгiн айғақтауына нендей жайт себепшi болды дейсiз ғой? Бар болғаны, бiр әңгiменiң мазмұны ғана.

	Акиро Куросаваның «Расемон» деп аталатын атақты фильмi есiңiзде ме? Мiне, осы фильмнiң негiзiнде Акутагава Рюноскэнiң «Расемон қақпасы» және «Орманда» деп аталатын атақты әңгiмелерiнiң желiсi жатқаны белгiлi. Егер есiңiзге түспесе айта кетейiк, бұл екiншi шығарма орман iшiнде болған бiр қылмысты iстi оған куә болған кейiпкерлердiң өз дүниетанымы, адами болмысы тұрғысынан әрқилы етiп суреттейтiнi жайлы шытырман оқиғалы психологиялық әңгiме.

	Мiне, Куросава ғажайып кинотуындыға айналдырған осы классикалық әңгiменi Борхес Акутагаваның өз қиялынан тудырмағанын, небары Американың ХIХ ғасырда өмiр сүрген ортанқол бiр жазушысының шығармасының мазмұнынан ары қарата дамытып алып кеткенiн айтады. Акутагава жауһарының негiзiнде Америка рухани-әдеби iзденiсiнiң қол жеткiзген табысы жатыр деген тұжырымды алға тартады. Ғажап! Қайда да Америка бiрiншi болуы керек! Тiптi гуманист Хорхе Луис Борхес үшiн де! Не деген менмендiк?!

	Егер отыз бес жасында өлiп қалмағанда, көзi тiрi болса Акутагава Рюноскэ Борхестiң осы айыптауларына (Борхес Акутагаваны мәдени түрде плагиатшылығы үшiн айыптап отыр ғой) нендей жауап қайтарар едi? Қайтарса, ол жауап қандай болуы мүмкiн-дi?

	Әрине, Акутагаваның өз жауабы жоқ. Болмайды да. Дегенмен Акутагава үшiн ол қайтаруы мүмкiн жауаптың бiрнеше нұсқасын бiздiң жасап көруiмiзге болады. Әңгiменi көп созбас үшiн, қазiрге сол жауаптардың бiреуiнiң ғана нобайын мысалға келтiрсек те жеткiлiктi ғой деп ойлаймыз.

	Бiздiңше, Акутагава Рюноскэ Эрнест Хемингуэйдiң «Менiң өзiмнiң жазу мәнерiмдi қалыптастыруыма Поль Сезанн суреттерiнiң, оның бояуды пайдаланудағы ыждаһатты iзденiстерiнiң тiкелей әсерi болды» деген пiкiрiн жапонша дамытқан болар едi.

	Ол Борхеске «Бауырым Хорхе, рас, мен әлем әдебиетiнiң көптеген ұлы туындыларымен жақсы таныспын. Маған Гомер де, Бальзак та, Достоевский де жат емес. Бiрақ сенiң менi интеллектуал ретiнде мақтай отырып, мақтамен бауыздамақ әрекетiңнiң еш қисыны жоқ. Иә, мен әңгiмемнiң қалыбын бiреуден алдым. Бiрақ, ол америкалықтiкi емес-тi.

	Иесi өзiмiздiң қайталанбас бiрегей суретшiмiз Кацусика Хокусай болатын. Сенбесең, оның «Фудзидiң 36 көрiнiсi» және «Фудзидiң 100 көрiнiсi» атты суреттер топтамаларына қарағын. Егер Хокусай қасиеттi тауымыз Фудзияманы әртүрлi тараптардан әрқилы көрiнiсте бейнелеуге тырысса, мен, бар болғаны, бiр оқиғаны бiрнеше кейiпкердiң аузымен әңгiмелеп беруге ұмтылдым. Әсiлi, сен менiң тек жазушы, ақын, эссешi ғана емес, сурет өнерiнiң де бiлгiрi екенiмдi ұмытпағаның жөн. Иә, Акутагава қажет болып жатса, суретшiлерден де үйренедi» дер-дi.

	Сосын Борхестiң алдына Хокусайдың бұлттар арасындағы Фудзиiнiң, теңiз бетiнде толқынмен тербелген Фудзиiнiң, ақыр соңы маскүнемнiң кесесiнiң iшiнде қонақтаған Фудзиiнiң көрiнiстерiн тастай салар едi.

	Акутагаваның осал жерiн табуға дәмеленген Борхес, осылайша, оның ең мықты шығармашылық қасиетiмен танысар-ды.

	Иә, мен соңғы кездерi қазақ суретшiлерiнiң туындыларына көп үңiлем. Себебi, өзiмнiң Хокусайымды тапқым келедi. Қазақ Хокусайын. Өйткенi, ақын-жазушыға қарағанда суретшi қауымның бiлiмдi екенiн, суретшi ағайынның iзденгiш келетiндiгiн жақсы бiлемiн.

	Олар ешқандай уақытты, ешқандай құрлықты, ешқандай «измдердi» жатырқамайды.

	Тағы да «измдер»

	Амал қанша, бұл тарауша да суретшiлер жайлы болмақ, олардың адам баласының рухани-мәдени iзденiстерiнiң көшбасында жүретiндiгiн дәлелдеуге арналмақ. Бәлкiм, дәлелдеу арқылы бейнелеу өнерiн ұлықтауға.

	Бұл бағыттағы ой ағысы неден басталып едi, өзi?

	Иә, Оразбек Сәрсенбаев ағамыздың «Қазақ әдебиетi» газетiнiң сауалнамасына берген жауабынан.

	Ол кiсi «ешқандай «измiңiз» әдебиеттiң анықтауышы бола алмайды, символист, футурулист, имажинист дегендерiңiздiң бәрi де бос сөз, әдебиеттi тек дарындылар ғана жасайды» деген-дi. Дәл болмаса да, айтпағының ұзын-ырғасы осындай.

	Бiз бұл жерде қаламгер ағамыз кез келген «изм» уақыт өте келе тоқырауға ұшырайды, өнерде тек таланттылар ғана қалады деген пiкiрдi жалау қылып көтергiсi келген болса, ол ұстанымымен еш қарсылықсыз келiсемiз. Ал егер «изм» атаулының өнердiң, әдебиеттiң дамуына қосар үлесi барлығын мүлдем жоққа шығарғысы келген болса, ондай тұжырымына айтар дауымыз бар.

	Әңгiмемiздiң басын ашып алайық, жалпы өнердегi, әдебиеттегi «изм» дегенiмiз не? Оның табиғаты қандай?

	Бiздiңше әдебиет пен өнерге келiп-кетiп жатқан «измдердi» қарапайым мысалмен айтқанда, уақыт өте келе қайта жаңғырып, толыса дамып отыратын адам баласының киiм киюдегi сән үлгiлерiмен салыстыруға болады. Мұндай жаңаша түлеуге деген ынтызарлықты ХIХ ғасырдың басындағы Еуропа өнерi мен әдебиетiнен жақсы байқай аламыз. Сөзiмiзге дәлел ретiнде бiр ғана оқиғаны айтайық, әбден тозығы жеткен классицизмдi жақтаушылар мен Гюго бастаған романтиктердiң арасында Парижде кәдiмгiдей төбелес болғаны белгiлi, төбелеске романтиктердiң сапында қатысып, денсаулығына бiршама нұқсан алғандардың арасында ұлы Бальзак та бар болатын. Мұндай жаңашылдыққа, өмiрдi бұған дейiн белгiсiз болып келген тараптан суреттеуге, ұмтылыстар тек әдебиет емес, бейнелеу өнерiнде де қатар, бәлкiм бiрiншi болып жүрiп жатты. Егер сурет өнерiнде романтизм белең алмаса, классицизм барлық iзденiстердi өзiнiң темiр құрсауында мықтап ұстап отырса, мысалы Эжен Делакруаның әйгiлi жалау ұстаған омырауы ашық әйелi дүниеге келер ме едi?

	Ал «Барикададағы бостандық» деп аталатын осы сурет көне грек пен римнiң бейнелеу өнерi һәм скульптурасында қалытасқан үрдiстердiң жаңғыра, осы заманғы өмiрге барынша жақындата дамыған жаңа көрiнiсi едi. Бейнелеу өнерiн де, бар болғаны, ортағасырлық дәстүрлi әйел құдайдың бейнесiнiң орнына кәдуiлгi ет пен сүйектен жаратылған әйел келдi, адам болмысының қырлары боямасыз ашық көрiнiс тапты. Бiрақ бұл қазiр айтқанға жеңiл болғанмен, ол кездерi үлкен құрбандықты қажет ететiн әрекет-тi. Жиырма жыл бойы суретшiнiң шеберханасында ешкiмге керегi болмай шаң басып жатқан осы дүние бүгiнде бүкiл Францияның мақтанышы, ал ондағы ашық омыраулы әйел француз демократиясы мен дүниетанымының символы болып саналады.

	Жалпы, бiздiң бiлуiмiзше, әдебиет пен өнердегi осы «изм» дегендерiңiздiң қазекем басын ала қашатындай ешқанай құбыжықтығы жоқ, аудара қалсаңыз кәдуiлгi қарапайым ғана сөздер болып шығады. Осы ретте «импрессионизм» атауының дүниеге қалай келгенiн тiлге тиек етiп өтсек те болады.

	1874 жылы Парижде бағыттас, мұраттас бiр топ суретшiнiң көрмесi ашылды. Осы көрменi тамашалаушылардың арасында сыншы Луи Леруа деген де бар едi. Оған көрмеге қойылған суреттер ұнамады. Әсiресе Клод Моненiң «Әсер. Күннiң шығуы» атты картинасы қытығына тидi. Кейiн, газеттегi мақаласында, осы сурет туралы «Мұндағы теңiз пейзажынан гөрi суреттiң астарындағы дайындық жұмыстары анағұрлым сәттi көрiнедi» деп кекете жазды. Ал суретшiлер тобына «әсершiлдер», яғни, «импрессионистер» деген атты таңып жiбердi. Ендi айтыңызшы, табиғат көрiнiсi немесе адам бейнесiнен аңғарған алғашқы әсерiңiздi жоғалтып алмай, кенеп бетiне түсiруге ұмтылғанның несi айып? Қазекемнiң өзi де «алғашқы әсер алдамайды» деп ой түйедi емес пе! Ал модернизм деген сөздiң астарында «жаңашылдар» деген мағына жатыр. Фовизм деген сөзiңiз «асау, жабайы» дегендi бiлдiредi. Бейнелеу өнерiндегi осы ағымның негiзiн қалаған француз Анри Матисстiң өзiнiң мәнерiн Шығыстың орта ғасырлық миниатюраларынан алғанын әңгiмелегенi бар. Тiптi өз мәнерiн қалыптастыруда парсы мен түркiнiң кiлемдерiн зерттеуге дейiн барғанын да жасырмаған. Амедео Модильянидiң ұзын мойын арулары болса байырғы Африка мүсiндерiнiң дамытылған нұсқасы болып табылады.

	Иә, әдебиет пен өнердегi ешқандай «изм» тақыр жерден пайда болмайды. Қай-қайсысынң да тарихы тереңде, қайсыбiреулерiнiң әлi тас үңгiрлерде жүрген бағзы бабаларымыздың сұлулыққа ынтығып, оны бейнелеуге ұмтылған алғашқы талпыныстарынан да бастау алуы мүмкiн. Ал сiз сол бабаларыңызды өзiңiзден Құдай берген дарыны жағынан кем едi деп айта алмайсыз ғой.

	Солай, «измдер» туралы сөз қозғайтын болсақ, айтылатын әңгiме көп. Ақын Сергей Есенин Низами Ганжауи поэмасымен танысқаннан кейiн, «әттең, бұл ақынды кеш бiлiп қалдым, әйтпесе бiздiң бағыт имажинизм емес, низамизм деп аталатын болар едi» дептi. Поэзиясы орыс рухының қастерлi туына айналған Сергей ақынның осы сөзiне бiз де қосыламыз. Өйткенi, көргенi көп көненi, қасиеттi, киелi бағзыны қайта жаңғыртып, адамзат игiлiгiне жаратудың ешқандай сөкеттiгi жоқ. Шынайы, табиғи өнердiң даму жолы да осы. Тек пейiл, ниет дұрыс болса болғаны.





МЕН ӨЛГЕНДЕ БIР АҚЫН ҚУАНСА ҒОЙ...


	Ой парақшалары





БАЛЬЗАК ПЕН АНАСЫ ЖӘНЕ ӘКЕМ ТУРАЛЫ




	Самсаған мың сан жұлдызы тылсым да тұңғиық шексiз дүниенiң демiндей тұла бойыңды шымырлата өзiне тартатын түнгi тұнық аспанға көз тiксем болды, көңiлiмдi бiртүрлi тәттi мұң басады...

	Онда мезгiл жаз-ды. Мен он екi-он үште едiм. Жан әкем қасымда болатын. Жұлдыздар жайында басталған әңгiмемiз ақырындап сөз өнерiне ойысқан.

	– Балам,– дедi әкем,– мен осыншама қыруар дүниенi бекерден-бекер жинап жатқан жоқпын. Бiр арманым бар. Саған анасының Оноре Бальзагына жасаған жағдайынан да артық жағдай жасасам, (Анасы Бальзакқа бiрнеше жыл демеушi болған) әдебиетпен еркiн айналысуына мүмкiндiк берсем деймiн. Жиырма бес пен отыз бестiң арасында, он жыл бойы ешнәрседен таршылық көрмейтiн боласың, ал осы уақытта ешнәрсе шығара алмасаң, өзiңнен көр.

	Иә, сол кездегi әкемнiң маған тек он жыл емес, жиырма жылға болса да демеушi болуға қаржылық мүмкiндiгi бар едi. Рас, ғұмыр бойы жиған дүниесi Кеңес Одағы ыдыраған алмағайып тұста мардымсыз ғана тиын-тебенге айналып қалғаны болмаса.

	Әкем екеумiз Бальзак пен анасы туралы сол бiр әңгiмеге содан кейiн, мен жиырма беске толғанда да, екi он бестi түгендегенде де қайта айналып соққан жоқпыз. Бiрақ мен үшiн әкемнiң сондай арманының болғанының өзi де зор демеу, үлкен мақтаныш едi. Ең бастысы, мен әкемнiң өзге әкелерге ұқсамайтынын бiлетiнмiн-дi. Маған сол да жететiн. Өкiнсем тек бiрақ нәрсеге, әкемнiң Бальзактан да мықты, Бальзактан да қарымды қаламгердi тәрбиелеп шығарамын деген арман-мұратының iске аспағанына ғана өкiнемiн.

	Әкемнiң сол түнгi әңгiмесi менiң Баьзакқа көбiрек үңiлуiме себепшi болған. Содан болар, Пушкин жасынан асқан бүгiнгi мен өзiмнiң Бальзак емес, Бальзактың «Үзiлген үмiттер» романының бiр кейiпкерi сыңайында ғана екенiмдi жақсы сезiнемiн. Тiршiлiгi, күнделiктi күн көрiсi әдебиетке ара-тұра ғана болмаса қатысы бола бермейтiн мардымсыз қаламақы мен редактордың қас-қабағына тәуелдi сол бiр арманшыл жiгiттiң Парижiнен өзiмнiң Алматыма ұқсастықтарды байқаған сайын жағамды ұстайтын кездерiм де болып тұрады. Ондайда Адамзатқа бүгiнiн ғана емес, болашақты да болжай бiлетiн бiр Бальзак та жеткiлiктi екен-ау деп шүкiршiлiк етемiн.

	Дегенмен менiң Бальзакты, қазақтың Бальзагын, алты алаштың атын әлемге әйгiлейтiн, дүниеге түркiнiң тарпаң көзiмен қарайтын Бальзакты көргiм келедi. Бүгiнгi өмiрiмiздiң тамырын тап басатын, сол арқылы болашаққа ескерту жасайтын Бальзакты. Кiм бiледi, болашақ Бальзак Қазақстанның әлдебiр түкпiрiнде, тарихқа әлi енбеген жұлдызды түннiң құшағында әкесiмен сырласып отырған болар.

	... Жұлдызды түнгi аспанға қарасам болды көңiлiмдi мұң басатыны бар. Жаныма жай таптырмайтын мұң...





АУДАРМА, АҒА БУЫН ЖӘНЕ ЖАСТАР ЖАЙЫНДА




	Жылдар жылжып барады... Евгений Евтушенко айтқандай, әу дегенше-ақ өзiмiз де аңғармай «Есенин түгiлi Пушкин ақынның жасынан да өтiп кетiппiз». Бiрақ бәрi кешегiдей көз алдымда.

	«Парасат» журналына Жұмабай ағамның (Шаштайұлы) кепiлдеме iспеттi жанашырлық жол сiлтеуiмен барғаным, әр жолың түгiлi ой әуенiнен оқшау шығып кеткен әр сөзiңе назар аударып, жазған дүниеңнiң бүге-шiгесiне дейiн тиянақты болуын қадағалап отыратын Баққожа ағаның (Мұқаи) алдында бiрде қызара, бiрде бозара отырып емтихан тапсырған кездерiм, Қалихан ағаның, керемет стилист жазушының мәтiнмен қалай жұмыс iстейтiнiне куә болған сәттерiм, бәрi-бәрi көз алдымда.

	Солардың iшiнде, әсiресе мына бiр сәт мен үшiн өте ыстық, Қалихан ағамның Иван Бунин туралы әңгiме қылған сәтi. Сонда Қалихан ағам «Буниндi, Бунин прозасының жаратылысын түсiну үшiн тамыршы секiлдi болуың керек. Бунин прозасының құпиясы оның ырғағында, оның көзге көрiнбей бүкiл бойыңды бойлай бүлкiлдеп ағып жататын қан тамыры секiлдiлiгiнде» деп едi-ау.

	Жақында сол Қалихан ағаммен тағы да жүздесiп қалдым. Буниннiң әйгiлi «Арсеньевтiң өмiрi» жартылай биографиялық шығармасын аударып бiткенiн айтты. Басқа да дүниелерiн аударыпты. Ендi жеке кiтап болып шығуы тиiс. Мiне, мен содан берi осы жинақты, Қалихан ағам қазақша сөйлеткен Иван Буниннiң Арсеньевiн асыға күтулiмiн. Көңiл түкпiрiмде ендiгi келмеске кеткен әкемдi күткендей сағыныш бар секiлдi. Бәлкiм, бұл әкеге ғана емес, балалық, бозбалалық шаққан деген де сағыныш болар.

	Рас, менiң бұл жерде сентименталь әуендегi жылауық әңгiме айтқым жоқ. Бар бiлетiнiмдi ғана, Буниндi алдағы уақытта дәл Қалихан ағамның ұғынуындағыдай ешкiмнiң де аудара алмасын ғана айтқым бар. Мен мұны ендiгi жерде, ендiгi әдебиетке келетiн буындарда дәл Қалихан ағамдай тiл бiлетiн, тiл түгiлi дiлi бөлек орыс Буниннiң дүниетанымына өз жандүниесiндей үңiле алатын талапкердiң болмайтындығын сезiнгендiктен де айтқым келедi. Және Қалихан ағаға рахмет айта отырып.

	Бiрақ менiң рахмет айтқым келетiн ағаларым тек Қалихан ағамен ғана шектелмейтiнiн де айтқым бар. Және олар өте көп.

	Петефидi, Сергей Есенин мен Олжасты өз деңгейлерiнде қазақша сөйлеткен Қадыр ағам, Рабиндранат Тагор мен Муин Бсисудi қазақша қалыпқа түсiрген Жарасқан Әбдiрашев... олардың тiзiмi осылай созылып кете бередi. Мысалы, бiр ғана Ғафекең (Ғафу Қайырбеков) аударма мектебiнiң өзi неге тұрады!

	Өткенде кiтап дүкенiне кiргенде аңғардым, Сервантес, Эмиль Золя, Кнут Гамсун, Набоков, Кобо Абэ мен Киндзабуро Оэлер де бiршама қазақша сөйлеп қалыпты. Дүкен сөрелерiнде Федор Достоевскийдiң «Ағайынды Карамазовтары» қазақша тiл қатып, мен мұндалап тұр екен. Тамаша!

	Бiрақ, несiн жасырайын, авторларды қазақша сөйлеткен аудармашылардың аты-жөндерiне үңiлгенде, жүрек тұсым сыздап кеткендей болды. Бәрi әдебиетiмiздегi ендiгi алды бақилық болған, арты алпыстың асқарына iлiккен аға буынның өкiлдерi. Нияз Сыздықов, Әубәкiр Нiлiбаев, Сарбас Ақтаев, Оразбек Сәрсенбаев, Темiрхан Медетбек, Құрманғазы Қараманұлы, тағысын тағы есiмi елге белгiлi ағаларымыз. Бiздiң буыннан, бiздiң алдағы буыннан ешкiм жоқ. Бейнебiр аудармаға келгенде, бiз өкшесiн басып келе жатқан буын, бiздiң буын жұлдызы жоқ түнгi аспан секiлдi әсерде қаласың.

	Иә, жұлдызы жоқ түнгi Аспан...

	Арсеньевтi қазақша сөйлетiп берген Қалихан ағаға рахмет. Француз бен норвег, испан мен жапонға көпiр салған өзге ағаларымызға рахмет.

	Ендi сәл ойланып көрейiкшi, осындай рахметтi күндердiң күнiнде бiздiң естуiмiз мүмкiн бе? Әдебиетке ендiгi келер жас талап, бұл жайлы сенiң де ойлана жүргенiң дұрыс-ау.

	Қазiрге көрер көзге жұлдызы жоқ меңiреу түнгi Аспан секiлдi болып тұрғанымызды несiне жасырайық...





ХАЛIҢ ҚАЛАЙ, ӘЛЕМНIҢ АҚЫНДАРЫ?




	Ана жылы Алматыдағы Француз елшiлiгi ұйымдастырған жыр кешiнiң куәсi болғанымыз бар. Кештiң арнайы қонағы болып отырған танымал француз ақыны: «Қазақ ақындарының рухы өр екен, өлеңдерiнде не жайлы сөз болып жатқанын түсiнбесем де оқу ырғақтарынан, екпiнiнен осыны аңғардым» деген.

	Басқасын қайдам, француз әрiптесiмiз дәл осы ойды дұрыс айтып отыр. Қазақ ақынының сағы әлi сына қойған жоқ. Ол өзiн тыңдайтын, тыңдағысы келетiн құлақ әлi бар екенiн жақсы бiледi. Түгел болмаса да халықтың белгiлi бiр тобына поэзия керек екенiн жақсы түйсiнедi. Және бұл топтың саны басқа халықтарға шаққанда көп-ақ. Тоқетерiн айтсақ, ең нашар деген қазақ ақынының өзiнiң де оқырманым жоқ деп қайғыруына әзiрше негiз жоқ.

	«Ең таңдаулы американ ақынының кiтабы 500-ақ дана таралыммен тарайды». Кемi миллион қазақ тiлдi оқырманы бар ақынымыз Мұхтар Шахановтың қайсыбiр өлеңiнде осы тақылеттес жолдар бар-ды. Бұл дегенiмiз, қарапайым арифметикаға шақсақ, бiр Шахановтың оқырманы бүкiл Америка мен Еуропаның ең таңдаулы деген ақындарының оқырманынан көп деген сөз болып шықпайды ма?!

	Иә, қазақ ақындары бақытты. Ал осы бақыттың негiзiнде не жатыр? Сол туралы бәр сәт ойланып көрдiк пе? Бiр пәске болса да жауап беруге тырыстық па? Қайдам?!

	Мiне, редакциямызда американ қызы қонақта отыр. Оны қазақтың айтыс өнерi қызықтырады. Ал, бiздi американдықтардың өз ақындары туралы не ойлайтындары ынтықтырған. «Шынымды айтсам,– дейдi антрополог қыз, американдықтардың ақындар жайлы пiкiрлерi өте төмен. Олар өлең жазатын қай-қай жанды да мiнезсiз, өмiрден өз орнын таппаған, жолы болмаған, жүйкесi жұқа, қияли жандар санайды. Жапы, Америкада поэзия оқылмайды десем де болады».

	Мәне, бұл жас американ зиялысының сөзi. Америкада поэзияға орын жоқтығын ашық мойындап отыр. Аңласақ, баяғыда Есенин барып түңiлiп қайтқан, гүл түгiлi тезектiң иiсi шықпайтын «Темiр қала» екен деп түкiрiп қайтқан Америка әлi сол баяғы қалпында екен. Ал бұл екi ортада бiздiң қанша ақынымыз Есенинмен дерттенiп, Есенинге елiктеймiн деп есiрiктенбедi дейсiз. Есенинше шайқаламыз деп өз басын өздерi жұтып қойғандары қаншама. Шынымды айтсам, алтын басты Есенин түңiлiп қайтқан, есениншiл болып көрiнгiсi келетiн Евтушенко болса доллары үшiн ғана баратын сол Америкаға менiң барғым да келмейдi. Сiздiң ше? Ендi сауал туады. Сол Американың сол мықты ақындары сол

	Америкада неге оқылмайды?

	Жауап бiреу-ақ болуға тиiс, өйткенi онда шынайы поэзияға орын қалмаған. Ал ақынмын деп жүргендерi, жаңағы қыз айтқандай, шынында да кiлең маңдай соры бес елi бейбақтар болуы бек мүмкiн. Ал егер ағылшын тiлi мықты болып отырса, бұл жаңағы ақындар емес, сол баяғы саудагерлерi мен саясатшылары ғана қалыптастырып отырған жасанды көрiнiс екендiгi еш құпия емес. Әйтсе де саясатшы мен саудагер рухтың ұлылығына ешқашан да балама бола алған емес және ешқашан бола алмайды да.

	Қысқасы, өз елiнде оқылмайтын Америка мен Батыстың поэзиясы бiзге үлгi болуы мүмкiн емес. Оларға елiктеп-солықтасақ өзiмiзде бардан айырылатын күнiмiздiң де алыс қалмағандығы.



	... Ойла, бала,

	Ойлан, бала,

	Ойлан деп,



	Уақыт тұр қарнын сипап, тойған боп.

	Ертпей кеттi жаңа ағындар жаныққан,

	Ерейiн деп мен елпiлдей қойғам жоқ.



	Кеттi солай iлескендер дүбiрге,

	Жанап өттi –

	Елемедiм бiрiн де. Қарап өттi –

	Қарағандай кей бiрi

	Қайтып келер қазығындай түбiнде...

	(Есенғали Раушанов, «Сыр»).



	Мiне, осы сөз рас сөз. Осы сөздi айтып отырған ақынның да, қазақ поэзиясының да қуат-қайраты осы байламда. Ал оларды қуатсыз деп айта алмайсыз. Бұл – қазақ оқырманын әлi талай қуандыратын, талай бәйгеден озып келетiн жүйрiк талғам, сергек сезiм серпiнi.

	Жиырмасыншы ғасырдағы ұлы қазақ ақыны (Жұмекен Нәжiмеденов) жыр жинағын «Менiң топырағым» деп атады. Өмiрден топырағының тiлеуiн тiлеп өттi. Еш күмән жоқ, топырағымыз аман болса, топырағының тiлеуiн тiлеп, тынысын жырлап өтетiн әлi талай-талай талантты табиғи ақындарды дүниеге келтiредi.

	Ал, қазақ поэзиясы, басты мұраты Абай айтқан:



	Өлең – сөздiң патшасы, сөз сарасы,

	Қиыннан қиыстырар ер данасы.

	Тiлге жеңiл, жүрекке жылы тиiп,

	Теп-тегiс жұмыр келсiн айналасы,



	– болып, әлi талай ғасырлардың есiгiн именбей аша бермек.

	Қазақстанның Америка болғысы келмейдi, ал Америка қанша тырысса да Қазақстан бола ала ма?

	Сөз соңында тағы да бiр сауал, қызық сауал:

	– Есенин барғанда бүйрегi бүлк етпеген Америка Есенғали Раушанов барса қалай қарсы алар екен?





ТҮРКIГЕ ОРТАҚ ТОЙ БАР МА?




	Анау жылы өзбек ағайынның «Алпамыс батыр» жырының пәленбай жүз жылдығын дүркiретiп атап өткенi жадымызда. Жасыратын несi бар, көршi бауырларымыз досы сүйсiнiп, жауы күйiнердей-ақ сән-салтанаты қырық көштiк, әңгiмесi қырық кештiк толағай толғамды той жасады. Әлiшер Науаи, Абдулла Қадырилердiң елi бiр шалқып, жасап қалды. Ендiгi ол да тарихтың еншiсiндегi шаруа. Бiрақ ағайынның тойының аяғы пыш-пышқа толы қауесет әңгiмесiз болушы ма едi? Ондай эпилогтан өзбек ағайынның бұл тойы да құр қалғаны жоқ. Иә, өзбек ағайын ала топшысын аспанға ата қуанған осы тойдан тағы бiр есiмiзде қалғаны, қайсыбiр қазекемдердiң ренiшi болғандығы да әлi күнге көз алдымызда. Сондағы қазекемнiң намысына тиiп, қанын қыздырған не нәрсе дейсiздер ғой? Ол қазаққа тиесiлi делiнетiн батырды өзбектердiң иемденiп кеткендiгi едi. Бiз мұны бiраз бауырымыздың «Өзбектер бабамызды өзiмiзге қайтарып берсiн» деген әңгiмесiн өз құлағымызбен естiгеннен кейiн айтып отырмыз. Бiрақ өзбек тойына ренiшiн айтқан тек қазақ қана болды ма?

	Бiздiңше, Таулы Алтайдан Жерорта теңiзi жағалауындағы Анадолыға дейiнгi бүкiл түркi тектес шуылдаған болуы керек. Шуылдамағанда ше! Мысалы, әзiрбайжан ағайын орта ғасырларда-ақ өз тiлiнде хатқа түскен «Қорқыт атаның кiтабындағы» Бамсы-Бейрек – Алпамысын өзгеге қалай қия қойсын?! Оның арғы жағындағы түрiктiң де бұл жырға өзiмiздiкi деп таңба тағуына әбден қақысы барлығы анық. Татар да, башқұрт та осындай әңгiме айтуға құқылы екендiгiн тағы ешкiм жоққа шығара алмайды. Ақыр соңы Таулы Алтайдағы азғантай түркi тектестерде де «Алпамыс батыр» жырының өзiндiк жергiлiктi нұсқалары бары мәлiм. Осы той үстiнде олардың да тiсiн қышырлата бiр қайрап алуы әбден қисынды әрекет. Дегенмен өзбектiкiн бұрыс болды деп айтуға және болмайды. Даукес ағайынға айтар уәж бұларда да жеткiлiктi. Өзбек тiлiнде ХХ ғасырдың 50-жылдары кiтап болып шыққан жырдың нұсқасын алдыңызға көлденең тарта қояды. Одан қалса жырдың әлқиссасы басталатын Жиделi-Байсыныңыз да осы елдiң аумағындағы тарихи мекен болып табылады.

	Айтып, айтпай не керек, «Алпамыс батыр» жырының тойы өзбек ағайыннан басқа түркi тектестердiң бәрi дерлiк өкпе-назын бiлдiрген тарихтағы сирек кездесетiн басқосулардың бiрi болып есiмiзде қалды. Ал осы тойды түркi тектестiң ешқайсысы ренжiмейтiндей той қылып өткiзуге тарихи мүмкiндiк бар ма едi? Бiздiң қисын бар болатын дейдi. Ол үшiн бүкiл түркiнiң алдымен той емес, ой қуған зиялысы жиналып мәмiлелi әңгiме жасаса жетiп жатқан-ды. Тойдың өзi болса бүкiл түркiге тиiстi батырдың тойы болып аталып өтуi керек-тi. Бүкiл түркi бiрiнен кейiн бiрi дүркiрете жалғастырып тойлауы қажет-тi. Мiне, той осындай бағытта өткенде, оның ұрпақ алдында көтеретiн жүгi жүз еселеп, мың еселеп артатын едi. Бүкiл түркiнiң бiр жағадан бас, бiр жеңнен қол шығаруына ықпал ететiн игi мақсаттағы той болар-ды.

	Бiз осындай Ұлы тойдан құр қалдық. Ойланбасақ әлi де құр қала беретiн секiлдiмiз. Қауашағыңызды сәл қозғап көрiңiзшi, жақын арада бүкiл түркiге ортақ деп айтуға болатын той бар ма өзi?





ПИФАГОР ДАНАЛЫҒЫ НЕМЕСЕ ИНТЕРНЕТТЕ «ИТТЕР» ҚАЙДАН ЖҮР?..




	Аргентин Хорхе Луис Борхесте әйгiлi Пифагор өмiрiнен алынған мынандай бiр қызықты дерек бар. Жазушының айтуынша, дана Пифагор бiрде-бiр еңбегiн қағаз бетiне түсiруге тырыспапты. Бiлген-түйгенiн шәкiрттерiне тек ауызша ғана жеткiзiп отырған. Шәкiрттерiнiң:

	– Ұстаз, сiздiң парасат-пайымыңыз ашқан жаңалықтар қағаз бетiне түсiп, кiтапқа айналғанда ғана ғасырлардан ғасырларға сақталады ғой,– деген кеңес сипатындағы ұсыныстарына ғұлама:

	– Егер қағаз бетiне түссе, ол ғылым-бiлiмдi әлiппенi бiлетiн кез келген адам оқи алмақ. Ал, олардың арасында бұл қазынаны өзiнiң қарақан басының пайдасына немесе қарау пиғылдарына пайдалануы ықтимал адам деген атқа лайық еместерi де болуы мүмкiн ғой. Мен еңбегiмдi кiтапқа айналдырып түптетуге сондайлардан қорқамын. Iлiм мен бiлiм тек iзгi ниеттiлердiң ғана құзырында болуға тиiс. Бiлгенiмдi сендерге тек ауызша айтуымның сыры да осында. Себебi, мен сендердiң, шәкiрттерiмнiң қандай адам екенiн жақсы бiлемiн ғой. Жандүниесi таза сендерге аманаттап табыстаған жиған-тергенiме орта жолдан өзiм бiлмейтiн қайсыбiр аярлар мен арамзалардың ортақтасуына, оны былғауына тiптен де құлқым жоқ, – деп жауап берген екен.

	Бiздiңше, Пифагор айтты дейтiн осы ғибраттың бiздiң бүгiнгi «көзi ашық, әлiппенiң бар әрпiн бiлетiн» қайсыбiр қазақ «ағайынға» да қатысы бар. Әсiресе, интернет деген ұлы жетiстiктiң тiлiн бiлетiн «сауатты», «сұңғыла бауырларға». Өйткенi, интернеттiң қайсыбiр қазақ тiлiндегi сайтын ашып қалып, ондағы қазақ баласы өзiнiң бауыры туралы бiлдiрген күлдiбадам пiкiрсымақтарға көз жүгiртсеңiз, қазақтың «бiлiмдiлiгiне» бас шайқап, түк кiнәсi жоқ бiлiм байғұстың осы бiр «қарау пиғылдардың» қорқау ниетiне қызмет жасап жатқанын аңғарар едiңiз. Аты-жөнi белгiсiз аноним бiреулер тағы бiреулердiң үстiне аямай қара май жағып, күстаналап жатқаны. Қара есекке терiс мiнгiзгiсi келiп, алаөкпе болып тыраштанатындары-ай...

	... Жағаңды ұстайсың. Жағаңды ұстайсың да, осы бiздiң қазақ рухани кембағал емес пе екен деген ойға қаласың. Әйтпесе, интернеттiң тiлiн бiлуге дейiн ми клеткаларының қабiлетi жеткен қазекең мұншалық төмендемес едi ғой дейсiң.

	Иә, қайсыбiр қазақтың сөйлем құрай алар «сауаты» барлығы қазаққа сор болып тұр. Абай жиiркенiп, Пушкин лағнет айтатын «сауаттылық» (Пушкиннiң түбiне де аноним хаттар жеткен-дi). Бүркенiп алып, жүзiн көрсетпей тас ататын қорқау «сауаттылық». Егер бiздiң арамызда тiрi Пушкин жүрсе, отыз жетi жасына жеткiзбей-ақ желкесiн үзетiн, Мағжан аман болса тiрiдей көрге көмуден тартынбайтын аноним «сауаттылық»...

	Қайран Пифагор қартым-ау, екi жарым мың жылдай уақыттан соң сенiң даналығыңа тағы бiр қазақ баласы таң қалуда. Таң қалмасқа не шара? Өйткенi, адам парасатының ұшар шыңы iспеттес интернет деп аталатын Жер шарын тұтас қаусырып алған алып организмнiң денесiне иесi жоқ «иттердiң» де үйшiк сап, «биттердiң» де сiркелейтiнiн, «сауатты», «бiлiктi» әңгiме қозғауға тырысатындығын сен сол кезде-ақ түйсiнген екенсiң-ау.

	Солай, ақынның сөзiн өңiн сәл өзгертiп айтар болсақ, интернетте «қазақты қазақ өлтiру ойыны» жүрiп жатыр. Бұл «ойын» ендi қазақты қазақ түгел тауысып бiтпей, тоқтамайтын секiлдi. Қорқыныштысы да осы...





МАҚТАНА БIЛЕМIЗ БЕ?




	Мақтаудың түбiн түсiретiнiмiзге күмәнiм жоқ. Күнде көрiп-бiлiп, естiп жүрмiз. Ал осы бiз мақтана бiлемiз бе?

	Басқа-басқа, дәл осы мақтана бiлетiндiгiмiзге өз басымның күмәнiм бар.

	Балықшының баласы Михаило Ломоносов өзi құрастырған «Ресей грамматикасының» кiрiспесiнде орыс тiлi туралы оның бойына «испан тiлiнiң әсемдiгi, француз тiлiнiң қызбалығы, немiс тiлiнiң салмақтылығы, итальян тiлiнiң назды нәзiктiгi, сондай-ақ, грек пен латын тiлдерiнiң байлығы мен бейнелеп айтудағы қысқа да нұсқа нақтылығы жинақталған» деп шалқыпты.

	Бiз болсақ, әлi сол «қазақтар даланың француздары» деп әлдекiм ойланып, әлде ойланбай айтып қалған сөзге мәзбiз.

	Балықшының баласы орыс тiлiнiң құшағына испан, француз, немiс, итальянды, грек, латынымен қосып әлдеқашан қаусырып алғанына назар да аударғымыз келмейдi.

	Айттым ғой, бiз мақтана бiлмеймiз.

	Осы қыста ауылға барғанда үйдегi қалың кiтаптардың арасынан Чеховтың қазақша үш томдық таңдамалы шығармалар жинағының бiрiншi томын тауып алдым. Ерiксiз бiрiншi бетiне көзiм түстi, баспадан 1955 жылы шығыпты. Мiне, тағы бiр жыл сынаптай сырғып өте шықса, Чехов қазақша сөйлегелi, көлемi кәдуiлгi нән кiрпiштей үш том болып, қандастарымыз кiтапханасының сөрелерiне қаланғалы жарты ғасыр уақыт болады екен.

	Кеудемдi мақтаныш кернедi.

	Әлемнiң ең үздiк, ең саңлақ деген жазушыларының өздерi ұстазымыз, жол көрсетушiмiз деп еш ұялмай айтатын, талант жарыстырғысы келетiн, нашар жазып қойса аруағынан ұялатынын мойындайтын осы Чеховтың елу жылда қазақ болып кетпегенде несi қалды дейсiз? Ал, ол жай Чехов емес, испан, немiс, француз, итальянды, грек һәм латынымен қоса жұтып жiберетiн орыс тiлiнiң айтулы сөз зергерi. Ресей әдебиетiнiң ғана емес, әлем әебиетiнiң пiрлерiнiң бiрi ғой. Қандай бiр заман болып, орыс жойылып кетсе де Чехов қала беретiнi анық.

	Сонда, сонша тiлдiң мiнезi, бояуы бiр бойынан табылатын орыс тiлiн жарты ғасыр бұрын-ақ жәукемдеп тастаған қазақ тiлi қандай тiл болмақ?

	Сөз жоқ, анау тiлдермен бiрге орыс тiлiнiң ормандай ойлылығы да бiр басынан табылатын, әр сөзi сегiз қырлы, бiр сырлы, бәлкiм, сексен сегiз қырлы, дүр сырлы тiл болады.

	Басыма осындай ойлар келгенде, кеудемдi мақтаныш тербеттi... сосын ұялдым.

	Бүгiндi, сiздi, бiздi, кеше ғана мемлекеттiк тiлге қарсы шығып, мемлекеттiк тiлдi, қоғамды менсiнбей «абыройынан айырылған» халық қалаулыларын... есiме алып ұялдым.

	Ағаларымыз жарты ғасыр бұрын алып қойған биiктiктен аса алмай жатқанымызға қысылдым.

	Чеховқа әлi бiр жыл бар ғой, биыл Гогольдiң көп томдығы қазақ тiлiнiң қалыбына түсiп, кең далаға жол тартқанына анық аттай елу жыл болады. Бұны аңдаусызда бiлiп қалғанымда, маңдайдан тiптi бұршақ-бұршақ тер кеттi. Санамда «Өлi жандар» авторының «Таңдамалы хаттарын» тәржiмалаған Зейнолла Қабдолов ағамызды осы бiр берекелi шаруаға араласқанымен құттықтап қоюды да ұмытып кетемiз бiз жазған деген ой зырқ ете түстi. Бiрақ бұл қазақ тiлiнiң әлемдегi ұлы тiлдердiң бiрi екендiгiн ұмытып кетiп жатқандығымыздың қасында шыбынның шаққанындай ғана болымсыз нәрсе ғой деп өзiмдi өзiм жұбатқаным да рас.

	Айтпақшы, Тұрмағамбеттiң «Рүстем Дастаны» мен Қалмақан Әбдiқадыровтың «Мың бiр түнiн» де арнайы мерекелеп өткендi ұмытпағанымыз жөн-ау. (Олардың қазақшаланғанына қанша жыл болды екен өзi?!) Себебi, бiздiң тiлде парсы тiлiнiң перiште әуезi мен араб тiлiнiң ақ едiл емiн-жарқындығы да бар. Құдайға шүкiр, бiр сөзбен айтқанда, бiздiң тiл – қай қиырды да жаулап үйренген жауынгер тiл емес пе едi!

	Ал «байдың аузы сасық баласы» не десе де өзi бiлсiн... Қысылғанда ненi айтып, ненi қойғанымды өзiм де бiлмей қалдым ғой деймiн. Әйтеуiр, ағайын, мақтауды ғана емес, мақтануды да үйренейiкшi...





«ШАХНАМА», ШАРАСЫЗ ФИРДОУСИ ЖӘНЕ БIЗ




	Бала кезiмде ұлы ақынның осындай әрекетке нелiктен барғандығын түсiне алмай дал болатынмын. Осынша ойлы басымен қайдағы бiр әмiршiге жарамсақтанғаны несi деп ұлы ақынды жек көрiп кеткен кездерiм де болды. Басқа-басқа, құдiреттi «Шахнаманы», әлдебiреулердiң айтуынша, көлемi бiр сандыққа әзер сиятын «Шахнаманы», бар болғаны, сұлтан Махмұдқа тарту ету үшiн жазылған деу, мен үшiн ұлы ақынның аруағы алдында күпiршiлiк жасау секiлдi сезiлетiн. Ақын кiм, әмiршi кiм, арасы жер мен көктей деп түсiнемiн ғой сол баяғы бала қиялымда. Сосын көктен жерге түскендей болған, пендешiлiктiң былығына белшеден батқан ақынды аяп кетемiн тағы да.

	Кейiн түсiндiм, Фирдоусидiкi дұрыс екен. Ақында да құрсақ бар, отбасы бар, iшiп-жем, еркiн жүрiп-тұрыс керек. Бұл жағы қаржыға барып тiреледi. Рас, «Шахнама» ұлы шығарма, бiрақ ол қолжазба күйiнде құр қолжазба ғана, қолға су құюға да жарамайды. Ал, керiсiнше, ыңғайы келген тiрлiк боп, әмiршiнiң көңiлiнен шығып, талғамын тәнтi етiп жатса, бұл төккен тер, ыждаһатты, тынымсыз қаншама жылдық шығармашылық еңбектiң ақталғаны. Бүгiнгi түсiнiкке түсiргенде, рухани дүниенiң материалдық игiлiкке айналуы. Сосын, Махмұд сұлтанның өзi де кеңес кезiнде санаға сiңiре бергендей қалталы да құзырлы көп топастың бiрi болмай шықса не дейсiз?

	Ендi өзгенi, өзге заманды қойып, өзiмiзге, бүгiнге оралайық.

	Мiне, «тiлiне тiкен шыққыр» тележурналист бауырым танымал ақын ағамызға сауал қойып отыр. Сауал ауаны мынадай:

	– Бүгiнгi әдебиетке келiп жатқан жастар, әлi бiтiрген түктерi болмаса да, мемлекеттен баспана сұрап жатыр, осылары – бере бер, ала беремiз деген астамшыл тоғышарлық емес пе?

	– Бiз де кезiнде пәтерден пәтерге қаңғырып жүрдiк. Қаңғырып жүрiп те бiр нәрсе бiтiретiнбiз. Ал бүгiнгi жастардың сұраншақ, жылауық болып кеткендерiн өз басым түсiнбеймiн.

	Сауал дұрыс қойылса, жауап та дұрыс болмақ керек-тi. Ағамның орнында Әбiлқасым Фирдоуси отырса қалай жауап берер едi, ағамның жауабына көңiлiм толмаған мен ерiксiз осындай ойға батамын.

	«Ағам әдебиетке келген тұста мемлекет қайырымды едi, өмiр ертегi едi, бұл да бiр қой үстiне бозторғай жұмыртқалаған заман болатын. Таланттысың ба, талантсызсың ба демей, саралап бөлiп жатпай бәрiне түбi бiр төбелерiне шатыр тiгiп беретiн. Ол кездiң талантсызы да бақытты едi ғой, шiркiн...» Бiр ойым осы ауанда қаңғиды.

	«Шахнамасын» отыз жыл жазып, сол отыз жылдық азабының өтеуiне отыз теңге де ала алмай кеткен Фирдоуси, мен, асылы, көзi тiрi ағаммен емес, он ғасыр бұрын сүйегi қурап кеткен сенiмен замандас болармын-ау» дейдi санама сыналап енiп кеткен тағы бiр ой легi.

	«Қайран Махмұд, жарамсақтардың желбуаз сөзiне ермей, қолжазбаны өзiң бiр парақтап шыққанда, әдебиеттiң назасына, Фирдоусидiң қазасына себепкер болмас едiң-ау» дейдi қай нәрсеге де түсiнiстiкпен қарағысы келетiн тағы бiр ойым.

	Жұмекен мен Шәмшiге мәңгә риза атақты «Менiң Қазақстаным». Қанша шумақ едi өзi?

	Бүгiнгi қазақ парсының «Шахнамасынан» хабарсыз болса да «Менiң Қазақстанымды» жақсы бiледi. Менiңше, бұның көлемi де бала кезiмде қиялымды сан тербеткен «Шахнама» секiлдi бiр сандық болады. Кем сандық емес, тең сандық.

	Мұндай сандықтар жастар түгiлi төбесiнде шатыры бар ағаларымызда да некен-саяқ. Бiзге осы, бiр ойланып көрейiкшi, шын ойланып көрейiкшi, өнер керек пе, көлем керек пе?

	Өнер керек болса, онда өнерге ендi келiп жатқан жас өрендерiмiзге, iнi-қарындастарымызға жанашырлықпен қарамайтындығымыз нелiктен?

	Сөз соңында ретсiз жерде есiмiн атап, құлағын шуылдатқанымыз үшiн Фирдоуси, ұлы Фирдоусидiң аруағынан кешiрiм сұрауды жөн көрдiк. Ғайыптан тайып, құдайдың құдiретiмен қайта туып, кездейсоқ бүгiнгi күнi әдебиетке, қазақ әдебиетiне араласа қалса ол кiсi де бiр Фирдоусидi iздеп кетер едi деген ой ғана аш құрсақ көңiлiмiзге медеу...

	Нақтылап айтсақ, өзгелер жайлының бәрi де өзiмiз туралы әңгiме болып шығады емес пе!





«АРАЙ» ЖУРНАЛЫ, 1200 АҚЫН ЖӘНЕ АРИФМЕТИКА




	Әлi есiмде, 1989 жылдың күзiнде армиядан оралғасын ауылда көп аялдамай Алматыға тартқам. Үлкен қалада алдымен бас сұққаным «Жалын» журналының поэзия бөлiмi болды. Бөлiм меңгерушiсi белгiлi жазушы Рақымжан Отарбаев сырттай таныстығымыз (хат арқылы) әлде әкеме пейiл қарыз болғандықтан ба (өз алдына бөлек әңгiме), жақсы қарсы алды. Ертесiне бiр топ өлеңiмдi дайындап әкелетiн болып келiскеннен кейiн, жазушы ағам:

	– «Арай» журналында Мейiрхан дейтiн азамат бар. Ол кiсiге де бiр топ өлеңдерiңдi тастап кет,– деп кеңес берген.

	Мiне, «Арай» журналы орналасқан үйдiң дәлiзiнде тұрмын. Тиесiлi кабинетке де ендiм. Аз-мұз танысудан кейiн «Жалындағыдай» емес, Мейiрхан ағам өлең оқы демедi.

	– Қазақстанда кемi 1200 ақын бар. Бәрiн жариялау «Арай» журналының мiндетi емес,– деген бiр ғана ауыз сөз айтты.

	Неге екенiн бiлмеймiн, көңiлiм алып-ұшып тұрған албырт жаста болсам да осы сөзге дәл сол сәтте ренжiген жоқпын. Ертесiне, «Жалынға» да өлең тастамай, ауылға көңiлдi қайтқаным әлi күн жадымда. Кейiн студент болдық. Оң-солды тани бастадық. «Қазақ әдебиетi» газетiне алғашқы мақаламды сол сапар Рақымжан ағаның қасында отырған (есiнде жоқ шығар), әрдайым жастардың жанашыры болып жүретiн жазушымыз Жұмабай Шаштайұлы бастырды. Осы газетте жарық көрген тұңғыш өлеңiме Мейiрхан ағаның ықыласты қолы тигенiн де ризалықпен айта аламын.

	Қазiр ойлансам, сол кездер «Арайдың» дүркiреп тұрған уақыты екен. Тыныштықбек Әбдiкәкiмов, Сабыр Адай, Гүлнәр Салықбаева, құрдасым, марқұм Әдiл Ботпанов, мiне, осы есiмдердiн өздерi-ақ өлең қадiрiн бiлетiн адамға «Арай» журналында ол тұстары өлеңге деген талаптың қаншалық кiрпияз болғандығын аңғартса керек. Мысалы, 1200 ақыннан журналдың бiр жылдық 12 санына сен тұр, мен атайын 12 ақынды таңдап, iрiктеп басу, шығармашылық мүмкiндiгiн тап басып жариялау қиынның қиыны екендiгiне кiм күмәндана алады.

	Ендi негiзгi әңгiмеге оралайық. «Қазақ әдебиетi» газетiнiң бiр жылда оқырман қолына 52 нөмiрi тиедi екен. Яғни, орта мөлшермен 50-60 ақынның өлеңi жарияланады деген сөз. Есепке салып пайымдасақ, бұдан бiр жылда бүкiл Қазақстандағы қолына қалам алып жыр жазатын қауымның 20-дан бiрi – 5 пайызының ғана шығармашылығы «Қазақ әдебиетiнде» көрiне алатындығын аңғарамыз. Бiр қарағанның өзiнде-ақ аз, тым аз екендiгiне шек жоқ. Демек, азды саз қылып пайдалануымыз керек емес пе?!

	Жоқ, бiзде олай емес. Көктемде жарияланған ағамыз не тәтемiздiң күзде тағы шыққысы келiп тұратыны бар. Және бiр жылдың iшiнде. Бейнебiр жыл құстары секiлдi. Кезек күту деген жоқ. Өйткенi кезек күтуге көкiрегi жiбермей жататын жайы бар.

	Рас, 1200-дiң бәрi аузымен құс тiстеген ақындар емес. Әйтсе де кем 300-iнiң өлеңге таза таласы бар, мықтысы 50-60-ы ғана. Ал, ұлысы қанша, оны бiз де өткеннен қалған үлгiмен тарихтың таразысына қалдырамыз. Бiрақ сол ұлылар осы 50-60 емес, анау 300-дiң iшiнде жүргенiне сiз де, бiз де дау айта аламыз ба? Айта алмаспыз. Демек, азы 300 ақынның өлеңi «Қазақ әдебиетiнде» жариялануға құқылы болып шығады. Осы ретпен кезекке салсақ, өлең жазған кiм-кiмнiң де жариялануға ретi берiсi 2-3, арысы 4-5 жылда ғана келедi екен. Осыны редакция жағалағыш аға-апайларға қалай түсiндiруге болады, бiз бiлмедiк.

	Редакциямызға қызметке келгенiме үш көктемдей уақыт болыпты. Бiрақ Ертай Ашықбаев, Тыныштықбек Әбдiкәкiм, Светқали Нұржан, Сабыр Адайлардың бiрде бiр топтамасы назарыма түспегенiне таңмын. Шамасы, кезегiн күтудi бiлетiн мәрт жiгiттер осылар болса керек. Болмаса, таланттары кiмнен кем! Осы пайымнан зерделегенде Қуандық Шолақ, Әбен Дәуренбековтер де қатардан қалыс қалатындай ақындар ма едi? Жоқ. Жоқ. Жоқ.

	Амал жоқ, өлеңiн газет бетiнен көруге құмар кейбiр «ұшқалақ» аға-апаларымыздың «құлағына алтын сырға» болсын деп бiздiң де осындай арифметикалық қарапайым тәсiлдерге сүйенуiмiзге тура келiп отыр. Шын поэзияға алу, қосу, азайту, жүрмейтiнiн бiлсек те. Өйткенi, көкке ұша бермей, қарапайым пенде ретiнде кейде осындай жайттарды да ойлана жүрген дұрыс қой.





СЕРЖАНТ ПЕН СОЛДАТ, ЖАС ӘДЕБИЕТШI ЖӘНЕ МАДАҚНАМА




	Әңгiме әдебиетке жаңа келiп жатқан жастар туралы.

	Ана жылдары, Кеңес Одағы әлi тарқамай тұрғанда Отан алдындағы әскери борышымды Венгрияда өтеуге тура келген.

	Жауынгер формасын киген алғашқы күндер. Сержанттар бiр топ «жастарды», он шақты ұлттан құралған бiздi таң демейдi, кеш демейдi, күннiң көзi қырауда турникке асылдырып қояды. Мұздай темiр алақаныңды қарып бара жатса да түсуге қақың жоқ. Әскери дайындықта күн сайын сәл де болса алға жылжуға тиiстiсiң. Сондай азапты сәтте қасымыздан рота командирi Прокофьев жай басып өтiп бара жатады. Бiз жалынышты көзбен «мыналары жауыздық қой, бiздi арашалап алсаңызшы» дегендей ойды жеткiзуге тырысамыз. Бiрақ капитанымыз түктi байқамағандай асықпай өте шығады. «Ит екен ғой» деп iшiмiзден сыбап, жыларман боп бiз қаламыз.

	Бiр күнi батальонда сол кiсiге Ауған соғысында көрсеткен ерлiгi үшiн «Қызыл жұлдыз» орденiн тапсыру рәсiмi болды. Орден тапсырушы жоғары шендi офицерлер группа штабынан арнайы келдi. Соңы кездесуге ұласты. «Ит» командирiмiз бiр өзi ескi «Т-34» танкiмен жүзден астам кеңестiк жауынгердiң дұшпандардың қоршауынан шығуына мұрындық болған қаһарман екенiн бiлдiк. Сонда командирiмiз өз басынан кешкен мынандай бiр оқиғаны айтып бердi:

	Мен жас жауынгерлердi жақсы түсiнемiн. Олар менi қатыгез деп ойлайды. Бiрақ бұлай болмасқа менiң де қақым жоқ.

	Ауғанда барлаушылар взводын басқарып жүргенiмде бiр топ «жастар» қарамағыма түстi. Бiрi мәскеулiк, зиялы отбасында өскен ақсаусақ бала екендiгi көрiнiп тұр. Оны бiр сержантқа шыңда, қолыңа ал деп арнайы табыстадым. Сержант жанын қинап жiберсе керек, бiр күнi жас жауынгер оның үстiнен шағым айтып келдi. Мен сержанттан әлгi ақ саусақты бұдан әрi қинай бермеуiн өтiндiм. Барлау командир барлауға барарда отрядын өзi кәмiл сенiм артатын жауынгерлерден жасақтауға құқылы. Бөлiмшелерiмiз қаншама рет әскери барлау тапсырмаларына шығып жатты, бiрақ соның бiрiне де жаңағы жас жауынгер тартылмады. Өйткенi, оған ешкiм сенбейтiн. Әрдайым казармада, өзiмен-өзi жүредi де қояды. Қазасыз соғыс, ерлiксiз шайқас жоқ, от пен оқтың ортасында жүрген құрдастарының көзiне түрткi болғысы келмедi ме, әлде, намысы оянды ма, жаңағы солдат бiр күнi жаттығуды өзi бастады. Келесi бар тапсырма үстiнде бұл жорыққа өзi де барғысы келетiнiн айтып сұранды. Мен шешiмдi тек сержант қана қабылдайтынын бiлдiрдiм. Сержант оны өз отрядына алды. Кейiн бiлдiк, сол отряд тауда дұшпандардың тосқауылына ұшырап қалып, сержант қатты жараланыпты. Төңiрек түгел тау-тас, алып кетуге тiкұшақ қонатындай жер жоқ, жаралы сержантты етекке түсiруге тура келген. Сонда жаңағы солдат сол баяғы өзi үстiнен шағым айтатын сержантын өзi арқалап жүгiрiптi. Қансырап қалған сержант жауынгерi қуат көрсетпегенде ажалдың тырнағына шырмалғандай екен. Мiне, менiң сендерге қатал болғым келетiнi де осындай себептен. Егер мен аяушылық танытсам, әлсiздiк көрсетсем, сiздер де әлсiз болып шығасыздар. Ал нағыз соғыс жағдайында өзге түгiл өзiн алып жүре алмайтын жауынгердiң барынан жоғы жақсы. Бүгiн қиналсаңыздар, қинала отырып шыңдаласыздар. Сонда ғана сын сәтте өздерiң үшiн де, өзгелер үшiн де жауап бере алатын боласыңдар.

	Бiз командир қаталдығының құпиясын осы әңгiмеден кейiн түсiндiк. Түсiнгенiмiзден болар, Құдайға шүкiр, қатарымызда нашар жауынгер болған жоқ.

	Бұл әңгiменiң жас әдебиетшiлерге не қатысы бар?

	Қатысы мынада. Бiз әдебиетке ендi-ендi келiп жатқан жастарды мақтауға,тiптi мадақтауға дағдыланып бара жатқандаймыз. Бүгiнгi поэзия өсiп кеттi деп ауыз толтыра айтамыз, бiрақ қалай өскенiн таратып айтып жатқанымыз және шамалы. Есесiне әдебиеттi ен жайлау қылуға ынтық боркемiк жастар қаптаулы. Асылы, оңды-солды үлестiре беретiндей емес, жастарға «аванс» берудiң де белгiлi бiр шегi болса керек-тi.

	Мiне, кезектi бiр жас талапкер. Бiлетiнi тек Мұқағали ғана. Онда да дақпырты. Мұқағали аударған Дантенiң «Құдiреттi комедиясын» (Антика мен орта ғасырлардың рухани энциклопедиясы iспеттi) бiлгiсi де келмейдi. Санасының бiр бұрышында Құдай берген талант болса, ешкiмдi оқымай-ақ айтулы ақын боламын ғой деген сенiм де жоқ емес. Айтыса кетсе, «Есенин де ешкiмдi оқымаған» дейдi ол. «Библия» мен «Өлi жандарды» парақтап жатқа бiлетiн, қайсыбiр ғылым кандидаттарымыз да жаза алмайтын «Мариам бастауларын» дүниеге әкелген Есениндi ойланбай-ақ өз деңгейiне түсiре салады. Ойпыр-ай дейсiң. Әне, сол талапкердi ендiгi бiр әдеби жиында қайсыбiр белгiлi ақын-жазушы көпiрте мақтап тұрады. Сосын «Бүгiнгi поэзиямыз өсiп кеткен» деп келетiн әбден жаттауырын жегi болған түйiндi тағы да қайталайды. Бұны жаңағы талапкерге қаратып айтады.

	Ғажап! Осы бiз жастарымызды орынсыз мақтау арқылы поэзиямыздың болашаққа тартар тамырына балта шауып жатқан жоқпыз ба? Мұқағалидан бастау ап, Жұмекеннен тұшынбаған, Төлегеннен шөл басып, Қадырмен қуаттанбаған сосын Тұманбайдың тұмасына ынтықпаған, Жұматаймен уанып, Кеңшiлiкпен ойға батпаған талапкердiң түбi жарып шығуы неғайбыл-ау! Неғайбыл емес, жарып шықпайды ол. Ал бiз мақтаймыз келiп.

	Әдебиет те майдан. Шашы да, сақалы да бурыл командир қаламгер әкейлер, Сiздер әдебиеттiң әскери тапсырмасын орындауға өздерiңiзбен бiрге жастардан кiмдердi сенiм артып қатарларыңызға алар едiңiздер? Сiз ғұмырыңызды тiккен қазақ әдебиетiн, сiздiң өзiңiздi де жаныңыз алқымға келгенде аман алып шыға алатын жастар бар ма?

	Осы жағына да бiр сәт назар аударсаңыздар екен.

	«Дайындық қалай, талапкер?» дейтiн қатал сауалды ортаға тастайтын уақыт жеткен секiлдi.

	Рас емес пе?..





ҚОЛЖАЗБАЛАР ЖАЙЫНДА




	Әкем кiтапқұмар адам. Содан болар, бiздiң үйдiң кiтапханасын ауылдық жердегi бiр отбасы үшiн үп-үлкен, қоры мол кiтапхана деп айтуға әбден болатын секiлдi. Әрине, салыстырмалы түрде алғанда. Әйтпесе төрт бөлмесiнiң қабырғасы түгел кiтаппен өрiлген шаңырақтар да баршылық қой.

	Әкемнiң жинағаны, негiзiнен қазақша, өзбекше кiтаптар. Өзбекше дегенде, «Мешiттен шыққан шаян», «Әмiрдiң қылышы», «Шырын мен Шекер», «Кек», «Қалқан мен қылыш» болып кете барады. Омар Хайям рубаиларының үш тiлдегi жинағы да осы кiтапхананың сөресiнен орын тепкен. Тiптi, ара-тұра кiм әкелгенi белгiсiз урду, хинди тiлдерiндегi кiтаптар да кездесiп қалатыны бар. Кейде, қарапайым диханға осының бәрi неге керек болды екен деген де ойға қаласың. Асылы, бiзден, балаларынан үмiт күткен болса керек. Әйтпесе, «Орыс-араб сөздiгiнiң» қос томдығы әкеме қажет болмағандығы анық. Ал, «Аттағұл фатиз лұғати ат-түрiк» деген кiтаптың мұнда қалай келгендiгiне таңмын. Соңына таман орта ғасырлардағы қыпшақ сөздiгi берiлген осы кiтапты қазақ жазды десе де сенердейсiң. Өйткенi сөздiк қазақша сайрап тұр.

	Бiрақ осы кiтапханада кiтаптардан бөлек тағы бiр дүние бар. Кiтап емес, әрине. Әкемнiң мектеп жасында қолмен көшiрген қолжазбасы. «Әмiр-Әмзе» атты қисса-дастан. Кәдiмгi Мұхаммед пайғамбарымызды таспен шөкелеуден арашалап алып қалған нағашысы батыр Хамза-Әмзе туралы. Авторы кiм екендiгiн әкем де бiлмейдi.

	Парағы сарғыш тартқан қалың дәптерге көшiрiлген осы бiр қисса мен үшiн тым ыстық. Ол маған әкемнiң көңiл-күйi, жан дүниесi, өмiр сүрген ортасы туралы хабар беретiндей. Атам дiндарлау кiсi едi, сол кiсiнiң де әсерi байқалатындай. Содан болар, ауылға барып, кiтапхананы ашқан сайын осы қолжазбаны бiр сәт болса да қолыммен ұстап көремiн. Осы қолжазба бейнебiр өткенiм мен бүгiнiмдi, бүгiнiм мен ертеңiмдi жалғастырып жатқандай көрiнедi.

	Адамзат тәжiрибесi қолжазбалар өртенбейдi дейдi. Рас болса рас-ақ шығар. Болмаса сонау көнекөз шумер-аккад, мысыр, бабыл, хэт жазбаларын оқи алмас едiк қой. Адамзаттың өзi болған-болмағанын ұмытып кеткен осы халықтар араға 3-4 мың жыл уақыт салып барып, сына тастар мен қыш кiрпiштерде қалған жазбалар арқылы қайта сөйлеген жоқ па! Пендеуи тiрлiкпен жүрiп өзiнен басқаны ұмытып кете беретiн адамзат жадын жаңғыртқан сол қолжазбаларға рахмет!

	Қолжазбалар жайлы әңгiме көп. Солардың бiрi татар ақыны Мұса Жәлелдiң «Моабит дәптерi» жайлы. Түрмеде жатып, өлiм алдында жазылған өлеңдерi көшiрiлген дәптерлердi камералас досы Отанына әкетiп тапсырмағанда бiз тарпаң мiнездi ақын Мұса туралы бiр нәрсе бiлер ме едiк. Қайдам? Кiм бiледi, бәлкiм оны Отанын сатқан азғын, фашистермен қоян-қолтық жұмыс iстескен жауыз ретiнде тануымыз да мүмкiн едi-ау. Ақынға арашаға түскен, асқақ арманынан хабардар еткен жыр қолжазбаларына алғыс!

	Орыстар Есениннiң қанмен жазылған соңғы қоштасу өлеңiне дейiн экспертизалық лабораториядан өткiзiп, тұжырым пiкiр орнықтырып алды. Өлең расында да қанмен жазылған болып шықты. Жүйкесi әбден тозып, ауруға шалдыққан ақынның аяулы соңғы сәттерiнен хабар беретiн өлең қолжазбасына жанашырлық, асылы, осындай-ақ болса керек.

	Ал, бiзде ше?

	«Рауа бану», «Лұқпан хакiм» секiлдi жыр жәдiгерлерiн жазған Тұрмағамбет Iзтiлеуов «Шахнаменi» де түгелдей дерлiк аударғаны бүгiн белгiлi болып отыр. Өзiмiзге таныс 24 мың жолдық қап-қалың көк тысты «Рүстем дастаны» толағай аударманың жартысынан астамы ғана екен. Әлi 14 мың жолы жарық көрмептi. Бүгiн белгiлi болып отыр деймiз-ау, бұл туралы кезiнде-ақ бiраз адамдар хабардар болған көрiнедi. Марқұм Мардан Байдiлдаев ағамыз көзiнiң қарашығындай сақтаған жәдiгерлердiң жалғасы қазiр қызылордалық жыршы Алмас Алматовтың қолында болуы керек деген сөздi де естiп жатырмыз. Егер осы қолжазба қолдауын тауып, жарық көрiп жатса, қазақ аударма өнерiнiң жұлдызы жоғары екендiгiне көзiмiз тағы да жете түскендей болар едi-ау! Тек аударма емес, асыл мұраларымызға да жанашырлықпен, ел болып, халық болып байсалды, басалқалы қарай алатындығымыздың айғағы болмас па едi! Жоқ, бiз шашылған несiбемiздi, төгiлген ырысымызды жинауға келгенде әлi де мимырттап жүрген секiлдiмiз. Әйтпесе, бүгiнгi сирек қолжазбалар қорында Шәдi төре, Тұрмағамбет, Шораяқтың Омары, басқалардан қалған көзқимас дүниелер жоқ дегенге кiм иланар?

	Дегенмен, қолжазбалар өртенбейдi деген сөзге сенгiң келедi. Жоғалса, қолжазба қадiрiн бiлетiн бiреулердiң қолында жүруi әбден мүмкiн. Олай болса, «Шахнаме» жалғасын бiр кезде ауылға алып кеткен Алмас Алматов аға да үн қатып қалар. Осындай үн қолжазбалар қорынан да естiлiп жатса құба-құп болар едi.

	Ең бастысы, ақын-жазушы қолжазбалары халық мұрасы екендiгiн ұмытпайық.





ДУЭЛЬ, ДУАЛЫ АУЫЗ АҚЫНҒА АРАША ЖӘНЕ ДОСТОЕВСКИЙ




	Дюманың «Үш ноянын» немесе Лермонтовтың «Бiздiң заманның қаһарманын» оқып өскен адамға дуэльдiң не екенi, неден шығатыны, түбi неге апарып соқтыратыны жап-жақсы-ақ белгiлi болса керек. Жекпе-жекте атысушы екi адамның бiрi көз жұмып, құрығанда, жаралы болуы мүмкiн. Оқ айдалаға қаңғырса, онда екеуi де сау...

	Қайсыбiр оқырманның мынадай заманда дуэльдi сөз қылып жату iшi пысқан адамның әурешiлiгiнен туған дерттi һәлдiң көрiнiсi деп ойлауы кәдiк. Олай болуы да ықтимал. Кiм бiледi, арамызда обломовтар да, обломовшылдық та ендiгi пайда бола бастаған болар. Соның бiрi – бiз болып жатсақ, өзiмiзге де обал жоқ. Бiрақ заң-закон қорғай алмайтын, қорғауға құлықсыз ар-намысты қайда қоямыз?

	Әдебиетшiлер қауымы дуэльшiлерге қашан да бай болған. Лермонтов, Пушкин, Гумилев... бұл тiзiм созылып кете барады. Бiз оқырманға есiмi бiрнәрсе айта алатындарын ғана екшеп алып отырмыз.

	Ал, осы ақындарды көзi тiрiсiнде ақымақ болған деп ешкiм айта алмасы және шындық.

	Дуэль дегеннен шығады, қазiргi қазақ әдебиетi әр түрлi жөндi-жөнсiз пiкiрталас, бiтпейтiн дау-дамайдың ошағына айналып тұр. Демократия екен деп, белден басып, тiзеге салып жатқандар да баршылық. Кейбiр тұста жеке бастың есебiн түгендеп алсам деген пендешiлiк пиғыл да қылаң берiп қалады. Қайсыбiр ақын-жазушыларымыздың тарапына айтылып жатқан жеке басқа, азаматтық арнамысқа тиетiн сөздерден ол түгiлi, ол кiсiмен үш қайнаса сорпаңыз қосылмайтын сiздiң де жүрегiңiз бiрге шаншып кетедi кейде.

	Мiне, бiр топ ақын отыр. Арасындағы бiреуi, тiзгiн ұстар жасқа жеткенi тура бiр өзi бүкiл әдебиеттiң шаруасын «тындырып» тастағандай, ақсақал ақынды жерден алып, жерге салып сыбап жатыр. Анау-мынау ақсақалшылдықтың пұт-құдайшығына айналған ақынды емес, азаматтығы да, ақындығы да халықтың көңiлiнен шығып, қошеметiне ие болған ақынды, және көзiнше емес, сыртынан. Осы ортада сен құрмет тұтатын, қазақ әдебиетi барда шығармашылығы да бiрге жасай беретiн ақынды қорғауға ниет танытып жатқан және ешкiм жоқ. Бәрi сыбаушымен бiрауыздан келiсiп алғандай. Iштей, сырттай болса да өзара сыйластық жоқ жерде, әдебиет қалай өркендемек деген ойға кетесiң. «Сен тимесең – мен тимен бадырақ көз» болып және қала бергiң келмейдi. Намысы қыз-қыз қайнаған бағзы дуэлянттар секiлдi «Аға, өзi жоқ, көзi жоқ жерде, ол кiсiнi былай балағаттай бермеңiз, қажет болса, ол кiсi үшiн оқырманы ретiнде сайысу алаңына баруға мен даярмын» дегiң келiп кетедi.

	Қазiргi ақындар iстiң емес, құр сөздiң ақындары болып бара жатқан секiлдi. Бiлемiз ғой Расул айтатын тәмсiлдегiдей, имам Шәмiл секiлдi бiреу шығып, бiр сығып алса, көбiсiнiң өлеңдi қойып кететiндiгi де анық. Сiлкiлеп алатын адам жоқ, сөз тегiн болғасын осылай жөн-жосықсыз сайрайды-ақ келiп. Онысы құр бөспелiкке айналып бара жатқанымен де iсi болмай сайрайды.

	Отызға жетер-жетпес жастағы Есенин «Ресей сенiкi емес, менiкi болады» деп, жолын кес-кестеп еңiреп жылағанда, «Оныңды бетiне май жаққан нан ғып же» деп, терiс айналып жүре берген Маяковскийлер ер екен ғой дейсiң осындайда. Жұдырығы дәу, мас болып мазамды ала берме деп көсеп жiберсе де болады ғой. Жоқ, өйтпейдi. Түбi Ресейдiң өзiнiкi емес, осы бiр аңқылдақ ақындiкi болатынын сезiнген ғой, асылы.

	Осы күндегi әдебиетiмiздiң iшкi өмiрiндегi ахуалға қарап отырып, қазақ ақын-жазушыларының арасында дуэль дәстүрiн енгiзу керек пе деп ойлайсың. Сонда көп өлеңшi бүгiнгi «айбарынан» айырылар едi. Баспасөз беттерi жеке бастың қадыр-қасиетiн күстаналайтын былапыт мақалаларға толмас едi. Өзара ар-намыс үшiн атысқаннан қазақ баласы қырылып қалмайды, есесiне сөзi мен iсiне жауап бере алатын саналы да өр мiнез ұрпақ қалыптасады.

	Дуэльдiң қажеттiгi туралы бiз ғана емес, кезiнде адам жанының бiлгiрлерiнiң бiрi ұлы Достоевский де толғаныпты. Жазушының 1875 жылы, 30-шы желтоқсанда күнделiгiне түсiрген ой-пiкiрлерi арасында дуэль туралы мынандай жолдар бар:

	«Сондай-ақ, ар-намысты немен қорғап, дуэльдi немен алмастырмақ екенбiз? Дұрысы, 30-ыншы, 40-ыншы жылдардағы басшылықтың үйреткенiндей ар-намыстың болмағандығы жөн. Бiрақ шпаганы әкелуiмiз Еуропаны да әкелуiмiз ғой. Ал дуэль дегенiмiз, тiптi де топастық емес: оны жоққа шығаратындар келте ойлайтындар, дуэль болса ғасыр басынан қалыптасқан ақиқат. Шпага Отанды қорғау үшiн ғана қажет екендiгiн айта беретiн генералдар оны өзiнiң арнамысын қорғау үшiн жалаңаштағандар жаумен шайқаста да нағыз ержүректiлiк танытып, қаһармандық көрсете бiлгендерiн бiлмейдi немесе бiлгiсi келмейдi, ал салқынқандылар... интенданттар мен «скептиктер» ғана болып шықты!»

	Иә, интенданттар мен «скептиктер» бiзге де керек емес. Ал, ақынның жазушының жеке басының ар-намысын қалай да қорғалуы тиiс.





МЕН ӨЛГЕНДЕ БIР АҚЫН ҚУАНСА ҒОЙ...




	Уақытында әйгiлi «Айбынды серi Айвенгоның» авторы, тарихи романның бейресми атасы саналатын Вальтер Скотт та ақын болыпты. Бiзге жеткен дерек көздерiне қарағанда, шотланд елi талай уақыт ұлы ақынының шабытына тамсана қол соғып, таңданумен жүрiптi. Сол Скотт әдебиет әлемiне Байрон деген жас перi келгенде өлең жазуын сап тыйған. Бас ақын атану бәсекелесiнде жас ақынға қарсылас бола алмайтынын сезiнсе керек, содан есiмiн құпиялап алған да, жасырын атпен тарихи романдар циклын жазуға кiрiсiп кеткен. Бүгiнгi күннiң биiгiнен бағалап оны қарапайым ғана жасөспiрiмдер жазушысы десек те, осы Скотт уақытында тек үлкендер оқитын әлемнiң ең танымал жазушысы деңгейiне көтерiлген. Тiптi, аға әрiптесiн өлеңнен керiссiз-ақ кетiрген Байронның өзi де оның талантын мойындайтындығын тiлге тиек етiп, көпшiлiкке сан рет мәлiмдеген. Бүлiкшiл ақынның Скоттай роман жаза алмайтындығына өкiнiш бiлдiрген тұстары да аз емес. Өкiнiшке қарай, бiр ақынның екiншi ақынға бұлайша бейбiт халде орынын беруi әдебиет тарихында тым сирек. Керiсiнше, олардың бiрiн-бiрi мойындамай егесiп өтетiнi бар. Табиғи заңдылық деп түсiнуге болатын талант пен талантсыздың тәжiкелесуiн былай қойғанда, заманы бiр ұлы ақындардың да ит пен мысықтай қырғи-қабақ болып, қырқысатынын қайтерсiз?

	Мiне, арақты iше-iше екi көзi қанталап кеткен, ебiл-дебiл Есенин:

	– Маяковский орыс поэзиясының жүрер жолына көлденең жатып алған дөңбек бөрене,– дейдi.

	Ал, сол Есениндi Маяковскийден аз-маз болса да үйренбедi деп айта аласыз ба?

	Блокты сырттай «көзi тiрi Лермонтов қой» деп бағалағанымен, көзi тiрiсiнде Гумилев те Александр Александровичке, әдеби отырыстарда, анадай жерден қыр көрсетiп кекiрейе қарайтын болған. Бiр-бiрiнiң мықтылықтарын бiлсе де өзара мойындамайтын сыңай танытысқан. Бүгiнгi күннiң ендiгi сол екеуiне еншiлеп бергенi де – ұлылық.

	Ал ендi жер басып жүрген қаламгерлердiң өзара араз болуын не себептен деп түсiнесiз? Қазақшалап, «екi қошқардың басы бiр қазанға сыймайды» дейсiз бе, әлде әдебиетке, өлең табиғатына деген көзқарастары қайшылығынан деп айтасыз ба, өзiңiз бiлiңiз. Екеуiнiң адами болмыс-бiтiмiнен iздесеңiз де еркiңiз. Бiрi – қатаң тәртiптi сүйетiн, ерлiк пен ақындықты егiз деп түсiнетiн жауынгер офицер, қажырлы саяхатшы, екiншiсi – бағзы замандағы галл друидтерiндей, тылсым түс пен асқақ қиялдың аяндығына сенетiн арманшыл жан, романтик тұлға. Шынын айтсақ, романтика екеуiне де тән.

	Жалпы, ақындар деген қызық халық. Әйтпесе, Пушкиннiң Байрон өлiмiне қуанатындай не жөнi бар едi? Орыстың ұлы шайыры ағылшынның атақты ақыны қаза болғанын ести сала, досы П.А.Вяземскийге былай деп хат жазады: «... Сен Байронды ойлап мұңаятын секiлдiсiң, ал мен оның өлiмiне, поэзияның үздiк үлгiсi ретiнде, керiсiнше өте қуанулымын. Байрон кемеңгерлiгi жасы ұлғайған сайын солғын тартты. Iшiнде «Қабыл» да бар, ендiгi трагедияларынан, оның «Гәуiр» және «Чайльд Гарольдтi» дүниеге келтiрген баяғы аласұрған жалынды шабыт иесi емес екендiгi байқалады...» (1824 жыл, 24-25 маусым).

	Ақын ақынның өлiмiне қуанулы. Бұған не дейсiз? Грекияда кездейсоқ суық жүрiстi алаяқтардың алдауына түсiп қалып, ажал құшпағанда және ғайыптан тайып Александр Сергеевичтің өзi туралы пiкiрiн ести қалса, қызба Байронның асау Пушкиндi дуэльге шақыруы бек мүмкiн едi-ақ. Бәлкiм, Байрон Пушкиндi, әлде Пушкин Байронды... ана жақта... Ендi бұл жағын бір ғана Жаратқан бiледi. Есесiне бiз келiмсек Дантестi, даңғой Дантестi танымас та едiк. Патша Александр Сергеевичтің де құлағы тыныш болар едi. Рас, бұл жерде бiздiкi ой ойыны ғана. Ал, шынтуайтына келгенде, Пушкиннiң жаңағы сөздердi Байронның тағдырын, бүкiл шығармашылығын ой елегiнен, таным таразысынан өткiзiп барып жазғандығы анық. Өйткенi, Пушкин замандасы болған ұлылардың iшiнен осы Байронды ғана өзiнiң бәсекелесi iспеттi санаған. Пушкиндiкi асылық десек, мұндай ойды Пушкинмен бiр тұста немiс топырағы туғызған данышпан Гетенiң де айтқаны бар. Себебi, Пушкин секiлдi Гете де Байрон болмысын, шығармашылығын жiтi қадағалап отырған. Қадағалау барысында жас әрiптесiнiң жеке творчество иесi ретiнде таусыла бастағанын түйсiнген. Осы реттен келгенде, Есенин мен Маяковскийдiкiн поэзияда бола беретiн, болуға тиiстi де ақындық бәсеке, Гумилев пен Блоктiкiн терезесi тең таланттарға тән тәкаппарлық көрiнiсi десек, Гете мен Пушкиндiкiн кемеңгерлiк хикметi деп бағалауымызға болады.

	Айттық қой, ақындар, жалпы, қызық халық. Бұған күмән жоқ. Ендi мына қызыққа қараңызшы, неге екенiн қайдам, көзi тiрiсiнде бiр-бiрiмен бәсекелес, дүрдараз болған ақындардың барлығы дерлiк өмiр жолдарын құдайдың кереметiмен өзара ұқсас аяқтайтындай. Бiрi асылып, бiрi атылып дегендей. Әлде тарихтың өзгелерiн санаттан сызып тастап, жатырлас егiздердей етiп ұлыларды ғана жұп-жұптан таңдап алатын әдетi бар ма?

	Әр кәллада бiр қиял деген. Мен өлгенде бiр ақын қуанса ғой...





ҚАРСЫЛАСЫМДЫ ЖЕҢЕМIН ДЕСЕҢIЗ...




	Шығыс даналығы «Қарсыласының ми қауашағының iшiне кiрiп алып, онда болып жатқан ой тербелiстерiн тап басып тани бiлетiн адам ғана жекпе-жекте жеңiске жете алады» дейдi. Осы сөз бүгiнгi жапон әдебиетi мен өнерi, бизнесi мен саясаты өз тактикасы мен стратегиясы ретiнде кеңiнен жемiстi пайдаланып жүрген жапонның атақты жекпе-жек шеберi, екi қылыш сайысының сайыпқыраны атанған Миямото Мусасидiң әйгiлi трактатында да бар. Иә, жауымды қалайда жеңемiн десеңiз, алдымен оның ой әлемiне үңiлуiңiз керек. Негiзгi майдан, басты текетiрес сол жерде басталады. Сол жерде аяқталады. Әйтпесе, бәрi бекер.

	Жақында Қытайдың «36 стратагема» атты көне жәдiгерi қолыма түстi. Онда да қарсыласты жеңудiң әртүрлi айла-тәсiлдерi әңгiме болады. Сондағы стратагемалардың бiрi «Әлсiздiң әлдiнi жеңуi» деп нұсқаланыпты. Әдеби тiлде «Қанжарды көз майына суғару» деп аталатын бұл стратагеманың маған бiздiң ұлтымызға, бүгiнгi қазақ халқына беретiнi көп секiлдi болып көрiнедi.

	Өз басым әдебиетке, өнерге келiп жатқан жастармен жиi әңгiмелесiп тұрамын. Олардың денi өз бойларында, ой әлемдерiнде орыс тiлiне деген қарсылықтың берiк орын алғандығын, қолдарынан келсе ол тiлдi айналып өткiсi келiп тұратындықтарын айтады. Бiрақ орыс тiлiн бiлмегендiктен көп дүниеден құр қалып жатқандықтарын да жасырмайды. Мен жұбатқан, өзiмше орыс тiлiн үйренудiң оңай жолын үйреткенсiген боламын. Бiрақ басымда бiр ой қалады. Ол ой «Бауырым, саған ұғлы Абайдың когортасына қосылуға мүмкiндiк болмай қалайын деп тұр-ау» деп түйiнделедi. Өзiмнiң шамалауымда бiз орыс әдебиетiн бiр-ақ рет жеңе алдық.

	Оның өзiнде де орыс тiлiн бiлу арқылы. Және қайталанбас дара Абайдың бiлуiнiң арқасында. Бүгiнде Абайдың Гетенiң «Қараңғы түнде тау қалғыбын» Лермонтовтан асырып аударғандығын орыс түгiлi немiс Герағаңның (Бельгер) өзi де мойындайды. Бұл жекпе-жек өнерiнiң тiлiмен айтқанда, Абайдың Лермонтовты, жанкүйер халықтың жалпақ ұғымымен түсiндiргенде, қазақтың орысты тiзе бүктiруi едi. Абай Лермонтов қауашағының iшiне кiрiп кеттi. Ондағы орыс қана емес, немiстiң де ой ағысы, жүрек қағысын дөп басып таныды.

	Нәтижесiнде дүниеге шедевр келдi. Бiздiңше, қытай стратагемасындағы «Әлсiздiң әлдiнi жеңуiнiң» бiр көрiнiсi қазақ әдебиетiнiң, қазақ ой әлемiнiң тарихындағы осы оқиға болып табылады. Ал бiз өз тарапымыздан мұндай жеңiстердiң көп болғандығын қалар едiк. Және тек әдебиетте ғана емес, бауырларымыздың жапон мен қытай секiлдi саясат пен экономикада да жеңiс тұғырынан табыла бергендерiн тiлер едiк.

	Солай, аз қазақ көп орысты жеңемiн десе, оның тiлiне үңiлуi, тiлi арқылы дiлiнде болып жатқан ой ағыстарын алақандағыдай бiлiп отыруға қол жеткiзуi тиiс. Төмендегi алып Қытаймен де осы амалды ұстануы шарт. Бұл ой қабаттарында жүрiп жатқан бүгiнгi майдан, қазiрге аңдыспақ ойнап жатқан үнсiз майданның басты талабы.

	Мен ендiгi тарихтың еншiсiндегi орыс отаршылдығына қарсылығы орыс тiлiн жеккөрушiлiкке ұласқан бауырларымды еш түсiне алмаймын. Маған олар қанжары қынында тот басып жатқан бойкүйез, бейшара жандарға ұқсайды. Ал кез-келген ойында оты, бойында қуаты бар қазақтың қанжары «көз майына», яғни iлiм мен бiлiмге суғарылуға тиiс. Бұл iлiм-бiлiмнiң бiр парасы көршiңдi тану, оның жандүниесiне көз жүгiрте бiлу деп аталады. Көршiңдi танымасаң, оның тiлiн, дiлiн бiлмесең, күндердiң күнiнде тағы да құлдық қамытын қайта кимесiңе кiм кепiл?





ҚАЛАМГЕР НАМЫСЫ ҚАНША ТҰРАДЫ?




	Орыс әдебиетiнде арғы-бергi оқырманның бәрi дерлiк Пастернакқа, ұлы ақынға кешiре алмайтын бiр оқиға бар. Бұл ақынның Сталинмен телефон арқылы болған әңгiмесi. Тағы бiр тарихта өзiндiк орны бар ақын – Осип Мандельштамның тағдырын шешкен әңгiме. Ол әңгiме ақын жайлы әртүрлi естелiктерде әрқилы айтылады. Жалпы нобайы мынадай:

	Сталин: – Мандельштамның ақындығына қалай қарайсыз?

	Пастернак: – Мандельштам мен мойындайтын ақындардың тiзiмiне кiрмейдi. Бiрақ әдебиетте өз орны бар ғой деп ойлаймын.

	Сталин: – Сiз оны қорғап бiрнәрсе айта аласыз ба?

	Пастернак: – Жоқ.

	Сталин: – Ақындар әрiптесiн қорғай алмайды. Ал мен партияласым бiреуден зәбiр көрiп жатса, жанымды қисам да әрекет жасар ем.

	Пастернак: – Бiлесiз бе? Менiң сiзбен көптен берi басқа тақырыптарда әңгiмелескiм келiп жүрген.

	Сталин: – Не жайында?

	Пастернак: – Мәңгiлiк тақырыптар. Өмiр жайлы, арман-мұрат жайлы...

	Сталин: – Ондай бос әңгiмеге менiң уақытым жоқ. Ұлы диктатор осы сөзден кейiн трубканы тастай салады. Әңгiме соңы осының алдында ғана «күн көсем» жайлы ащы өлең жазып түрмеге түскен Мандельштамның темiр тордың арғы жағында iз-түзсiз жоғалуымен аяқталады.

	Иә, бүгiнгi күн биiгiнен қарағанда қайсыбiр мойындамайтындар табылып жатқанымен, Пастернак та, Мандельштам да ұлы ақындар. Ал Сталинмен сөйлескен кездегi қалып Борис Пастернактың көзiмен қарасақ...

	Ақын шығармашылығына тәу ететiндердiң барлығы дерлiк оның дәл осы сәтте ақынға лайық қимыл жасамағанын, пендешiлiгiн танытып қойғандығын әңгiме етедi. Ақындық намыс, рух намысы аяққа тапталды дейдi. Ақын өмiрi, мейлi ол сен мойындамайтын, сенiмен пiкiрлес ақын емес-ақ болсын, қыл үстiнде тұрғанда, оның қорғауына бiр ауыз сөз айтуға қауқарыңның жетпеуi кiнә емес, Құдай кешiрмейтiн күнә деп тұжырым жасайды.

	Бiлетiндер Пастернак ғұмыр бойы осы бiр сәттiк осалдығының жазасын тартумен өттi деседi. Әрине, басқа емес, Пастернак, Алланың мейiрi түскен қайталанбас ақын болғасын. Әйтпесе одан да артық күнә жасағанмен арланбай өткендер қаншама.

	Бiз бұл әңгiменi неге айтып отырмыз? Дәл Пастернактың басындағыдай болмаса да, соған жете қабыл оқиғалардың әдебиет тарихында әлi де болса қайталанып қалып жататындығын көрiп-бiлiп жүргеннен кейiн. Және анау-мынау бөтен емес, өзiмiздiң қазақ әдебиетiнiң өңiрiнде. Мысалы таланты тәмам жұртқа танылған бiр мықты ақынымыз қалың жұрттың ортасында қазаққа еңбегi сiңудей-ақ сiңген тағы бiр ұлы ақынымызды «бөдене», «жартыкеш» ақын деп салыпты. Егер ғайыптан тайып Сталин тiрiлiп келiп телефон соға қалса, ол ақынымыз жаңағы әрiптесiнiң қорғауына бiр ауыз сөз айтар ма едi, айтпас па едi деп ойлайсың. Iшкi ойың «әй, айтпас едi-ау» дейдi. Мұндайдың бетiн аулақ қылсын, бiрақ солай болып жатса, аяққа тапталатын тағы да ақындық намыс, рухтың намысы болмақ қой.

	Анада бiр топ белсендiлер Мұхтар Мағауиндi, бүкiл саналы ғұмырын қазақтың рухын көтеруге арнаған қаламгерiмiздi тiзелетiп, тоқпақтың астына алуға тырысты. Әдеби орта, болашақ Мағжан мен Бейiмбеттi, Пастернагы мен Мандельштамы бар қауым тағы да үнсiз қалды. Өйткенi, бәрiнiң де «өмiр, биiк мұрат-мақсаттар жайлы әңгiме қылғысы» келетiн болып шықты. Ал ақындық намыс, қаламгерлiк ар, әрiптестiң абыройы, қазақтың рухы тапталып жатқанда мұндай «әңгiмеге» орын табыла қояр ма екен?

	Жалпы, қаламгер намысы дегенiмiз қалай бағаланады? Бұл төңiректе де бiр сәтке ойланып көрсек-ау...





ҚАЗАҚЫ ҚАЛА ҚАЙДА БАР?




	Замандасының:

	– Естiгенiмдi айтайын ба, көргенiмдi айтайын ба? – деген сауалына, бiздiң бiр данышпан атамыз:

	– Естiгенiң өтiрiк болуы мүмкiн, көргенiңдi айт, – дептi ғой. Осы сөздiң жаны бар.

	Бiз де әңгiменi көргенiмiзден бастайық.

	Бала кезiмiзде қалтасына аз-маз тиын-тебен түскен апаларымыз бен әпшелерiмiз сенбi-жексендi күндерi Ташкент асып бара жатып, алдымен «Таһир-Зухраға» кiрейiкшi деп жатушы едi. Таһир мен Зухраның махаббат хикаясын «Ғашықнаме»-ден бiлетiн бiз ол кездерi Ташкентте ғашықтар аттас нән дүкеннiң бар екенiн бiлмесек те, бiр елең ете қалушы едiк. Танауымызды райхан гүлiнiң хош иiсi қытықтап, маңдайымызды Шығыстың майда қоңыр самалы сипағандай таңғажайып көңiл-күй кешетiнбiз. Ол да бiр заман екен-ау.Кейiн, ес жия келе, ол «Таһир-Зухраны» да көрдiк. Дүкенiмiз шынында да ұятқа қалдырған жоқ, атына заты сай дүкен болып шықты.

	Қазiргi көшесiндегi бұралқы итiне дейiн таныс Алматының ол кездерi қандай болғанын қайдам, сол кездегi Ташкент ақиқатында да Азияның арда қаласы, Шығыстың шырайлы шаһары болатын-ды. Солай екенiне метросына түсiп жүйткiгенiңде көзiң әбден жететiн. Бұрылыс сайын палауының буы бұрқырап, көк шай, қара шай боп жататын шайханасына кiре қалсаң үстiне шапан жамылып, басына ала топпы киген, қарасақал өзбек ағайындар иланбасыңа қоймайтын. Әлi есiмде, сол кездегi өзбек ағайындар арасында «қазақы бала бала емес» деген сөз жиi айтылушы едi-ау. Бәлкiм әлi де айтылатын болар. Өйткенi айтылуға тиiс сөз болып тұр емес пе! Өзбек айтпаса да өзiмiзге қарата өзiмiз айтуға тиiс сөз. Айтпақшы, осы сөздi ең алғаш қай ала топпылы ағайын айтты екен өзi? Кейде ойлаймын, осы сөздiң түпнұсқасы «қазақы қала қала емес» пе екен деп. Кiм бiледi, сол кездерi ала қоржынын асынып, артынып-тартынып Алматыға кеп қалған өзбек ағайынның бiрi осылай деп жiберуi де мүмкiн ғой. Алаштың баласы жайлы емес, Алматы туралы. Егер түпнұсқа осылай болып жатса, өз басым осы сөзге бүгiнде екi қолымды көтерiп қосылар едiм.

	Мiне, Жазушылар одағының вахтасында тұрмын. Әңгiмелесушiм мүйiзi қарағайдай ақын-жазушы ағаларымның бiрi емес, жалақысы жетi-ақ мың теңге осындағы кезекшi орыс апай. Тақырып та әдебиеттiң төңiрегiнен аулақ, кәдуiлгi тұрмыс-тiршiлiк туралы.

	– Қаланы не қылып жiбердiк, шығыстың шырайы деп айтатындай бiр ғимаратты айта аласыз ба? – дейдi өзге жайттардың да басын бiр-бiр шалып шыққан ренжулi орыс апайым. «Япыр-ау, деймiн iшiмнен, жасы алпысты алқымдаған орыс апам да Алматыдан азиялық өрнек iздейдi екен-ау. Егер орыс екеш орыс осылай деп жатса, бiзге, қазаққа, осы жердiң қаракөздерiне Алматымыз туралы не айтуымызға болады? Алматы Азия емес, Американың қаласы ғой деуiмiз керек пе?».

	Есiме Тұмағаң, ақын Тұманбай Молдағалиев түседi. Ол кiсi де ару Алматысының леди Алматыға айналғанын қаламайтынын анық сезiнемiн. Сосын, Сiздiң де. Мейлi ақын емес, атышулы сәулетшi болсаңыз да.

	Иә, бiзде қала көп. Бәрi Астана мен Алматыға қарап бой түзейдi. Қай-қай тұрғын да өз қаласының әсем болғанын қалайды. Мақтанғанда мынандай жай Алматы түгiлi Астанаңызда да жоқ-ау деп отырады.

	Ал, сол Алматыңыз бен Астанаңызда, басқасын былай қойғанда, азиялық бет-бейне жоқ болса не дей аласыз?

	Тұрғынының дүниетанымы, талғамы мен таңдауы алдымен қаласының көшесiнен, үйлерi мен ғимараттарының бет-әлпетiнен көрiнiс таппақ. Бұл өзi бiр өзара сымсыз байланысып жатқан ғажайып тылсым дүние. «Еуропа ымыртында» Шпенглер шешуге талпынған құпиялардың бiрi.

	Әйтсе де пәлсафаны қоя тұрайық.

	Егер өзiмiздi былай қойып, орыс апайымыздың өзi қаламыз туралы осылай деп жатса, бiзге өзiмiздiң талғамымыз, дүниетанымымыз туралы не деуге болады?

	Бiз өзi қазақпыз ба?

	Қазақ болсақ, «қазақы қала қайда бар?».

	Сәулетшi ағайындар, Виктор Гюгоның «Париж Тәңiрiанасының соборын» бiр сәт қолға алыңызшы. Архитектура туралы алғашқы тарауларын оқысаңыздар да жеткiлiктi.

	Мiне, дәл осы мазмұндас беттер бiздiң Алматымыз туралы жуық арада жазылмайтын секiлдi. Өйткенi, Алматыда, осы бағытында дами берсе, Виктор Гюго сияқты жазушыға Құдайдың кереметiмен жан бiтiп, жер бетiне қазақ болып қайта туылып келсе де орын жоқ. Себебi, Алматы қазақы түсiнiкке жат, қазақы болмыс Алматыға өгей iспеттi.

	Ал бiз болашақ туралы сөз қыламыз...





АЗИЯ «ОДИССЕЯСЫН» ТАНЫСТЫРСАҚ...




	Әуелi әңгiменi тұздықтап алайық. Өзiнiң айтуынша, әйгiлi «Жүз жылдық жалғыздықтың» авторы, қарағайдай мүйiздi Нобель сыйлығының иегерi Гарсиа Маркес Франц Кафканың «Құбылуын» («Превращение») алғаш оқығанда «Бұлай да жазуға болады екен ғой» деп таң қалыпты. Әрине, қаламы қатая қоймаған жастау кезiнде. Ал өзiнiң сол Нобель сыйлығын алып берген, сонымен бiрге қаржы мұқтаждығынан құтқарған «Жүз жылдық жалғыздығынан» гөрi «Ел ағасының еңкейген шағында» романын жоғары қоятыны және бар. Нелiктен? Әдебиетке ендi араласа бастаған ана бiр жылдары осы сауалға мен де бiршама бас ауыртқан едiм. Бiраз түртiнектеп жүрiп, шешiмiн тапқандай да болғам.

	Не нәрсенiң де шын бағасы салғастыру, теңестiру, шендестiрулер арқылы танылмақ. Бұл амалдар дүкен сөрелерiндегi күнделiктi тұтыну заттарынан бастап, ұрпақтан-ұрпаққа, ғасырлардан-ғасырларға көшiп келе жатқан ұлы рухани жәдiгерлерге де жүрешiк. Сол пайымнан қарағанда, бiздiң аңғарғанымыз, Маркестiң «Жүз жылдық жалғыздығы» «Библияның» жаңаланған, бүгiнгi күннiң тiлiмен жазылған модерн нұсқасы болып шықты. Адам ата мен Хауа ананың жұмақтан қуылуы романда Буэндианың қораз төбелесi үстiндегi ерегесте адам өлтiрiп қойып, күнәһар жан ретiнде көз көрiп құлақ естiмеген жаққа үй-iшiмен қоныс аударуы арқылы көрiнiс тапса, кiтаптың соңғы беттерiн қай-қай дiнде де айтыла беретiн ақыр заманмен байланыстыруға болады. Содом мен Гоморраның белгiсi – «құйымшақты ұл» екендiгiне де дау жоқ. Асқан жазушылық шеберлiкпен қапысыз қиюласқан «Библиямен» мұндай параллельдер романда өте көп. Демек, Гарсиа Маркестiң өзiнiң атышулы «Жүз жылдық жалғыздығын» жоғары бағаламайтындай жөнi бар. Өйткенi ол қайталанған дүние болатын. Бұны өзiнiң терең түйсiк қатпарында жазушының сезiмтал нейрон талшықтары да аңғара бiлген болса керек. Әйтпесе, жаңағыдай пiкiрдi айтпас едi ғой.

	Бiрақ бiз сол жас талап Маркес таң қалған «Құбылуға» да бұлай да жазуға болады екен ғой деп бөркiмiздi аспанға атып қуана қоймадық. Шамасы, Шығыста қадым заманнан берi бар әдеби тәсiлмен жазылғандығынан болар. Көлем қыспағанда, бұл сөзiмiзге де мысалды көптеп келтiруге болар едi.

	Шығыс пен Батыс... Екеуi бiр-бiрiне қарсы тұрғалы қай заман. Әдебиетке келiп жатқан бүгiнгi жастардың өзара әңгiмелесе қалса Кафка, Джойс, Камюлердi тiлге тиек ете жөнелетiн әдетi бар. Шығыс десе қазiргi авангард жапон әдебиетiнен өзгесiнен хабары жоғы және айқын. Немiс, француз, испан, швед, аяғы фин әдебиетiне дейiн мағлұматы бар әдебиетшiлердiң жапон асып, қытай, корей, тай, үндi әдебиетiне неге назар аудармайтындығына таң қаласың. Бейнебiр Шығыстың шұғыла рухын Батыстың жымысқы мысқыл аралас күлкiсiнiң мысы басып тұрғандай күй кешесiң. Осындайда, Жұмекеншелеп, «Жақсымызды бетiмiзге күйе қылып жақпасақ, бiздерде де талай мықты болыпты» дегiң келiп кетедi.

	Иә, бiздерде де талай мықты дүниелер болған. Пайдалану әдiс-тәсiлiн таба алсақ «Жүз жылдық жалғыздықтардың» жүзiн, мыңын ұрып алуға болады. Бұның бiр үлгiсi жапон Акутагава Рюноскэ. Әңгiме, новеллаларының денi дерлiк қытайдың «Көнекөз әңгiмелерiнiң» (әлде Сун, әлде Тан дәуiрiнде пайда болған кiтап) желiлерiне құрылған Акутагаваны ешкiм осал жазушы дей алмаса керек.

	Батыс Қайта өрлеу дәуiрiнiң ұлы туындыларының бiрi, Дантенiң «Құдiреттi комедиясының» композициялық құрылымы байырғы Шығыс үлгiлерiнен алынғандығы туралы бұрын да сөз еткенбiз. Мұндай әдiс қазiргi Батыс әдебиетiнде де бар. Ал оның ХХ ғасырдағы бiрегей көрiнiсi Джойстың «Улиссы» болып табылса керек. Сол баяғы Гомер шалдан қалған аяғына сандал киген «Одиссеяның» иығына фрак не френч iлген еуропалық дамытылған нұсқасы. Баспа жүзiн көргелi бiр ғасырдай уақыт өтсе де даңқы бiр толастамай әлi күнге жер жарып тұр. Ойланып қарасаң, Шығыстың ешбiр шаңқанбоз шығармасы шаңына iлесе алмайтындай әсер қалдырады.

	Солайы солай-ақ болсыншы, ал мына Азияның бiр бұрышындағы кәрiс бауырларда (анық-қанығын қайдам, қайсыбiреулер осы кәрiстi өзiмiздiң керей, не керейттермен бiр туған деседi) «Бұлттың тоғызыншы түсi» атты жәдiгер барын бiрiмiз бiлсек, бiрiмiздiң бiлмейтiндiгiмiз шындық. Оқиғасы ғажап. Қысқаша қайырсақ, иман жолына түскен дiндар жас жiгiттiң тағдыры туралы. Ұстазы сенiм артып отырған жiгiт бiр iссапарда кездейсоқ күнәлi iс iстеп қояды да, о дүниеде тозаққа түсетiн болады. Ажалы жетiп Мәңкүр-Нәңкүрдiң алдына барғанда (әрине, кәрiстерде атаулары басқашалау) жалғыз ғана күнәсiне кешiрiм жасалып, бұл дүниеде қайта туу, сөйтiп өзiн-өзi иман жолында тазарту, жетiлдiру құқына ие болған жiгiттiң бұл дүниеге керi келе жатқандағы көңiл-күй суретi анау-мынау дүниелердiң көбiсiнен көш iлгерi. Өйткенi, перiштесi жiгiттi бұл мына дүниеде қайта күнәға батпасы үшiн, ескерту ретiнде, о дүниедегi тоғыз қабат тозақтың ара-арасынан алып ұшады ғой. Сосын бiр тесiкке әкелiп, басын тығады да құйрығынан бiр теуiп бұл дүниеге ытқытып жiбередi. Өзiн қабылдап, кiндiгiн кесiп жатқан жандарға «мен пәленшемiн ғой» деп айтқысы-ақ келедi, бiрақ сәби емес пе, тiлi «iңгәлағаннан» басқаға келмейдi. Ал анау перiштенiң табаны тиген жер жамбасында дақ болып қалып қояды (Моңғол нәсiлдi адам баласын өзге нәсiлден айыратын ең таңбаны жаңа туған қай-қай сәбидiң де құйрығынан көруге болады). Осы дақты перiштенiң алақаны деп түсiндiретiн ұғым бiздiң қазақта да кездеседi.

	Яғни, осы кәрiс жәдiгерi сәл қиялға берiлiп, сюжетiн заманауи талап деңгейiнде дамыта алатын қабiлетiңiз бар болса қазақы әңгiме не хикаят болып шығуға сұранып-ақ тұрған әдеби мұра. Егер Данте не Джойстың дарынындай қабiлет қарымыңыз болса, «Құдiреттi комедия» немесе «Улисстiң» Азиялық нұсқасын жазып шығуыңызға да жетедi. Соғысқа барғысы келмейтiн Одиссейдiң (cебепсiз қан төгу де күнә ғой) осы жолда жасаған қулығының iске аспай қалуы (кәрiс шығармасында жас жiгiттiң әлдебiр болымсыз себеппен имандылық жолынан шығып кетуi), ақыры ұзақ сапардан кейiн туған жерiне құдайлардың құдiретiмен ақсақалды шал болып келгенде ешкiмнiң, тiптi, әйелi мен туған баласының танымауы (кәрiс жәдiгерiнде жiгiттiң сәби боп қайта туылып, ышқынып айтқан жүрекжарды «iңгәсына» төңiрегiндегiлердiң түсiнбеуi, о дүниеде көрген азапты сапары), осылардың бәрiн корейдiң осыбiр орта ғасырлық прозасынан да табуға болады. Егер Дантенiң «Құдiреттi комедиясында» батыстың арғы-бергi ұлылары сөз болса, сiздiң өз кезегiңiзде, шығыстың тарихи тұлғаларын кейiпкер қылуға мүмкiндiгiңiз бар.

	Иә, асырып айтқанымыз емес, жаңаша қорытып, ашылмаған қырынан пайымдай бiлсек, Азияның топырағында, рухани қойнауларында Батыстың әдебиетiмен иық теңестiре алатын, тiптi бiрқыдыру биiк те бола алатын жәдiгерлер әлi де жетерлiк. Осы орайдан алғанда, Батыстың өзiмiзден алып, өңдеп қайта ұсынған шедеврлерiне құр тамсана бермей, өз табанымызда жатқан, түртiп жiберсек жарқырап шыға келетiн асылдарымызға да бiр сәт зер салсақ, ұтпасақ ұтылмайтынымыз ақиқат.

	Жас талапкерлерге бұл бағытта да ойлана жүрген дұрыс болар. Өйткенi бiздер азиялықтармыз ғой, Батыстың көшiрмесi бiзге жүрмейдi. Мейлi, қандай «...изм» үлгiсi болсын.





ФРАНЦУЗДАР, ОРЫСТАР ЖӘНЕ БIЗ




	... ХIХ ғасыр. Дәл уақытын айтсақ, 1830 жылдың 25 ақпаны. Әйгiлi Париж. Жаңашылдығымен мәлiм Комеди-Франсез театрының маңы. Қара суыққа, кезектi қойылымның басталуына төрт сағаттай уақыт барлығына қарамай, театр төңiрегiне қарақұрым халық жиналып қалған. Түрлерiне, киiнген киiмi, өздерiн ұстау мәнерлерiне қарап, әртүрлi топтың өкiлдерi екендiгiн аңғаруға болады. Жасы да, кәрiсi де бар. Бәрi әлденеге тастүйiн дайын болып келген секiлдi. Бұлардың сұсты жүздерiнен қаймыққандай кездейсоқ көше жүргiншiлерi оларды айналып өтiп жатыр. Тезiрек бұл арадан жылыстап кеткiсi келетiндей.

	Кенет айқай-шу шыққан. Әлдебiр үйiрiлiп тұрған топ тағы бiр ұйысқан ортаға қолдарындағы жемiс-жидек қалдықтарын лақтыра бастаған. «Бомбалау» эпицентрiнде қалған топ қорғануға көшкен. Бұл француз әдебиетiндегi байырғы классицизм өкiлдерi мен жаңа қанат жайып келе жатқан романтиктер арасындағы қақтығыс едi. Ал осы күнi театрда романтиктер көшбасшысы Виктор Гюгоның «Эрнани» драмасының тұсаукесер қойылымы ойналатын-ды. Өз бағыттарына берiк классицизм жақтаушылары романтиктердi қалайда сүрiндiруге тырысқан. Ол үшiн актерлерге ойнауға мүмкiндiк бермеу, ысқыру, қаралау, қажет болса сахнаны күл-қоқыспен көмiп тастау, романтиктердi төбелеске арандату, мiне, осындай әдiс-амалдардың бәрi жан-жақты қарастырылғанды. Осы таласта романтиктер жағында жазушы Бальзак пен композитор Берлиоз, студенттер Теофиль Готье мен Жерар Нервальдар қажыр-қайрат көрсетiстi. Тiптi Бальзактың басына ап-ауыр капуста түйнегi тиiп, бiршама жарақат та алды. Ал бұлардың бәрi кейiн ұлы француз мәдениетiне үлестерiн қосқан көрнектi тұлғалар болатын.

	Ендi тағы бiр ғасырға кейiн шегiнейiк. Бүкiл орыс әдебиетiнiң (әртүрлi ағымдардың) өкiлдерi жиналып алып поэзиядағы «имажинистер» деп аталатын топтың ұстанымдарын «соттауда». Бас айыптаушы символизмнiң айтулы өкiлi Брюсов. Жауап берушiлер бүлiкшiл Сергей Есенин, Мариенгоф және т.б. Бiр қызығы, араға бiраз уақыт өткесiн осындай «әдеби соттың» алдында Брюсов және басқа символистер де жауап бередi.

	Францияда бүлiк сипатында көрiнiс берген әдебиеттегi түсiнiсу шаралары мұнда бейбiт халде өтуде. Әрине, айтыс-тартыссыз емес. Осындай айтыс-тартыстан ұтатын кiм деген сауалға, бүгiнгi күннiң биiгiнен қарап тұрып, тек қана әдебиет деп жауап беруге әбден болатындай. Оған әдебиет тарихы дәлел. Ал, бiзде ше?..

	Алда Қазақстан Жазушылар одағының ұйымдастыруымен өтетiн әдеби жыл қорытындысы (наурыз айының орта тұсы деп жоспарлануда) жақындап келедi. Басқосуға әртүрлi әдеби бағыт, көзқарас, ұстанымдардың қаламгерлерi жиналатыны белгiлi. Мiнберден әрқилы пiкiрлер де айтылатындығы анық. Әйтеуiр, әдеттегiдей, ысқырусыз, еден тепкiлеусiз өтпейтiндiгi мәлiм. Ешкiмдi менсiнбей жүрген модернист, посмодернистер де бiр шеттен туларын көтерiп келiп, қатысып жатса тiптi ғажап бола түспек. Өйткенi, ендiгi олардың да бiршама қарасы бар топ екендiгi белгiлi.

	Есесiне, романтиктер, реалистер, символистер, сюрреалистер де табылып қалар. Тiптi, қу шөппен аузымызды сүрте бермесек, француз, орыс, мына жапонда да жоқ әдебиеттегi қазақы жаңа бағыттың шаңырағы көтерiлiп қалуы да әбден мүмкiн. Ең бастысы, қаламгерлер өзара айтысып, тартысып, бүгiнгi қазақ әдебиетiнiң қандай деңгейде екендiгiн, ендiгi қанша көтерiлерiн бағамдап берсiн. Осы басқосуда қайсы бағыттың әдебиеттегi негiзгi салмақты көтеретiндiгi анықталып жатса тiптен құба-құп.

	Рас, бiздiкi дәме ғана. Француздар мен орыстарға жету қайда деймiз iштей. Әйтсе де жыл қорытындысында әдебиеттiң әртүрлi жанрлары бойынша жасалатын баяндамалардың мазмұнды, қаламгерлердiң өз бағыттарын қорғауда табанды болатындығына сенгiң келедi. Әйтпесе, артында бiр түйiр сөз қалмайтын алқалы жиындар қайда өтпей жатыр дейсiз. Ең болмаса «төбелесiп» тарқасу керек қой.





ЛЕОНИД ПАТШАНЫҢ ТҮСI, БIЛIМНIҢ КҮШI ЖӘНЕ «БОЛАШАҚ» БАҒДАРЛАМАСЫ




	Өнеге ала бiлер жан болса өткеннiң айтары көп. Азамат рухы мен ел рухының астасуы, бiр жағадан бас шығаруы дегенде жадыма тарихтың терең қойнауынан Леонид патшаның түсi, үш жүз спартандықтың ерлiгi, сосын Жұмекен ақыннан мына бiр үзiндi орала бередi:



	Қалың жауды қысып берген қыссыз-ақ,

	Спартандар жiгiт едi үш жүз-ақ

	Өз iсiнiң ақындары болды олар,

	Қасапшылар, наубайшылар, молдалар.



	Иә, үш жүз жiгiт он мың жауға төтеп бердi. Тек төтеп берген жоқ, жеңдi де.

	Бәрi Леонид патшаның түсiнен басталған. Түс жорушылар әскербасының жорық алдындағы түнде көрген түсiн былай болжаған: «Леонид патша шайқас үстiнде қаза табатын болса, жеңiс бұлар жақта болмақ. Аман қалса – жеңiлiс».

	Леонидке жан сауғалап, жорыққа шықпай қалуға болар едi. Бiрақ азамат қолбасы өлiмге басын тiктi. Бұл шешiм үш жүздiң де шешiмi болды. Көсем рухынан қуаттанған тастүйiн шағын топ толқын-толқын боп төгiлген түмен де түмен қалың қолдың тас-талқанын шығарды. Жiгiттер туған жерге қалқанның үстiнде қайтты. Әрине, жеңiспен. (Спартандық ата-ана ұлы соғысқа аттанғанда «Қалқаныңмен не қалқаныңның үстiнде қайт» деп бата беретiн болған. Мұнысы «жүзiң жарқын боп жеңiспен орал немесе мазақ болмай қан майданда қаза тап» дегенi. Спартада шейiт жауынгерлердi қалқанның үстiне салып алып қайтатын болған – Ә.Б.).

	Бұл деректi неге әңгiме қылып отырмыз?

	Рас, қазiр қылышпен кескiлесер спартандықтардың заманы емес. Қаншалықты рухың өр, дәтiң берiк болса да заманауи озық әскери техниканың төпелеуiне шыдас беруiң қиын. Әйтсе де қолбасы парасатты, жауынгерлер бiлiктi болса бүгiн де үш жүз қолмен он мың жауды жеңуге болатыны анық. Леонид патшаның түсi, үш жүз спартандықтың ерлiгi басқаша кейiпте, басқа оралымдарда, тарихта әлi де сан мәрте қайталана беретiндiгi ақиқат.

	Спарта заманы бiлек пен рухтың заманы болса, бiздiң кезең бiлiм мен рухтың жеңiмпаз атанар тұсы. Сандаған ғасырлар эпостан эпос тудырып келген қазақ «Бiлектi бiрдi, бiлiмдi мыңды жығады» деп те әлдеқашан айтып қойған.

	ХХ ғасыр басындағы алаштың ойлы азаматтары елдi бiлiмдi қылуды армандады. Орыс отаршыларының қайсыбiр оқу орындарына қазақ жастарын қабылдауға шектеу қоюы да сол арманды iске асырмауға тырысқандықтан едi. Орысшасы мардымсыз қаншама талантты ауыл жасы жоғары бiлiмнен қағылғаны бұл күнде бiр Аллаға ғана аян (Кеңес кезiнде оқуға талапкерлер орыс тiлiнен шығарма не мазмұндама жазуға мiндеттi түрде тиiстi болатын). Мұндай саясат қазақ жастарын сол кездерi элиталық әскери бөлiмдерге көп алмаудан да аңғарылады. Бiздiң әскерге барғандардың денi құрылыс батальондарының қайла-күрегiн ұстағандар. Қайлакүрекке көп бiлiм қажет бола қоймаса керек.

	Лев Гумилев ағылшындар отарлап алған кездегi Үндiстан тарихынан мынандай мысал келтiредi. Ғалымның айтуынша, басқыншы ағылшындарға жергiлiктi жердегi кедергi, ең бiрiншi, үйге қызметкер, жалшы ұстаудан басталыпты. Ал, өз ағылшындарынан арзан жұмыс қолы күшiн тартайын десе (бәрiбiр ақ адам), бұл жергiлiктi халықтың түсiнiгiнде масқараның масқарасы болып шығады екен. Өйткенi, жергiлiктi халықтың ұғымында, мұндай жалшылық жұмыстарға қоғамның әлеуметтiк бөлiнiсiнiң ең төменгi тобында тұрған адамдар ғана тартылуға тиiс. Яғни, билiк жүргiзiп отырған ағылшын өз үйiн өзi тазалап, ауласын өзi сыпыра бастаса ол да сол қаратабан плебейлердiң қатарынан болып саналмақ. Демек билiк жүргiзуге де қақысы жоқ. (Үндiстанда халық брахминдер – дiндарлар, кшатрийлер – жауынгерлер iспеттi касталарға бөлiнедi. Сондай-ақ, бiздегi бомждар секiлдi шудралар деп аталатын да каста бар. Әрине, бiздегiден бөлектеу). Жергiлiктi халықтың алдында беделдерiн түсiрiп алмау үшiн ағылшындарға ендi сол қаратабандарды жалдаудан өзге жол қалмайды. Қожайынның шарасыздығын сезiнген олар ендi, өз кезегiнде, паң ағылшындардан қалаған көлемдегi жалақыны талап ету пұрсатына ие болады. Бiрақ бұлар дүниелерiн шашып-төкпейдi, өзара ұйымдасып, балаларын жергiлiктi мектепте, сосын Еуропа, Американың ең үздiк оқу орындарында оқытуға ұмтылады. Ал өзi кеше ғана сол ортадан шыққан жiгiттiң ата-ана, туыс-бауырын әдiлетсiздiк пен қиянаттың қыспағына қалдырып, қызық қуып кетуi, тiптi, мүмкiн емес. Кешегi қаратабандардың балалары ендi бiлiктi мамандарға айналып шыға келгенде, ағылшындар көресiнiң көкесiн сонда көре бастапты. Себебi екi жақтың кез-келген айтыс-тартыс, дау-дамай, сот процестерiнде ағылшын емес, кешегi «қаратабан» бiлiктi мамандар жеңiп отыратын сәт туған. Өйткенi олар жергiлiктi халықтың дiл дiлгiрiн де, дүниенiң бiтiмiн де жақсы бiледi. Ақыры, ұрыссыз-соғыссыз Үндiстанға тәуелсiздiк алып берген де қаратабандардан шыққан осы оқымыстылар болған көрiнедi. Оны көп емес (үмiт артар халқы көп), бiрақ бiлетiнi мол жастардың тарихшы айтқан бiр жеңiсi осындай.

	Бiзде де «Болашақ» бағдарламасымен бел емес, бес теңiз, мұхит асып жатқан жастар аз емес. Денi ауылдың мұң-мұқтажын бiле бермейтiн қала жастары. Бiразы бай-байшыкештiң, ендi бiр парасы тас дуалдардың шала қазақ еркетотай бозбала-бойжеткендерi. Ауылдың жасөспiрiмiндей емес, ана тiлiнен тiл сындырмаса да ағылшын, француз, немiс тiлдерiне жүйрiк-ақ. Ауылдың алты ауызын бiлмегенмен, «Роллинг Стоунз», «Пинк Флоид»-тармен таныс. Солардан ауылға қолғабыс-көмек болады дегенге сену тым қиын. Кейбiрi мемлекеттiң қаржысын текке рәсуа етiп керi қайтпай қалып жатқан да көрiнедi. Ал, ауылдың үш жүз жiгiтi осы бағдарламамен бiлiм алып келсе ше! Бәрi басқаша болатындығы шындық. Қазақстанның Үндiстандағыдай «қаратабан» оқымыстылары да солардың арасынан шығар едi-ау. Себебi туған жерге кiндiгiнен байлаулы азаматтың ғана әу бастан арманы асқақ болған. Әйткенмен азат Қазақстанның ауылының да айын оңынан тудыратын бiлiмдi жастарға мұқтаж болмайтын күн алыс емес болар. Солай екендiгiне сенгiң келедi. Леонид патшаның түсiн, үш жүз спартандықтың ерлiгiн еске алып, әңгiмеге өзек қылғанымыз да сондықтан.

	Бiз де қайталаймыз: «Бiлектi бiрдi, бiлiмдi мыңды жығады». Бүгiнгi ауылға сондай мыңды, миллионды жығатын жастар керек.

	2003-2004 жылдар.





АҚЫНДАРДЫҢ СЕЗІМІ АЛДАМАЙДЫ




	Өлең туралы ешкім өлеңнен артық айта алмайды. Әйтсе де, оқырманмен жақсы жыр кітабының қауышуы – той, осы тойда әркім өз құттықтауын, пікірін айтуға құқылы. Біз де оқырман ретінде осы құқығымызды пайдалансақ деген ниеттеміз. Той иесі – жас ақын Қазыбек Исаұлы, себепшісі – оның жеке жыр кітабы «Керімсал». Кітап болғанда, жай ғана жыр жинағы емес, айтары мол, мынна кетеуі кетіп тұрған заманда көтерер саламағы бар толыққанды кітап.



	Жүректе қалмай қаяу мұң,

	Тұндырып тұнжыр көзге арай.

	Аялағандай аяулың

	Керімсал ескен кездер-ай.



	Жыр кітабының увертюрасы осы. Әлдебір мұң, әлдебір арман, әлдебір сағыныш. Қазыбек поэзиясының ішкі иірімі өз мінезін шынында да осы осы көңіл жадыратар Керімсалдан алған сынды. Оны ақынның өзі де айтады:



	Елітіп сезім жетегі,

	Қалқанын ойлап жайын көп...

	Кездерде мұндай кетеді,

	Бозбала біткен шайыр боп.



	Осы жолдар соңғы уақыттары жоғалып кеткендей болған поэзияның ең басты қасиеттерінің бірі іспетті нәзіктік қазақ өлеңіне Қазыбек шығармашылығымен қайта оралғандай әсер қалдырады. Тіпті Қазыбекте қаһарлы қыстың өзі де нәзік бояумен өрілген



	Жастыққа бар ма не дерің,

	Естілді қыздың күлкісі.

	Аяздың аздап беделі,

	Күлкіден осы тұр түсіп.

	Өйткені:

	Күлкісі қыздың құдай-ау...

	Қайдағыны кеп қозғаған.

	Жарық қып түнді ол жүр ояу,

	Болмаса екен боз боран...

	Алыстан күткен ізгі үміт,

	Ауылдың аппақ реңі,

	Қысты да жатыр қыздырып,

	Тірліктің титтей жүрегі...



	Қазыбек мамандығы суретші болса, ал жүрек шақыруы бойынша ақын. Сондықтан болар, "Тағдырынан жылылық сезбеген соң, бар қызуды бояуына жинаған" Винсент Ван Гог, "Бүкіл Париж түгілі күллі әлемді жалғыз алмамен дүр сілкінткен" Поль Сезанн тағдыры оны да ойландырады. Тіпті, Ван Гогтың "Доктор Гаше" портреті Нью-Иоркте 82,5 миллион долларға сатылғаны туралы газет хабары да назардан тыс қалмаған:



	Жер қойнынан шыға келсең сен енді,

	Жинап алып миллиондарды көлемді,

	Отқа жағып отырар ең қызықтап,

	Жылытып бір мұздап қалған денеңді...



	Осы бір қатқыл шумақтың өзінде де Қазыбек әлемді ақ пен қараның бояуына бөліп тастамайды. Өйткені сағыныштың сары бояуы шығармашылық қызығының көгілдір түсі, алдамшы дүниенің қызыл түлкідей түсі, арман мен мұраттың бойына қайсарлық тән қоңыр реңі – бәрі-бәрі ақын палитрасынан табылатын бояулар. Тіпті, ащы сарказмнің сұр түсі де аракідік бой көрсетіп қалады.



	Ұшырып қиял бөлмеден мені,

	Оңаша күйде ой кештім...

	Әлемдік талай көрмелердегі,

	Әлемге еніп сөйлестім,



	– деп басталатын "Жыр жұмбақ немесе әлемдік әлеміне саяхат" өлеңі әлемдік көрмелердің ең үздік туындыларын бойына жинай білген ең үздік өлең-көрме іспетті. "Түсімен және иісімен тартқан бояулар сыры" керемет.



	Әйелдің сырын ғасырлар бұрын,

	Әйгілеп бердің, ай өңдім...

	Моно Лизаның жасырған сыры

	Монологы барлық әйелдің...



	Бұл Леонардо да Винчидің "Джакондасы" туралы. Ал мынау шумақ Рафаэль Санти шығармашылығының бояу тасасына жасырынған жан сыры:



	Рафаэль, сені аңсатушы жан,

	Қиялдың шыңы мен білсем,

	Құлай сүйгенің – нан сатушыдан

	Құдай ананы көрдің сен...



	Осы шумақты оқыған соң бір сәт болса да, суретші болуды армандамас оқырман табылар ма? Шын шығармашылықтың ең басты артықшылығы қарапайым шындықты өзің қиял елегінен өткізіп , жаңа қырынан таныта білуінде, Қазыбекте осы ұтымдылық бар. Ал, өз алдына бір ғалам суретші шығармашылығына ақын шығармашылығының биігінен ой тастау, қазақ поэзиясында, жекелеген ұшқыны болмаса, әлі кең қанат жая қоймаған құбылыс. Осындайда есіңе Жұмекен Нәжімеденовтың "Күй кітабы" түседі. Сурет өнері мен поэзия аралығында да елшілік жүргізіліп жатса құба-құп болар еді. Бұл қуаныш үстінде Қазыбекке айтар құлаққағысымыз.

	Егер кітапты тірі организм десек, оның жүрегі болуы шарт.

	– "Керімсалдың" жүрегі – "Мұңлық-Зарлық" мұқамы "Хамсаяты" . Есенғали Раушановтың "Ғайша Бибісінен" кейін де (әттең, бұл поэма атаусыз қалды) өткен күн жәдігеріне жаңаша ой жүгірту талпынысы жалғасын тауып жатқандығы қуантады.

	Қысқасы, эпос ортамызға қайта оралып жатыр. Ол кешегі күн уақытша қалғып кеткендей. Сан ғасырлар бойына жинаған тәлімін, тағылымын, балаға тән тазалығы мен қарияға тән даналығын ендігі бүгінгі ұрпаққа бермек, табыстамақ. Эпос -атом электронға, нейтронға бөлшектенуде. Бүкіл жан-жүйкесін ұстап тұрған биоэлементтер де назардан тыс қалып жатқаны жоқ. Оны бөлшектеуші XX ғасырдың ақын ғалымы. Осындай талап биігінен қарасақ, «Мұңлық-Зарлық» хиссасының Қазыбек жасаған интерпретациясы өткеннен қалған мұраны зерделеу, салмақтауда жасалған сәтті қадам. Кешегі күннің әдебиет оқулығында батырлық жырлары не лиро эпостық жырлар ғана сөз болушы еді. Ал, "Мұңлық - Зарлық" мұқамы қазақта отбасылық эпостың да болғандығын аңғартқандай. Әке мен шеше және ұл арасында қарым-қатынас әлеуметтік, экономикалық, мемлекеттік, саяси, тіпті экологиялық мәселеге барып тіреліп жатады екен. Адам жан-дүниесі оның терең қабаты ішкі монологта ашылады. Қазыбек те осы монологты пайдалану арқылы ханға да, қараға да ортақ жалпы адами арман мен үміт, қуаныш пен қайғы сезімдерін психологиялық тұрғыда дамыта білген. "Мұңлық-Зарлық" мұқамы бүгінгі қоғамымыздың шағын көрінісі десек қателеспейтін шығармыз.

	Махаббат лирикасында:



	Сынаған жандай свйлап бір күндер аздаған,

	Жыраққа кеттің құлазып қалды мәз ғалам...

	Эпостағы атпен сүйгенін іздер ерлікті,

	Экспресс заманда маған жазбаған,



	– деп күйзелетін ақын бүкіл ғаламды толғандыратын проблемаларды тағы да сол эпостан тауып жатса, бұл қанға сіңген қазақы дүниетанымының біз әлі мазмұнына үңілмеген беттері деп жоруымыз керек сияқты.



	Азған мынау заманда

	Адамның құны алпыс динар болыпты.

	Әулиеден бүгін әулиекі көп пе қоғамда,

	Түсімде ғана түсі игі Қызыр жолықты...



	Бұл Зарлық жырынан.

	Ал мынау Мұңлық мұңы –

	Жаулық салған жандар да,

	Жаулық жасар деп ойлап па ек қарадай...

	Халқын баққан хандар да

	Аңғал екен баладай,

	Ашық екен даладай...

	немесе,

	Табанымнан өткен сыз,

	Жүрегіме батқан сыздан жылы еді.



	Ал Шаншар хан шері: "Шел қаптаса ханның көзін, Шер қаптайды қара халық жүрегін" деген байламға тіреледі. Мұның соңы:



	Бір қателік біраз шерді қозғасын,

	Көре алдым ба көнбіс елдің көз жасын?...

	Алмас қылыш алқынады қолында,

	Ақылменен ұстамасаң –

	Алынады өз басың... – деген тұжырым.



	Ойлайтұғын ертеңі емес, етегін

	Опасызды толғандырмас тоғыз ай мен толғағы...

	Дарияға тастағанда

	Мұңлық - Зарлық екеуін,

	Мыстанның да қалтыраған қолдары...



	Бұл да қиссаның біз зер салмаған, тек ақын қиялы байқаған тұсы. Қысқасы, эпос ортамызға қайта оралды. Мұның бүгінгі көлемі шағындалғанмен, көтеретін психологиялық жүгі ауыр. Жердің тартылыс күшін жеңіп, көк аспанға кезенген ой-омыртқа тек адамға тән болса, эпосты жаңаша саралау ақынға ғана емес, халқымызға, суретшіге, композиторға, режиссерге тән құбылысқа айналуы керек сынды.



	Ардагерің зарлап ішсе бір шәйін,

	Саудагерің парлап мінді көлігіңнің

	жаңасын, Жезөкшелер құнын білсе күн сайын,

	Ақын өлді ала алмай, бір бағасын...



	Осы шумақты оқығанда еске Александр Блок пен Николай Гумилев арасында болған оқиға түседі. Әлдебір әдеби жиында екі ұлы ақын бір мәселе төңірегінде ортақ тоқтамға келе алмай қалған болса керек. Осыны естіген дауқұмар бейсәубеттер жауынгерлік тәжірибесі бар Гумилевқа: "Николай Степанович, Блокты жекпе-жекке шақырып, сазайын тартқызуыңыз керек еді", деп азғырыпты. Сонда тәкәппар Гумилев: "Ол мені тылсым күшпен қарусыздандырып тастайды. Қарсы алдымда тірі Лермонтов тұрғандай әсерде қаламын. Лермонтовты дуэлге шақырмақ түгілі, дауыс көтерудің өзі мүмкін емес қой" деген екен.

	Біз бұл арада Қазыбекті әлдебір ұлы ақынға теңеп бағасын асырғымыз келіп отырған жоқ. Тек оның өзінің сөзімен "Ақындардың сезімі алдамайды, Ақмаңдай күн алдыңан ашылсын" демекпіз.

	«Жас Алаш» №23, 10 сәуір 1996 жыл





АУДАРМАЛАР





А.СТРУГАЦКИЙ


	АКУТАГАВАНЫҢ ҮШ ЖАҢАЛЫҒЫ




	Әдебиет тарихында тағдыр жазуымен өзiне берiлген аз ғана ғұмыр iшiнде соңына талай ұрпақ жата жастанып оқыр мол мұра қалдырған жазушылар аз емес. Солардың бiрi – жапон жазушысы Акутагава Рюноскэ (1892-1927). Әдебиет бiлгiрлерi оны новелла жазудың теңдессiз шеберлерiнiң бiрi санайды.

	Әдебиетте өзiндiк дүниетанымы, көркемдiк әдiс-тәсiлдерi, эстетикалық тұғырнамасы, төл тақырыбы болмаған жазушылар iз қалдыра алмақ емес. Ал Акутагавада осылардың бәрi де бар болып шықты.

	Қазiр Акутагава ашқан тәсiлдер әлем әдебиетiнде кең қолданыс тапқан. Бұл тәсiлдер әдебиет қана емес, кинематографияның да үлесiне айналғалы бiраз болып қалды. Жапон киносы патриархтарының бiрi Акиро Куросаваның «Қанға былғанған тақ» атты фильмi соның бiр айғағы. Бiр қарағанда, фильм орта ғасырлардағы жапон өмiрiнен сыр шертетiн секiлдi. Фильмнiң негiзiнде кiмнiң, қай халықтың туындысы жатқандығын бiлмейтiндердiң бұған сенетiндерi де анық. Ал әлем әдебиетiнен хабары бар жан фильм өзегiнде Шекспирдiң атақты «Макбетi» және осы пьесаға мұрындық болған байырғы шотланд ертегiсi жатқандығын бiрден аңғарған болар едi. Жапон өмiрi туралы сыр шертетiн шотланд ертегiсi. Ал мұндай метаморфозалар Акутагава шығармашылығында жетiп артылады. Рас, Акутагава шығармашылығының бастауында сан ғасырлық тарихы бар жапон жазба әдебиетi жатқандығы жасырын емес. Ал бұл әдебиеттiң орны ерекше. Аңғарып қарасаңыз аузымыздың суы құрып тамсана беретiн Кафканың атақты «Құбылуының» («Превращение») өзi де көне жапон ертегiлерi мен әфсаналарының жадағай көшiрмесiндей болып көрiнiп қалатыны бар. Осындай құнарлы топырақта пайда болған әдебиеттiң осал болмасы да белгiлi. Оған бүгiнгi жапон әдебиетi куә. Төменде сол әдебиеттiң белдi өкiлдерiнiң бiрi – Акутагава Рюноскэ шығармашылығына байланысты жазылған орыс сыншысы А.Стругацкийдiң «Акутагава Рюноскэнiң үш жаңалығы» атты мақаласын бiршама ықшамдап жариялап отырмыз.





I




	«Бүгiндi байырғының көзiмен зер

	салып тануға болады».

	Уэди Акинари.



	«Кондзяку моногатариде» («Бағзы кездер хикаялары»), он бiрiншi ғасырдың аяғында хатқа түсiрiлген әдеби ескерткiште баю мақсатында ауылын тастап астанаға келiп, Расемон қақпасының қарауыл – мұнарасында шарасыздықтан қайыршы кемпiрдi тонайтын ұры жайлы қысқа ғана әңгiме бар. Акутагаваның арқасында (жапон кинематографиясының да үлесi бар) бүгiнгi күнi осы Расемон атауы жер шарындағы әрбiр мәдениеттi адамға белгiлi. Ал бәрi де жиырма төрт жасар студенттiң әдебиеттегi өз тақырыбы жайлы ұзақ ойлануларынан кейiн басталған едi. Асылы, ол ойлана келе мынадай ұйғарымға келген болса керек: «Менiң тақырыбым адам рухының, адам психологиясының шексiз әлемi болуға тиiс. Әдебиет өнер болуға тиiстi. Олай болса, мен де әдебиеттi қарабайырлық, ақиқат өмiрдi жалаңаштап көрсету деп түсiнетiндерге қарсымын. Олардың даңғыраларын қағып ұлы мәртебелi өнердiң мазасын алуына жол бермеуiм керек. Бұл күресте шеберлiк қана көмектесе алмақ. Ондай болса, менiң ұстанар әдiс-тәсiлдерiм қандай болмақ?»

	Мiне, осы арада Акутагава бiрiншi жаңалығын ашады. Циобути «Романның табиғаты» еңбегiнде «Бастысы сезiмдi суреттеп беру. Содан кейiн ғана мiнез-құлық пен дәстүр. Сезiм – шығарманың миы» деп жазғанда, ақиқаттың ауылынан алшақ кете қоймағандығы анық. Иә, әдебиет обьектiсi адам психологиясы болуға тиiс. Бiрақ Акутагаваға бұл аздық еткен. Ол әдебиет сезiмдi суреттеумен ғана емес, психологияны зерттеумен, саралап-талдаумен шұғылдануға тиiс деп шештi. Ал саралау үшiн құрал-сайман керек едi. Психика әлемiн әдеби тұрғыдан талдаудың құрал-сайманы қандай болуы мүмкiн? Әрине, оқиға. Тек қана оқиға. Оқиға ғана адам жан-дүниесiн сапырылыстыра алады. Қалыпты жағдайда ұйқылы-ояу жүрген адам психикасын қозғалысқа түсiредi. Қажет болса арандатады, көрiнбей жатқан мүмкiндiктерiн, қасиеттерiн ашады. Iшкi жан-дүниенiң мазмұнына айналады. Бүкiләлемдiк апат та, жеке бастағы бақытсыздық та, шинель сатып алу секiлдi өмiрдiң ұсақ-түйегi де – оқиға. Оқиғаны таңдау – автордың құқы. Таңдау автордың өз алдына қойып отырған мақсатына байланысты жасалады. Шығарма кейiпкерiнiң жеке басы, әрқилы факторлар да таңдау барысында аз роль атқармақ емес. Осының бәрi жиылып келiп әдеби шеберлiктi құрайды. Акутагава Рюноскэ шамамен осылай ойлаған болар. Қалай десек те, осы сияқты ойлардың жазушының жан-дүниесiне маза бермегендiгi анық.

	Ол бүкiл болмысымен жауыздықты жек көретiн, қылмыстық жолға түскеннен гөрi аштан өлгендi дұрыс санайтын адам жайлы әңгiме жазады. Бiрақ сол жанның өзi қайыршы кемпiр жасаған қатыгездiктi көргенде, шыдай алмай оған қарсы қылмыстық iске барады. Жауыздыққа жаны қас кейiпкердiң қайыршы кемпiрдi тонауы қисынды-ақ. Табиғи һәм шынайы. Расемон қақпасында қайыршы кемпiрдi тонаған ұры жайлы байырғы күлдiргi әңгiме осылайша қарапайым кейiпкердiң психикасынан жарқын, психологиялық этюд жасайтын асыл өзекке айналады.

	Акутагаваның адам психикасының күрт бұрылыстары мен парадокстарын суреттейтiн новеллаларының тамыры орта ғасырлық жауынгерлiк-феодалдық эпостардың қайбiр эпизодтары және халық арасында кеңiнен тараған көнекөз күлдiргi әңгiмелерде жатты. Жазушы қанша уақыт өтсе де адам психологиясы өзгерген жоқ деп санады. Өмiр сүру тәсiлдерi мен мiнез-құлықтың, оқиға уақыты мен сыртқы жағдайдың өз талдау-сараптауларына ешқандай әсерi жоқ екендiгiн баса көрсетуге тырысты. Ең бастысы, оқиға адам жан-дүниесiнiң терең қатпарларын аша алса болғаны. Амал қанша, әрiптестерi Акутагаваның әдеби әдiсiнiң байыбына бара алған жоқ. Олар оны бүгiнгi нақты өмiрдiң шындығынан қашады, көнеге құмар деп айыптай бастады. Алғашында жазушы үнсiз қалғанды дұрыс көрген. Ақыры Акутагава да ағынан жарылды.

	«Мен , – деп жазды ол ,– тақырыпты аламын да оны әңгiмеге айналдыруға тырысымын . Тақырып барынша көркем, барынша шынайы ашылуы үшiн маған қандай да бiр ортақ қалыпқа сия бермейтiн оқиға қажет . Ал мұндай тосын оқиғаны мен бүгiнгi Жапонияда өтiп жатқандай етiп суреттей алмаймын . Олай жасауға әрекеттенген күнi - ақ сәтсiздiкке ұшырар едiм . Оқиғалар табиғилығынан айырылған болар едi. Мұндай тығырықтан құтылудың бiрден-бiр жолы – оқиғаларды өткенге апару, оны бағзы заманда өткендей етiп суреттеу. Материалдары ескi хроникалардан алынған менiң әңгiмелерiмде iс-қимылдың көбiне көне заманда өтетiндiгi осындай қажеттiлiктен. Қысқасы, көне дүние туралы жазсам да, менде оған деген анау айтқандай құмарлық жоқ».

	Акутагаваның ескi хроникалардың материалдарын пайдалануына Анатоль Франстың квазитарихи әңгiмелерiнiң ықпалы болғандығы анық. Бiрақ мұндай iзденiстер оның өз отаны Жапонияға да таңсық емес-тi. ХҮIII ғасырдың екiншi жартысында өмiр сүрген атақты жазушы Уэди Акинари өзiнiң «Тұманда қылаңытқан Ай» новеллалар циклының кiрiспе сөзiнде: «Олардың шығармаларын (Қытай және жапон әдебиетi байырғы классиктерiнiң туындыларын) оқып отырып, бұл дүниелердiң ғажайып образдарға толы екендiгiн байқайсың. Оқиғалары жеңiл, бiр-бiрiмен байланыспай жатқандай сезiлсе де, шынайы көрiнедi. Артық сөзi жоқ. Нақты тiркестер оқырман қиялын жетелеп, елiктiрiп, қызықтырып отырады. Бүгiнге бағзы заманның көзiмен зер салып танығандай боласың» деп жазған-ды. Осылайша ертеде жазылған «адам сенгiсiз таңғажайып оқиғалар» Акутагава шығармаларында адам психологиясының механизмiн зерттеуде таптырмайтын сенiмдi құралға айналды.





II




	«Адам өмiрi Бодлер жазған өлеңнiң бiр

	жолына да татымайды»

	Акутагава Рюнескэ.



	Акутагава өмiр сүрген уақыт оқиғаларға аса бай болды. Бұл Солтүстiк-Батыстағы алып елде «коммунистер император мен жетi генералды атып өлтiрсе», Жапонияның өзiнде «күрiшшiлер көтерiлiстерi» лапылдап тұрған дәуiр едi. Жапонияның қай-қай қаласында да өртенген дүкендер мен қоймалардың, алыпсатарлардың алып үйлерiнiң күлге айналған үйiндiлерiн ұшыратуға болатын. Токиода темiржолшылар, баспаханашылар, әскери қару-жарақ қоймаларының жұмысшылары, мұғалiмдер, пошта қызметкерлерi бас көтерiп жатты. Кореяда император армиясы халық көтерiлiсiн аяусыз басып-жаншыса, Приморье мен Шығыс Сiбiрде жапон және америка солдаттары ақ гвардияшылардың көмегiмен жергiлiктi кеңес халқын қырып-жоюда болатын.

	Акутагава бұлардың бәрiнен алыс едi. Соғыс, революция, табиғи апаттар оған өтпелi, суретшiнiң назар аударғанын қажет етпейтiн жәйттердей көрiндi. Бұлардың қай-қайсысы да арысы адам жанының жасырын механизмдерiн қозғалысқа түсiре алатын оқиғалар ғана бола алуы мүмкiн. Ал, жалғыз, қайталанбас, бағалануға лайық өмiр шындығы – өнер ғана. Ол осы тұстарда «Адам өмiрi Бодлер жазған өлеңнiң бiр жолына да татымайды» деп жазды. Нақтылай айтсақ, Акутагава бұл жерде өнерге қызмет етуге арналмаған өмiрдi айтып отыр. 1918 жылдың шiлдесiнде «Осока майнити» газетiнде Акутагаваның ең ғажайып новеллаларының бiрi «Тозақ азабы» жарияланды. Есихиде есiмдi сарай суретшiсi мынау жарық әлемде өзiнiң жас қызы мен өз өмiрiн арнаған өнердi ғана жақсы көретiн. Сұлулық пен кеспiрсiздiктiң құпиясын танып бiлген, қандай да бiр қуаныш пен қайғы болмасын, оны сан түрлi бояудың көмегiмен бейнелеп бере алатын осы бiр хас шебер ызақор, беймаза едi. Тағы бiр кемшiлiгi, салатын дүниесiн ең болмаса түсiнде бiр рет көрмесе кенепке түсiре алмайтын. Бiрде әмiршiсi осы Есихидеге сарай қабырғасына тозақ азабының көрiнiстерiн бейнелейтiн суреттер салуды тапсырады. Алғашқыда Есихиденiң қолы жап-жақсы-ақ жүрген. Тозақ отын қалада болған үлкен өрт кезiнде көрген-дi. Ал азаптан шыңғырып жатқан күнәһарлардың бейнесiн ол өз шәкiрттерiн қинау арқылы бiлiп-тауып отырды. Сондай-ақ, қытай киiмiн киген бұқа немесе ат басты тозақ қызметкерлерi де түсiне сан рет кiрген. Бiрақ суретшiнiң жобасы бойынша картинаның ортасында отқа оранған атарба мен оның iшiнде тiл жеткiзгiсiз азаптан түсi бұзылып кеткен жас әйел бейнеленуi керек-тi. Басқа-басқа, дәл мұндайды суретшiнiң әлi көрмегендiгi анық. Сондықтан ол қожайынына өтiнiш жасауға бел байлайды...

	Әмiршi қайдағы бiр суретке бола күнәсiз әйелдi өлiмге қиюға даяр бiрбеткей суретшiге сабақ болуы үшiн, Есихиденiң көзiнше iшiне суретшiнiң жалғыз сүйiктi қызы отырғызылған арбаны өртеуге бұйрық бередi. Бәрi бұйрық бойынша iстеледi. Адам тозақтың отты жалынына оранады, ал оны өлiмге байлап берген суретшi мәз-мәйрам. Өзiнiң осы туындысын аяқтаған соң Есихиде асылып өледi.

	«Адам өмiрi Бодлер жазған өлеңнiң бiр жолына да татымайды». Хас туындының қасында адам өмiрi дегенiмiз не тәйiрi? Тек өнер ғана суретшiге шынайы ләззат сыйлайды. Өнердiң жолына шалынған кез-келген құрбандықты ақтауға болады. Өмiрдiң мақсаты өнер ғана бола алады. Түптеп келгенде, адамзат әулетiнiң мына жарық жалғанда тiршiлiкке келуiнiң басты мақсаты да сол өнерге қызмет ету емес пе! Ал қалғаны – мiнездер шарпысы, әлеуметтiк катаклизмдер, шаруаның азапты тұрмысы, саясатшының қулық-сұмдығы, технология, ғылым – үздiк өнер туындысын дүниеге келтiруге қаншалықты кедергi келтiргенi немесе қарайласқанымен ғана ерекшелене, бағалана алады.

	Бұл Акутагава Рюноскэнiң екiншi жаңалығы едi.





III




	«Мен ақынмын. Жазушымын.

	Сонымен бiрге қоғамның да мүшесiмiн».

	Акутагава Рюноскэ.



	Ол көп жазды. Әрқилы жазды. Үлкен табысқа ие болды. Әңгiмелер жинағы бiрiнен кейiн бiрi шығып жатты. 1925 жылдың сәуiрiнде «Бүгiнгi шығармалардың жинағы» атты көптомдық серия Акутагаваның таңдамалысымен ашылды.

	Рас, оны сынап, оған ақыл айтып, жала жауып жататын. Дарынды шығармашылық иелерiнiң жағдайы қай кезде де осылай болған, осылай бола да бередi. Бiрақ мұның бәрi оны азаптаған, жанын жегiдей жеген ойлардың қасында ештеңе емес едi. Өйткенi, көркемдiк принциптi тауып, формулаға салып беру оны практикада қолданудың қаншалықты тиiмдi екендiгiн дәлелдеп берудiң қасында түк емес екен. Соңғысы ауыр болып шықты. Рас, Акутагаваның мол әдеби тәжiрибесi бұл қайшылықты байқамай-ақ өтiп кетуге мүмкiндiк берер едi. Бiрақ жеке адамның, Акутагаваның дүниетанымы тұрғысынан келгенде «өнер өмiрге үстемдiк етедi, өмiр өнер үшiн» принципi жазушының жан-дүниесiнде жүздеген «неге», «нелiктен» деген секiлдi азапты сауалдарды оятып, тынымсыз мазалап жатты. Рас, өнер кәдуiлгi өмiрдi көркем образдар арқылы бейнелеу процесi, бiрақ ол айнадағы жалаң бейне ғана болып қалмауға тиiс. «Нақтылық» түсiнiгi суретшiнiң алдына қойған мақсатына орай, оның өзiнiң iшкi жан-дүниесiн де қамтитын, көрсете алатын болуы шарт. Ал «бейне» түсiнiгi жаңағы өнер түрiнiң спецификасына тәуелдi. Барлық уақыттар мен барлық халықтардың мәдениетi тәжiрибесiнен шыққан қорытынды осы едi. Акутагаваның тәжiрибесi де осыған келiп саятын. Бiрақ бұл да жазушы жан-дүниесiнiң сұраныс-iзденiсiн қанағаттандыруға жарамады.

	Акутагава үлкен суреткер болатын. Оның iшкi түйсiк деңгейiнде болса да, диалектик болмауға қақысы жоқ-ты. «Басқасын былай қойып, әдеби шығармашылықтағы «Өнер бәрiнен жоғары» принципi,– деп мәлiмдедi ол ақыр соңында, – адам санасын тек марғау ғана есiнетедi». Осыған жалғастыра «Өнер бәрiнен жоғары» принципiн қашанда өнер төңiрегiнде жүрген дарынсыз «әтектер» дәрiптеп отырған» деп жазды. Пәлсафа тасы Акутагава соншалық қажыр-қайрат жұмсап iздеген жерде болмай шықты. Өнер оның тұтынушысы бар уақытта ғана толыққанды өнер бола алатындығы мәлiм болды. Өнер мен оның тұтынушысы арасында екi жақты берiк қарым-қатынас болуы шарт екен. Ол байланыс «жазушы жазады, оқырман оқиды» деген жадағай түсiнiктiң тар аясында ғана қалмауға тиiс. Осы жерде өнердi тұтыну оның төңiрегiнде жүрген шала сауаттылар мен бiлiмдi, қалай көңiл көтеремiн десе де еркi бар аз ғана ақсүйек шоғырдың үлесiндегi игiлiк деп келетiн даңғазалау, тоғышар түсiнiктi алып тастап, өнердiң тұтынушысы халық деген ұғымды қалыптастырсақ, көптеген «неге» мен «нелiктендер» өзiнен өзi жоғалмақ. Түнек орнында салиқалы жүйе пайда болмақ: халық өз құрсағынан өнердi жаратпақ, ал өнер өз кезегiнде, халықтың құрсағын ұрықтандырмақ.

	Акутагава шамамен осылай пайымдады. Осылайша өзiнiң үшiншi жаңалығын ашты. Бiрақ кеш едi.

	Жазушының тынымсыз творчестволық iзденiстегi азапты өмiрi оның жүйкесiн жеп бiтiрген-дi. Ямагутилiк дүкеншi мен аурушаң әйелдiң перзентi, жазушы Акутагава Рюноскэ 1927 жылдың 4 шiлдесiнде, 36 жасында, вероналдың шамадан тыс мол мөлшерiн қабылдап, өзiн өзi улап өлтiрдi.

	Кiм бiледi, жазушы өмiрiнiң ерте қиылуына ол ашқан жаңалықтардың рет саны ауысып кетуi себепшi болды ма екен?





Ясунари КАВАБАТА


	ЖАПОН СҰЛУЛЫҒЫНАН НҰРЛАНҒАН ЖЫРЛАР




	Көктемде – гүл,

	Жазда – құс.

	Күзде – Ай.

	Қыс күндерiнде

	Кiршiксiз аппақ қар.



	Дзэн тақуасы Догэн (1200-1253) өзi жазған осы өлеңдi «Бастапқы бейне» деп атапты.



	Қыстың күнгi Ай,

	Сен бұлттар арасынан

	Менi жымиып шығарып салып тұрсың.

	Қарлы аяздан жаураған жоқсың ба?

	Беймаза жел мазаңды алмаған болар?



	Бұл данышпан Меэнiң (1173-1232) өлеңi.

	Маған естелiкке қолтаңба берудi сұрағанда әрдайым осы өлендердi жазамын. Меэ өлеңiнiң алдында өлеңнiң жазылу тарихын түсiндiретiн алғысөз iспеттi мәтiн де бар.

	«1224 жылдың 12 желтоқсаны. Түн. Аспан бұлтты. Ай көрiнбейдi. Мен сарайға кiрдiм де малдас құрып отырып, жанарым жұмулы күйiмде терең ойға берiлдiм. Түн ортасы болғанда ұйқыдан сергу үшiн жоғарғы павильоннан төменгi павильонға түскемiн. Бұлт арасынан шыққан Ай сәулелерi қар бетiнде жамырай шағылысып жатыр екен. Мұндай серiгi бар маған қасқыр ұлыған түн қойнында ашық далада жалғыз қалу да қорқынышты емес едi. Бiраз бақылағасын орнымнан тұрып кеттiм. Ай да көрiнбей кеткен секiлдi болды. Түн ортасы ауғанын бiлдiретiн қоңырау соғылғанда жоғарғы павильонға тағы да көтерiлгем. Бұлт арасынан шыққан Ай бұл жолы да жарқырап тұр екен. Мен залға қарай аяңдадым. Ал, Ай болса бұлттармен бiрге ерiп барып, көршi таудың шыңдары арасына жасырынғысы келетiн әлпет танытты. Шамасы, екеумiздiң түнгi серуенiмiздi жан түкпiрiнде құпия сақтағысы келген секiлдi».

	Сосын жоғарыдағы өлең жазылады. Мәтiннiң жалғасы мынандай:

	«Айдың тау шыңына қалай иек артқанын көргесiн, мен залға кiрдiм.



	Мен баратын сол шыңға,

	Кешiкпей, Ай,

	Сен де кел.

	Осы және келер барлық кештерде

	Өтiнем, Ай, менiменен бiрге бол».



	Меэ түннiң қалған бөлiгiн залда өткiздi ме, әлде таң алдында қайта оралды ма, белгiсiз. Жазба ол жайлы жақ ашпайды.

	«Көзiмдi ашқанда таңалакеуiмдегi Айды көрдiм. Бiрқауым мезгiл күңгiрт бөлмеде отырған мен осы бiр жайлап төңiрегiме жүгiре бастаған жарықтың менiң нұрланған жан-дүниемнен шығып жатқанын, әлде Айдiкi екенiн аңғара алмай дал болғам.



	Төгiп жатыр

	Жаным жарық сәулесiн

	Ал, Ай болса,

	мұны өзiнiң

	Бейнесi деп санайды».



	Егер Сайге сакура ағашының ақыны болса, Меэ – Айдың жыршысы.



	Ох, қандай нұрлы,

	Ох, қандай нұрлы, нұрлы.

	Ох, қандай нұрлы

	Ох, қанда нұрлы, нұрлы, нұрлы,

	Жарық Ай!



	Өлең тебiренген, толқыған дауыстың дiрiлiн еске түсiредi. Түн ортасынан таң әлетiне дейiн Меэ жазған «Қысқы Ай туралы» үш өлең осындай. Өлең астарында Сайгенiң «Өлең жазып отырғанда оны жазып отырғаның туралы ойланба» деп келетiн өсиетi жатқаны да айқын. Отыз бiр буынды сөйлемнiң (жапонның ұйқассыз жазылатын танка деп аталатын өлең түрiнiң өлшемi – ауд.) көмегiмен Аймен таныс адамындай, тiптi жақын сырласындай әңгiмелескен ақын шеберлiгiне таң қалмасқа шара жоқ.

	«Айға көз қадап қарап отырып мен Айға айналамын. Ай маған айналмақ. Мен табиғатқа сiңiсiп кетемiн».

	Боттичелли мұрасын зерттеушi, арғы мен бергiнiң, Шығыс пен Батыс өнерiнiң есiмi әлемге белгiлi бiлгiрi, профессор Ясиро Юкио бiрде жапон өнерiнiң ерекшелiгiн өлең iспеттi бiр ғана жолмен былай түсiндiруге болады дегенi бар: «Достарың жайлы аппақ қарға, нұрлы Айға, әдемi гүлдерге қарап отырғандағыдан артық ешқашан терең ойлана алмайсың». Расында да, Айдың немесе қардың сұлулығына сүйсiнiс, жылдың төрт мезгiлiнiң тамаша көрiнiстерiне таңданыс сәтiнде, осы бiр әдемiлiктi алыста жүрген достарыңмен бөлiскiң келiп, жаныңның маза таппай шарқ ұратыны бар емес пе! Сұлулықты сезiну адам жанында әлдебiр сағынышты оятпақ, өмiр мәнiне үңiлдiрмек. Сана түкпiрiнде үлкен ұғымдар мен түсiнiктердiң тамыр жаюына ықпал жасамақ, қарапайым ғана «дос» сөзiн қасиеттi «адам» деңгейiне көтермек.

	Бiрiн-бiрi ауыстырып отыратын жылдың төрт мезгiлiнiң сұлулығын сипаттайтын «қар, Ай, гүл» сөздерi жапон дәстүрiнде жалпы сұлулық жайлы түсiнiктiң де баламалары болып табылады. Тау, өзен, шөп, ағаш, табиғат құбылыстары, сонымен бiрге адам сезiмi де осы сөздердiң аясында суреттеледi. Догэн өлеңiндегi жылдың төрт мезгiлiн бiзге баяғыдан таныс, көнерген, ескiрген бейнелер деп шешсеңiз, ойланыңыз! Тiптi өлең емес деп айтуға да қақыңыз бар! Дегенмен, осы өлең қария Реканның (1758-1831) өлер алдындағы өлеңiне қандай ұқсас:



	Мен кеткесiн

	Не қалады артымда?

	Көктемгi гүл,

	Таудағы құс,

	Үйеңкiнiң жапырағы күздегi.



	Мұнда да Догэн өлеңiндегiдей қарапайым образдар, қарапайым сөздер. Бiр қарағанда мағынасы да жоқ секiлдi. Бiрақ олар өзара жымдаса, үндесе келiп, Жапонияның жан-дүниесiн, мәнiн ашып тұр. Сонымен бiрге, бұл – ақынның соңғы өлеңi екенiн де ұмытпаған жөн. Рекан лашықта тұрды. Тау-тасты кездi. Балалармен ойнады. Шаруалармен әңгiмелестi. Әдебиет, дiн төңiрегiндегi дау-дамай, айтыстартыстарға барған жоқ. Ғұмыр бойы «жүзiңде күлкi, сөзiңде махаббат болсын» деген қағиданы ұстанып тiршiлiк кештi. Бiрақ басқа емес, дәл осы Рекан өз өлеңдерi мен каллиграфиялық өнерi арқылы кейiгi Эдо дәуiрiндегi өз замандастарының тоғышар талғамдарына қарсы бiтiспес күрес ашты. Көненiң мұрасына адал болып қалды. Өзiнiң өлер алдындағы өлеңдерiнде ол артына ештеңе қалдырмайтынын жазды. Шамасы, ол осы өлеңдерiмен өзi өмiрден өткеннен кейiн де табиғат әдемi қалпында қала беретiндiгiн жеткiзгiсi келген болар. Бұл өлеңдерден Реканның рухани-дiни жан-дүниесi, бабалар мұраты көрiнiс бередi.

	Рекан Этиго (қазiргi Ниигата) провинциясында, мен «Қарлы ел» романында суреттейтiн өңiрде дүниеге келдi. Бұл Жапон теңiзi арқылы Сiбiрдiң суық желдерi жетiп жығылып жататын елiмiздiң солтүстiк қиыр шетi. Бүкiл өмiрi осында өттi. Жетпiс төрт жыл ғұмыр кештi. Әбден қартайған шағында, ажал алдында жатқанда санасы нұрланды. Маған өлiм құшағында жатқан ақынның сөнiп бара жатқан жанарында бүкiл солтүстiк табиғаты өзiнiң қайталанбас сұлулығымен қайта бiр көрiнiс берiп өткендей сезiледi.

	Менiң: «Соңғы көз тiгу» деп аталатын эссем бар. Осы эсседе Акутагава Рюноскэнiң (1892-1927) маған қатты әсер еткен өлер алдындағы хатынан үзiндi келтiрген: «Мен, асылы өмiр сүру инстинктiнен өзiм байқамай жүрiп айырылып қалсам керек,– деп жазады Акутагава. – Жүйкем суықтаған. Мұп-мұздай әлемде тiршiлiк кешiп жатырмын. Өзiмдi өлтiру туралы ой миымнан шығар емес. Бiрақ табиғат маған бұрын дәл мұндай әдемi болып көрiнбеген-дi! Рас, сiздерге табиғатқа тамсанып отырған адамның өзiн-өзi өлтiру туралы ойлауы қисынсыз, күлкiлi болып көрiнетiн шығар. Бiрақ табиғат мен соңғы рет жанарымды тiгiп жатқандықтан ғана әдемi».

	Акутагава 1927 жылы, отыз бес жасында өзiн-өзi өлтiрдi. Сонда мен «Соңғы көз тiгуiмде»: «Бұл өмiр қаншалықты ауыр болсын, өзiн-өзi өлтiру сананың нұрлануына алып бармайды. Менде Акутагаваға да, соғыстан кейiн өзiн-өзi өлтiрген Дадзай Осамуға (1909-1948) да не аяушылық, не жанашырлық сезiмi жоқ. Менiң авангардист-суретшi досым болды. Ол да жас кеттi және өзiн-өзi өлтiру туралы көп ойлайтын. «Соңғы көз тiгудi» жазғанымда ұдайы ойымда сол досым болды» деп жазғанмын.

	Өзiн-өзi өлтiру рух мықтылығының белгiсi емес. Оған тақуа Иккюдiң (1394-1481) өмiрi дәлел. Иккю де екi рет өзiн-өзi өлтiруге тырысқан, бiрақ аман қалған. Бiрiнде суға кетiп бара жатқан жерiнен балықшылар құтқарып қалса, екiншi жолы сезiмқұмар ақынды өлiм құрсауынан махаббат алып шығады.

	Киотодағы Мурасакинода орналасқан Дайтокудзи храмына барушылар көп. Мен де жиi барып тұрамын. Осындағы шәй iшетiн бөлменiң қабырғаларында Иккюдiң каллиграфиялық қолтаңбалары сақталған. Солардың арасында екi жазба маған тым ыстық. Бiрiнде «Будданың әлемiне кiру оңай, Iбiлiстiң әлемiне кiру қиын» деп жазылған. Осы сөздер санамда жатталып қалған. Оқырмандарыма да қолтаңба ретiнде берiп тұрамын. Рас, бұл сөздердi әр түрлi түсiнуге болады. Мағынасы шексiз. «Будда әлемiне кiру оңай» деген сөзден кейiн, «Iбiлiс әлемiне кiру қиын» деген сөздi оқығанда Иккюдiң өзi бүкiл ғұлама болмысымен менiң жан-дүниеме кiрiп келе жатқандай сезiледi. Бүкiл саналы тiршiлiгiнде ақиқатты, мейiрiмдi, сұлулықты iздеп өтетiн өнер адамының «Iбiлiстiң әлемiне кiру қиын» деген астарлы сөздiң тасасында жатып өзiне арбап шақыратын қорқынышты әлемге де бiр рет кiрiп көру құмарлығы оянатындығы анық. Өнердiң мұраты да көрсем, бiлсем емес пе! Ол сол үшiн де өнер адамы. Бiрақ кейiн қайтар жол қандай болмақ? Мiне, мәселе осында. Оған рухы әлсiздердiң шамасы келмек емес.

	Будда секталарының екiге бөлiнетiндiгi белгiлi. Бiрi адам жандүниесiне көмектi сырттан күтсе, екiншiсi, адамның өз рухының талпынысы арқылы жол табуға, хақиқатқа жетуге болады деп санайды. Жапондар ұстанатын дзэн-буддизм осы екiншi жолды дәрiптейдi. Жапон мықтылығының бiр құпия сыры осында. Оның өз қолынан шыққан әрбiр дүниеге барынша әдемiлiк беруге тырысуы да өмiрдiң әрбiр қас-қағым сәтiн бағалауға үйреткен осы тәрбиеде жатыр. Жапон қолынан шыққан әрбiр дүние – жапон рухының көрiнiсi.

	Меэ мен Сайге бiр-бiрiмен жүздесiп, пiкiр алысып тұрған. «Тақуа Сайге келгенде, ұстаз өлең туралы ой толғайтын. Менiң өлеңге деген көзқарасым өзгелердiкiнен бөлектеу дейтiн. Гүлдi, құсты, Айды жырлайын, мына әлемнiң барлық көрiнiстерiн суреттейiн, бiрақ мұның бәрi шындап келгенде, құлақ құрышын қандырып, көздi алдар бос елес қана. Бiз жазған өлең қалай ақиқат бола алмақ? Өйткенi, гүл туралы жазғанда гүлдi ойламайсың ғой. Ай туралы жазғанда Айды ойламайтының тағы рас. Расында, бiз, өзiмiз құмартқан, өзiмiзге ұнаған нәрсенiң бейнесiн ғана жасаймыз. Кемпiрқосақ шықса түссiз аспан боялғандай көрiнедi. Күн шықса жарқырағандай сезiледi. Бiрақ аспан өздiгiнен боялып, өздiгiнен жарқырамайды ғой. Мiне, бiз де осы аспан секiлдi, өз жан-дүниемiздiң шексiз кеңiстiгiнде әр қилы заттарды бояу iзiн қалдырмай өзiмiзге ұнайтын әр түрлi түстерге бояймыз. Және осындай поэзия ғана Будда ақиқатын бейнелеп бере алмақ деп түйiндейтiн» (шәкiртi Тэнси Кикайдың «Меэ өмiрбаянынан»).

	Бұл сөздерден жапондық, дәлiрек айтқанда, Шығыстық «бос сана, «болмыссыздық» идеялары аңғарылады. Менiң әңгiмелерiмнен де «болмыссыздықты» тауып жататыны бар. Бiрақ бұл Батыстық түсiнiктегi нигилизммен үш қайнаса сорпасы қосылмайтын бағыттар. Менiңше, еуропалықтармен бiздiң жан-дүниелерiмiздiң негiзiнде әр түрлi бастаулар жатыр.

	Жылдың төрт мезгiлiнiң әдемiлiгiн, суреттеуге арналған Догэннiң «Бастапқы бейне» деп аталатын маусымдық өлеңдерi – терең ойға шомған сананың жаратылыс құпиясын шешуге талпынысы.





Хорхе Луис БОРХЕС:





«МЕН ТҮСІМДЕ СӨЙЛЕМДЕРДІ КӨРЕ АЛАМЫН»




	Аргентина жазушысы Хорхе Луис Борхес (1899-1986) – ең мәшһүр қаламгерлердің бірі. Тіпті әдебиетші қауым ортасында оны ХХ ғасыр әдебиетінің символы санайтын да пікірлер кездесіп қалады. Ғұмырының екінші жартысында көр соқыр болып қалған ол өз кітаптарын көрмей жазды. Бәлкім, осы зағиптығының игі әсері болды ма, оның әңгімелері адам жанының кез келген шығармашылық иесі бойлай бермейтін, бойлауға қорқатын тереңдіктеріне үңілуімен қатты ерекшеленеді. Оның шығармалары – эрудицияға бай, шын мәнісіндегі интеллектуалдық дүнелер. Бірнеше тілді тамаша меңгерген оның керемет зейіні оған қай кезде де көмекке келуге даяр болатын. Бүгін көзі тірісінде «Жанды Бабыл кітапханасы» атанған қаламгердің Буэнос-Айрес радиосының журналистеріне берген сұхбатын назарларыңызға бірнеше қысқарған нұсқада ұсынып отырмыз.



	Каррисо: Борхес, сіз өзіңізді қандай мәдениеттердің мұрагері санайсыз?

	Борхес: Мен бе? Барлық. Әрине, ақыл-ойым, өре, танымым жеткен жерге дейін. Әйтсе де, негізгілері екеу ғой деп ойлаймын. Бұларым – Грекия мен Израиль. Бірақ... басқа елдерді мансұқтаудың қажеті қанша? Қытай, Жапониядан бас тартып не керек? Сондай-ақ исламды бөлектеудің де қажеті жоқ қой деймін. Мұның үстіне ислам өзінің шығу тегі жағынан Израильге қарыздар.

	Каррисо: Бұлардың қатарында Римді еске алмауыңызға не себеп?

	Борхес: Себебі, Грекиясыз Рим болмаған болар еді. Кезінде «Мен – Рим азаматымын» деп ауыз толтырыла айтылатын, ал сол Риміңіз Грекияның жалғаы емей не? Мысалдап сөйлесек, грек философтарынсыз Лукрецийді, «Илиада» мен «Одиссеясыз» «Энейданы» көзіңізге елестете алмайтыныңыз анық. Түп тамырын қаузап келгенде батыс адамдарының бәрі ақыр соңы грек не еврей болып шығады деп мен бұған дейін де бірнеше рет айтқанмын.

	«Библия» бізге қаншалықты жақын болса, Платон мен дисократиктер де соншалықты ыстық. Осыларсыз біз бүгінгі біз болмас едік. Бұл жерде басқа халықтарды назарға алмай-ақ қоюға да болады. Сөз реті осылай болғасын айтар болсам, менің бойымда баскінің қаны бар. Енді сол баскілеріңіз несімен мақтана алады? Олар сиыр сауады, сыр қайнатады... адам шошыр әдеп-ғұрыпқа ие – осымен тәмам. Ал Грекия, Израильсіз біз кімсіз? Сол Киплингтің өзі Британ империясын Рим империясының жалғасы санады. Және оныкі шындық еді. Бұл сол империя болатын... Немесе жақын уақыттарға шейін болды... Ал біз латын диалектілерінің бірінде сөйлейміз. Осы латыныңыз бен латын әдебиетін грек мәдениетінің ықпалына ұшырамаған саф таза қалпында еш жерден ұшырата алмайсыз.

	Каррисо: Әрине, сіз үшін бар болғаны бірнеше классикалық кіта, «Библия» мен тағы да екі-үш грек жәдігерлері ғана бағалы саналса. Борхес: Рас. Бірақ менің жадымда «Мың бір түнге» де орын бар. Әрине, «Мың бір түн» ислам әлеміне тиесілі, ал ислам өз бастауын тағы да сол Израильден алады. Демек, «Мың бір түнді» қандай да бір амалмен «Библияны» жалғастырушы деуге әбден болады. Солай дей тұрсақ та, қазір «Библия» біз үшін «Мың бір түннен» анағұрлым қызығырақ болуы мүмкін.

	Бартоломью: Үндістан, Иран, Қытай ше?

	Борхес: Олар да солай болуы ғажап емес. Сосын Ираныңыз да ислам мемлекеті болып табылады ғой.

	Бартоломью: Өз басым адамзат мәдениетіне, ислам халықтарының мәдениетіне қосылған ең үлкен, таңғажайып үлес деп «Мың бір түнді» санаймын.

	Борхес: Асылы, бұған Құранның онымен еш салғастыруға келмейтіндігі себеп шығар. Осылай ғой?

	... Аллада Шахрезаданың шалқар шабытындай шабыт тағы жоқ. Рас па? (Күледі). Оның үстіне онда Шахрезаданың шытырман оқиғаларындай оқиғалар және болмады.

	Бартоломью: Немесе оныншы ғасырдағы Каир алыпсатарларының бастарынан өткергендей оқиғалар (әңгімелесуші бұл жерде ортағасырлық еврей саудагерлері немесе Борхестің өзінің жазу стилін тұспалдаған секілді - Ә.Б.)

	Борхес: Бойымда еврей қаны бар ма, жоқ па анық білмеймін. Дегенмен анамның фамилиясы Асеведо, ал бабаларымның бірінің фамилиясы Пинедо болғандығын ескерсек, бар секілді. Өйткені, бұлар португалдарға сіңісті болып кеткен еврей фамилялары болып табылады. Мұндай фамилиялардың тізімі Рамос Мехияның кітабында біршама санамаланған. Олардың ішінде Буйнэс-Айрестің ең көне фамилиялары да ұшырасады. Бұлардың біріншісі Окампо, бұларды толығымен еврей деуге де болады, сосын Саэнс Вальенте, сосын кітап авторы Рамос Мехияның фамилиясы, олардан кейін Пинедо, Перейра және Асеведолар кетеді.

	Каррисо: Борхес, осы фамилиялардың бәрінің сіздің тегіңізге қатысы бар ма?

	Борхес: Жоқ. Тезіме қатыстысы Асеведо мен Пинедо ғана, менің Окамполармен де, Перейралармен де ешқандай қандық туыстығым жоқ.

	Каррисо: Бойыңызда тағы да қандай фамилиялар мен ұлттардың қаны бар?

	Борхес: Не шара, ең алдымен баск қаны. Бұл жақтан Дон Хуан Гарай-и Ирала деген фамилияға иемін. (Күледі). Сосын андалуз қаны. Кордова қаласының негізін қалашуы, тегі севильялық Кабреро деген бабам болған. Бұдан кейін өзім мақтаныш тұтатын ағылшын қаны кезек алды. Ал осы «ағылшын қаны» дегеніміздің өзі не мағына береді? Теннисон: «Біздер, ағылшындар – саксонбыз, кельтпіз һәм датпыз» деген болатын. Яғни, кез келген ағылшын кельт, германдық және скандинав болғаны ғой... Менің бойымда негізінен үшеуі: испан, португал және ағылшын қандары аралас. Бұлардан бөлек, алыстау болса да, тағы да бір нормандық бабам бар. Иә, расында да тым алыс.

	Бартоломью: Демек, бойыңызда Римнен кейін бірін-бірі алмастырған үш империяның да қаны болғаны ғой.

	Борхес: Дұрыс айтасыз. Бірақ дәл мұндай ой менің басыма келмепті.

	Бартоломью: Сіз португалдармен бірге Үндістанға аттандыңыз, мұхит арқылы Африканың оңтүстік жағалауын айналдыңыз...

	Борхес: Дұрыс. Магеллан бұғазын аштым. Каррисо: Американың жағалауына келдіңіздер. Бартоломью: Қалалар тұрғыздыңыздар...

	Борхес: Солай болған болуы керек. Бірақ бұлай кімге болса да қатыстырып айтуға болады.

	Каррисо: Испандықтармен соғыстыңыздар.

	Борхес: Иә, испандықтармен шайқастық. Менің әжем оларды «готтар» атайтын.

	Каррисо: Үш қанның әрқайсысы Борхеске не бергенін білуге тырыссақ. Оның бойында ағылшыннан, португалдан және испаннан не бар екен?

	Борхес: Ең бастысы ағылшын қаны ғой деп ойлаймын. Өйткені, менің оқығанымның барлығы дерлік ағылшын тілінде болды. Ал бұл өте маңызды. Енді... Испанияға келер болсақ, ол маған қаншалықты жақын немесе алыс, бұл жағын анық айта алмаймын. Бәлкім, екеуі де болар.

	Каррисо: Біз өзара испан тілінде ұғынысып отырмыз.

	Борхес: Солайы солай. Яғни, біз латын арқылы түсінісудеміз, дұрыс па? (Күледі.)

	Каррисо: Және бір-бірімізді жақсы түсініп отырмыз.

	Борхес: Иә. Мен қай тілде өлетінім туралы жиі ойландым. Сосын испан тілінде болатын шығар деп шештім. Дегенмен кім біледі...

	Бартоломью: Адам тілмен бірге өледі, бірақ тумайды.

	Борхес: Тілмен бірге өлетіні рас. Бірақ маған былай көрінеді: Ажалға ұқсас түс деп аталатын тағы бір нәрсе бар. Мен түсті ағылшын тілінде өте сирек көремін. Көбінесе түстерім испан тілінде болып келеді. Ал тәтейіме француз тілінде түс көрудің сәті жиі түсетін-ді. Бұл ол француз тілін біршама жақсы немесе өте тамаша білді деген сөз. Мен болсам бұл тілде ешқашан түс көрген емеспін. Сондай-ақ, неміс тілінде де, итальян тілінде де солай. Тек кейде түсімде Ариосто немесе «Құдіретті комедиядан» үзінділер оқығаным болмаса...

	Бартоломью: Бұларыңыз шынымен-ақ испандық түстер ме.. жоқ әлде қытаймен кездессең де сөйлесіп, түсінісіп кете беретін «түстердің бесаспап тілі» ме? Біз қазір испан тілінде сөйлесіп отырған секілдіміз, ал өзіміз осымыз расында да испан тілі дегенге илана аламыз ба? Түсіңіздегі сөздерді жеке-жеке ажыратасыз ба, әлде тек жалпылама мағыналары ғана есіңізде қала ма?

	Борхес: Иә, ажырата аламын... Кейде тұтастай сөйлемдерді жадымда ұстап қаламын. Мысалы...

	Бартоломью: Мысалы, оны сіз алдымен түсіңізде көресіз, сосын ертесіне азанда отыра қаласыз да, қағазға түсіре бастайсыз.

	Борхес: Иә. Мысалы, жақында «Шекспирдің жады» деп аталатын әңгіме жазып бітірдім... Мичиганда көрген түсімде «Мен сені Шекспирдің жадына ие етемін» деген сөйлемді естігеннен екі жылдан кейін аяқтадым. Әңгіме осы бір ауыз сөйлемнен өрбіді. Біраз еңбектенуіме тура келді... Мария Кодамға ішінде осындай сөйлемі бар түс көргенімді, оны әңгімеге айналдыруға болатынын айтып едім, ол бірден жазуға кеңес берді...

	Бартоломью: Сөйлемді дауыстаған кім?

	Борхес: Жүзі көрінбеді. Бірақ сөйлем испанша айтылды.

	Каррисо: Сіз түсіңізде көресіз бе?

	Борхес: Әрине. Мен түсімде өте тамаша көремін.

	Каррисо: Бұл әрі ғажап... әрі жан шыдатпас қатыгездік.

	Борхес: Мен қаншама рет алдандым десеңізші. Түсімде кітап оқып жатамын да, «көзім қайтадан көретін болған екен ғой» деп қуанып кетемін. Сосын ұйқым толық ашылмай жатып, «қазір ғана оқыған мәтінімді алдымен қиялымда пісіріп жазып алған екенмін ғой» деген ой келеді. (Күледі). Мен мәтіндерді қиялдан шығарамын. Бірақ олардың көзге қалай көрінетінін білмеймін. Сосын ұйқымды жалғастырамын, ал бұл көңіл-күй маған өте жақсы таныс...

	Каррисо: Борхес үшін әдебиеттің міндеті не?

	Борхес: Әдебиеттің міндеттері тылсым құпиялармен тұмшалаулы. Егер басқаша болса, әдебиет құр сөз ойыны ғана болып қалар еді. Ал біз... шамалап айтқанда, Грасианға айналар едік. Бұл өте жаман. Ал егер әдебиеттің міндеттері тылсым сырлы екенін сезіне алсақ, қасиетті Рухтың санаңа сыбырлағанын аракідік болса да қағазға түсіретінімізге сене алсақ, онда тек өзіңе ғана байланысты емес көптеген дүниелерден үміттенуіңе болар еді. Сен, бар болғаны, Әлдекім немесе Әлдененің дауыстап айтқан бұйрықтарын ғана мүлтіксіз орындаушысың. Мен бұл дауыстаушы Әлдекім не Әлденені әрдайым үлкен әріптермен жазамын.





Джон ФАУЛЗ (1926-2005)


	КАФКА ЖАЙЛЫ ЕСІМДЕ ҚАЛҒАНДАР




	Бұл мақаланы жазуға мен өзімді біршама жақсы дайындалдым ғой деп есептеймін. Өйткені, бұдан жиырма жылдай уақыт бұрын, Оксфордта студент болып жүрген кезімде, оның қаламынан шыққан дүниелердің барлығын дерлік түгел оқыған болатынмын. Рас, содан бергі уақытта оның шығармалары түгілі бірде-бір жолын қайталап оқыған емеспін. Яғни, дәл қазіргі сәтте оның шығармашылығы жайлы қарапайым мектеп сынағының өзін сәтті тапсырып шыға алмасыма сенімім кәміл. Әрине, сіз тек ақымақтың ғана ұйықтың не екенін білмей тұрып, суға түсуі мүмкін деп ойлайсыз. Әйтсе де, мен сәл төменіректе үлкен жазушылардың қарапайым алаңғасарлығы жайлы әлденені өз оқырмандарыма айтып бере аламын ғой деп үміттенемін. Иә, менің Кафкаға қатысты қандай да бір жаңа, тың көзқарасты ұсынуға еш қауқарым да, оған ынтам да жоқ. Менікі, бар болғаны, ашық табиғат аясында жұмыс істепжүрге натуралистің стилінде оның менің рухани-мәдени әлемімде расымен барын суреттеп беруге талпыну ғана болмақ. Сондай-ақ мен осы талпынысыма кез келген қазіргі жазып жүрген романшыға қатысты дилемма төңірегіндегі өз ой-топшылауларымды да енгізсем деймін. Бұл дилемма бізді бүгін ыңғайсыз жағдайға жиі-жиі қалдырып жүр және оған Кафканыі, әлдеқашан о дүниелік болған Кафканың, оның «бедел атағы» әсерінің тікелей қатысы бар.

	Тақырыпқа бұлай келуім мені тек мынандай жағдайда ғана ақтай алуы мүмкін: бұл мақаланы университет әдебиеттанушысы емес, кәдуілгі көзі тірі жазушы жазып отырғанын нақтылап көрсеткенде ғана. Сондай-ақ мақаланы әдебиет жайлы дәріс берушілер мен кәсіпқой қаламгерлердің арасындағы бүгінгі қалыптасып отырған қарым-қатынас қанағаттандырмайтын қаламгердің жазып отырғанын басып айтқанда. Мен кез келген қаламгер, мейлі ол ақын не прозашы болсын, университет аясы тарапынан болатын басшылықта жұмыс істеуге тиіс дегенге еш сенбеймін. Ешкім өмір абызы болуға толық табиғи мүмкіндігі бар жанды жөн-жоралғыларды оқытатын мектепті, мейлі бұл оқу орны өз міндетімен тамаша-ақ айналыссын, түгесуге жібермесі анық. Ал жіберетін болса ше? Онда болашақ абызыңыздан түк қалмады дей беріңіз. Әңгіме жеке тұлғаларды, көзқарас кеңдігі мен тәуелсіздігін қажет ететін өнер туралы болғанда, жас жазушының өткеннің «жөн-жоралғыларымен» әбігерленіп, әдеби шығармашылықтың мұраттары мен әдіс-тәсілдеріне айдаршалар таңумен ғана шұғылданатын ортаға енерде қауіп-қатерге дәл осы секілді кезігетіні және рас.

	Әдебиет мұғалімдеріне биология ғылымынан көп нәрсені үйренулеріне болар еді. Мұнда соңғы жиырма жылда тар лабораторияларда өтетін зерттеу жұмыстарының сапасына деген қанағаттанбаушылық күрт күшейді. Өйткені, мұндай тар бөлмедегі зерттеулер «торға» түскен аң-құстардың өз табиғи қалыптарынан ауытқитынын дәлелдеп отыр. Тордағы құс пен табиғи еркіндіктегі құстың бір мезгілдегі сайрауы бір-біріне мүлдем ұқсамайтын көрінеді. Ал мұндай ауытқудың себебі неде деген сауалға келер болсақ, биологтардың айтуынша, тар қапастағы тұтқынның міскін халі құс екеш құсты да тұқыртып, оның жүйкесін жұқартатын дертке шалдықтырады екен. Меніңше, әдебиеттанушылар мен сыншылар да қаламгерлердің осындай дертке шалдығуына мүдделі секілді. Әйтпесе, олар бүгінгі қаламгерлерге өздері әлдеқашан дүниеден өтіп кеткен қаламгерлердің шығармашылығы мен олардың өмірінен түйген шала-жансар топшылауларын әкеліп таңуға тырыспас еді ғой. Сосын бізді, біздің шығармашылығымызды сол дүмбілез топшылауларының төбесінен дүрбі сап зерделеуге тырыспас еді. Мен төменде әдебиеттанушы ғалымдар тарапынан кетіп жатқан осындай қателіктерге қатысты ой толғамақпын. Әңгіме біздің қаламгер әріптесіміз туралы болады. Және оның нақты үлгісі ретінде мен Кафка өмірі туралы білетіндерімнің есте қалғаны мен оның шығармашылығы жайлы түйгендерімді алдарыңызға жайып салмақпын (әрине, ол туралы ешқандай анықтамалар мен бұған дейін жазылған дүниелерге иек артпай-ақ)...

	Бір кездері мен романдарымның алғашқы тарауларын еш қиналмай-ақ тез жазып тастайтынмын. Менде баяндауға деген икемділік біршама бар екенін жақсы білемін, тау биігіне ұмтылған адамның оған апаратын алғашқы қырқа-белестерді еш қиналмай-ақ жүріп өтетіні секілді, тұңғыш тарауларды өзімді-өзім таң-тамаша етіп опыр-топыр тез жазып тастағанды жаным жақсы көретін. Ал қазір маған алғашқы тараулар нағыз азаптың өзіне айналды. Мен белгілі бір роман барысын «қадағалауға», «көріністерді түсіруді» бақылауға мүмкіндік беретін бұрышты тауып алмай жұмыс істей алмайды екенмін. Ең бастысы, ең күрделісі өз жан-дүниеңнен жазбақ тақырыбыңның үніне, дауыс ырғағына сай келетін көңіл-күйді табу болып шықты. Бір ғажабы, керісінше, кейіпкерлердің көңіл-күйін табу аса қиынға соға қоймайды. Тіпті оңайдың оңайы десе де болады. Бірақ бұл құмыра мен саз балшықтың арасындағы мәселені түбегейлі шешуге жеткіліксіз. Өйткені, балшыққа өз пәрменін жүргізуге рұқсат беруден өткен оңай жол жоқ. Құмыраны қандай қалыппен соғамын десе де ендігі бас пен жүрек сыйладыңыз екен-ақ, олардың бәрін «өзім білеміндікке» салынатыны секілді қарапайым нәрсе. Олар сіз үшін кітапты жазып шығаруға өздері-ақ қуана кіріседі. Есесіне, сіздің бастапқы ойға алған мұрат-мақсатыңыз бағытынан ауытқып, кітаптың құрылысы ақсап шыға келмек. Мұндай сипаттағы кемшіліктерді біз Диккенстің романдарынан көптеп ұшырастырамыз. Жалпы мұндай кемшілік Диккенстің шығармашылық қолтаңбасына тұтастай тән болып келеді.

	Көрдіңіз ғой, сізді өз дегеніне көндіріп, еліктіріп, алып кететін кейіпкерлер әлемі аз емес. Міне, дәл осы жерден біздің Кафка туралы әңгімені бастауымызға мүмкіндік бар. Себебі, дәл осы жазушыдай өзінің сиқырлы әлемін, оған тән арбаушы дауысын жасаған қаламгер өте сирек. Біз мұны күнделікті қарым-қатынаста, өзара әңгімеде, төңірегіміздегі өмір ақиқаты Кафка әлемінің образдарын еске түсіруге мәжбүрлейтін сәттерде жиі аңғарып жүрміз. Маған осы жерде өзім жақында байқаған бірнеше мысалды келтіре кетуге рұқсат етсеңіздер екен.

	«Мұндай тек Кафкада ғана болуы мүмкін!» «Бейнебір жындысүрейлер үйі секілді. Тап-таза Кафканың өзі!» «Білесіз бе, бұл қандай адамға ұнауы мүмкін? Тек Кафкаға ғана!» «Льюис Кэрролл мен Кафканың аралығындағы бірнәрсе» (Чикагодағы процестер туралы баяндамадан).

	«Кафка тірі!» (Университет бюрократиясына қарсы демонстрацияға шыққан студенттердің жазба ұрандарынан).

	«Сұйылған Кафка» (жаңа фильмге жазылған пікірден). Кафканы болып жатқан жайтты суреттеу құралы іспетті пайдалануға тырысатын мұндай әрекеттер жайлы не айтуға болады? Рас, бұл сөздердің нендей ойларды жеткізбек екенін аңғару қиын емес: «Қан-сөліңді сығып алатын бюрократия», «түсіндіріп бере алмастай сұмдықтың өзі», «ұғынып болмастай оралымсыздық» болып кете барады. Бірақ бұлар Кафка шығармашылығының өзегін түсінуден шығып жатқан пайдаланыстар екен. Бар болғаны, әлдекімдердің шенеуніктік ортадан, қонақ үй қожайыны немесе үлкен фирмалардың иесінен зәбір көргенін, қарапайым жауап ала алмағанын аңғартатын сөз тіркестері ғана. Шын мәнісіне келсек, Кафканы бұлай пайдалану үшін оны терең талдап оқып-түсініп жатудың түкке қажеті жоқ.

	Сосын, жазушы шығармашылығын бұлай пайдалану (өрескел пайдалану деуге де болады) жиі кездесе бермейді. Мұндай жайт бұған дейін Кафка деңгейлес немесе одан да ұлы жазушыларда болмаған. Жазушы есімі қосарлана айтылатын қайсыбір тұрақты сөз тіркестерін құлақпен естуіңіз де тым сирек, олар көбіне әдебиетке қатысты мәтіндерде ғана ұшырасады. Онда да тарихи ыңғайда, өткен шақ райында ғана кездесіп, жазба мәтіннен тыс жағдайда ұшырасуға құлықсыз екенін аңғартады. Мұндай шекспирлік, вольтерлік, диккенстік деген сөздердің әдебиеттен тыс жерде сізге бірнәрсе айта қоюы тым қиын. Рас, «диккенстік» деген сөз бір кездері көпшілік ортасында айналымда жүрген болуы да мүмкін. Бірақ оның өзінде де «өткен күндерге ізет» сипатында, Диккенс суреттеген пиквик заманына байланысты айтылуы ықтимал. Сосын есімі өз шығармашылығына ғана қатысты айтылуы мүмкін қаламгерлер бар...

	Қысқасы, «кафкалыққа» байланысты «сын есімдер» тек өте сирек категорияларға ғана жататын іспетті. Бұл бағыттағы алғашқы ауызға алынатындардың бірі, шамасы, «раблелік» болса, тағы бірін, ең болмағанда осында, Британияда ауызға алынатындардың қатарынан – чеховтық дегенді де еске түсіре кетуге болады. Осыларды өзара байланыстыруға мүмкіндік беретін қандай да бір ортақ қозғаушы күшті нақтылап айтуға бола ма? Қалай дегенмен де, бір мәселенің басы ашық. Олардың шығармашылықтары адамзат баласына тән көңіл-күйдің қамтуға талпыныс жасаған. Бұл Рабледе – тән тояттауынан барып оянатын рахаттану сезімі; Чеховта - өмірдің бостандығын, мағынасыздығын сезіну, Кафкада болса – түңілу, мазақ болу, қуғыншылық көру сезімі. Ал мұндай сезінулер қай кезде де, қай жерде де болған және болып келеді. Әйтсе де, оларөздерін шырқау шыңдарына шығара суреттейтін кемеңгерлер пайда болғанша өздеріне тұрақты атау ала алмай келген секілді. Енді, міне, өздерін қыбын таба суреттеген қаламгерлердің есімдерімен байланыса анда да, мұнда да себепті-себепсіз шапқылауға мүмкіндік алған сыңайлы...

	Автордың есімін бұлай пайдалану бәрінен бұрын ғылымда Галилей, Ньютон, Дарвин, Фрейд немесе Эйнштейндердің есімін пайдалануңа келіңкіремейді: галилейлік, ньютондық және т.с.с Меніңше, қаламгерлерге бұлбағыттағы жол (Кафкаға мұның сондай жеңіл және қарапайым жұғыса кеткені әжуа десеңізші!) әдебиеттегі ғалымдардың көмегі арқылы салынды. Таза қаламгерлердің кемеңшерлігінің бұған ешқандай қатысы жоқ.

	Мен еске алған жазушылардың үшеуі де – адамзаттың өмірлік тәжірибесінің «күңгірт» жақтарын саралап, зерделеуге тырысқандар. Бұл жағынан алғанда Рабле – не нәрсенің бәріне беті ашық қоғамның этикасын; Чехов – жолы болмаған жанның психологиясын; Кафка – экзистенциальді социологияны, болмыс пен жаратылысты алғашқы зерттеушілер. Бірақ олардың зерттеу тәсілдері негізінен тек өздеріне ғана тән болады. Яғни, өздеріне, өз саналарына ғана тән болған шындықты суреттеуге талпынады. Өз әлемдерінің иірімінде қалып қойған оларды өзге де шындықты жазуға талпынған қаламгерлерден өз бағыттарында тымарыға кетіп қалды деуге болады. Мұндай парадокс осы үштікті толықтыруға толық мүмкіндігі бар тағы бір жазушының шығармашылығынан жақсы байқалады. Мен Льюис Кэрролды айтып тұрмын. Өзге үш әріптесінікі секілді оның есімі сын есімдерге жиі қосақталмағанымен, белгілі бір ситуацияларға байланысты аракідік болса да, ауызға алынып тұрады. Біз Алиса туралы кітапта, оның терең қатпарларында болса да, барынша тұмшаланған математикалық қисынның бар екенін жақы білеміз; ал Джодсон бейнесінен юмор немесе психология төңірегін алғашқы боп зерттеушілердің бірін аңғара аламыз, Әрине, оның көңіліне бүгінгі физиктер айта беретін айналық ғалам немесе антизат секілді ұғымдар анағұрлым майдай жағатыны да күмәнсіз. Дегенмен «кэрролдық» немесе «алисалық» деген секілді сын есімді тіркестерінің біздің күнделікті сөздік қорымызға еніп кетуі үшін Кэрролдың символикалық тым шашыраңқы, тым қиялилау болған секілді. Қандай аянышты! Мен, мысалы, Америка Құрама Штаттарының соңғы жылдары жүргізіп отырған сыртқы саясатына дәл баға беруге мүмкіндік беретін басқа сөзді әлемді үш айналсам, таба алмас едім.

	Дегенмен маған университет бұқасын буырқандыру үшін қызыл мата іліп кеткен алғашқы сөйлемдеріме қайта оралуға мүмкіндік беріңіздер. Әрине, әдебиет мұғалімнің өзі тарқатып отырған тақырыбын жақсы білетіні күмәнсіз. Сондықтан оның бұл тақырыпта түк білмейтінін айтып мақтанған мен секілді әлдекім туралы естігенде ашуланатын шындық. Мейлі, ашулана берсін. Өйткені, мұндай ситуацияның көптеген қаламгерлерге айтып беретін өзіндік ащы шындығы бар. Қаламгерлердің тудырған дүниелерінің бәрі жаңағы менің Кафкаға байланысты айтқан әңгімемнің сүрлеуімен жүріп өтуге тиіс дейді бұл қатыгез шындық: сіздің шығармаңыздың мазмұны оқырманның есінде уақыт өте келе болар-болмас қана қалады немесе мүлдем ұмытылмақ. Қысқартып айтсақ, біздің өзіміз де шығармаларымызды «лабораториялық» қатал зерттеулерге түсу үшін жазбаймыз ғой. Жазсақ, белгілі бір сәтте оқып, ләззат алатын, сосын ұмытуы мүмкін көптеген қарапайым оқырмандар игілігі үшін жазамыз, солар үшін шығармашылықтың толғағына түсіп азаптанамыз. Оқырман санасында жасындай жарқ ете қалар осы бір аяулы сәт үшін еңбектенеміз.

	Әрине, бұл біздің оқырманның жадында қалуға еш ынтамыз жоқ деген сөз емес. Дегенмен ең басты интеллектуалдық қылмыс кердеңдік деп саналатын ғасырда қаламгерлердің мәңгілікке ынтызарлығы туралы баяғыдағыдай әңгімелер көп айтыла бермейді. Және мұндай сұрқия мен-мен ойды ешбір өзін толыққанды қаламгер санайтын жанның өзінің жазу мәшіңкесінің жанына жолатпауға тырысатыны анық. Қалай десек те, қазір жақсы жазушының кітабы нашар өтетіні аксиомаға айналып қалды деуге болады. Меніңше, жазушының өз табысына деген көзқарасы – шұғыл түрде арнайы зерттеуді қажет ететін тақырып. Жазып отырғанда, қайсыбір ортаңқол коммерциялық жазушысымақтар болмаса, өзінің бедел-абыройы туралы ойланбайтын қаламгер жоқтың қасы деп санаймын. Қаржы мәселесі қайсыбір жазушыға белгілі бір уақытқа дейін басты мәселе болып көрінуі мүмкін. Ол оның жазуға деген ынтасын оятады, қаламгердің басты міндеті қомақты қаламақы табу дегенге де біраз уақытқа дейін сендіруі мүмкін. Бірақ тек біраз уақытқа дейін ғана... Ал тез келген табыс қаламгердің басын есірткі секілді айналдырады және өзін жиі-жиі қайталауға асықтырады: өйткені, табыс – бұл сенің шынайы өмірде тапқан жеңілістеріңнің бірден-бір өтемақысы секілді. Дегенмен мен бойжеткеннің өзін осындай тығырық қапастан біржолата құтқару үшін тәнін бірнеше рет түсіне аламын, ал мәңгілік жезөкше болып қалу үшін сатуы тіптен миыма кіріп шықпайды.

	Өз есіміңді мәңгіліктің еншісінде қалдыруға мұрсат беретін шығармашылықтың түрі ретінде көпшілікке емес, мамандардың шағын бір тобына ғана арнап қалам тербеуді айтуға болады. Егер жазуға тек осындай мақсатпен отыратын болсаңыз, онда сіздің жонарқаңыздан жазған дүниеңізге зер салып, қадағалап отыратын қасқа маңдай журнал сыншысы мен университет профессоры - әдебиет мұғалімі табыла кетеді. Егер мен олардың талғамы мен сұранысын қанағаттандыра алатын болсам, онда маған университет қабырғасынан алыстау жүрген, жадыда шығармаларыңыз бен есіміңізді есте сақтап қалуға сараңдау белгісіз оқырмандар үшін бас қатырып жатудың қажеті қанша?

	Бірақ бәрібір алаңдауға тура келеді. Алаңдауға мәжбүр ететін, әрине, университеттің сұрқылтайдай сақ сауатты профессорлар қауымы емес. Олар әр дәуірдің әдебиет әлеміне сән үлгісі ретінде әкеліп ендіретін интеллектуалдық жазушылар емес екені және шындық. Осы бір жалған құдайшылықтар мен оларды көз жұма дәріптеушілердің маңына жуықтап кетудің өзі өте қауіпті. Өйткені, олар сізді қолдарынан келсе, түтіп жеуге әзір. Әйтсе де, мен қаламгердің осындай шешімге тұрақтап, тек талғамы кербез әлдекімдер үшін ғана қолына қалам алуын құптай алмаймын. Себебі, бұл бір кездердегі ақсүйектердің мені жауапқа тартса, тек өзім деңгейлес адам ғана тарта алады деп әділеттің ақ сотынан жалтара қашуы секілді болып шығады. Сосын қайсыбір өнердің болсын басты міндеті қоғамды бөлшек-бөлшек етіп емес, тұтас жақсартуңа мұрындық болу болып табылмай ма? Мен Парнастан Академия бағына дейінгі өте қысқа жолға өте үлкен күдікпен қараймын: рас, академия, университет қайсыбір орынсыз ұмытылған авторлардың шын мәнісіндегі әділ бағасын беріп, оларды алғаш ашушылар болған болуы да бек мүмкін. Бірақ бұл қаламгерлерді ең алдымен көпшіліктің талқысына түсуден құтқара алмайды. Бізге тек солардың талқысынан бастап, тек солардың талқысымен аяқтауымыз керек. Біздің маңдайымызға жазылғаны осы: өзге шынайы тағдырды Тәңірім бізге бермеген...

	Әйтсе де, мен алдымен Кафкадан есімде не қалғандары туралы жазайын. Оның шығармаларын соңғы жиырма жыл бойы неге оқымағанымның себебі ұят та болса, осы жолы түсінікті болады ғой деп сенемін. Менің ұмытшақ оқырманның жадында, дәлірек айтқанда, онда не қалатыны туралы жеткізгім бар.

	Кафкадан ұйықтап жатқан адамның тарақан болып оянатыны туралы эпизодтан басқа ештеңе есіме түсер емес. Шамасы, бұл «Метаморфоза» деп аталатын әңгімесі болуы керек. Кафканың бұл әңгімемен не айтқысы келді, ол жағын ол кезде де түсінгем жоқ, қазір де түсіне алатын емеспін. Сосын «Қорғанында» әлдебіреудің қорған ішіндегі әлдебіреумен әңгімелескісі келетініне бек сенімдімін. Өзі жақын маңдағы қонақ үйге аялдаған ба? Дәл осылай екеніне сенімім дүдәмалдау. Ол қорған ішіне кіре алды ма, жалпы, кіргенде не туралы сұрағысы келіп еді, бұл жағы тағы да тарс есімнен шығып кетіпті. Оқиғаның дамуы да, түйіні де жадымда жоқ. «Процесінің» бастан-аяқ өзі не үшін қамауға алынғанын ұғына алмаған, соны ұғынуға тырысқан адамның әңгімесі екенін білемін. Бірақ бірде-бір деталі есімде жоқ. Ал «Америкасын» оқудың ешқандай сәті түспеді. Қайсыбір шағын дүниелерінде оқып едім, олар жайлы тіпті есімде қалмапты. Әйтсе де, Оксфордта жүргенде Макс Брод жазған Кафканыі өмірбаянын оқығаным жадымда өте жақсы сақталыпты. Оқуын оқыдым-ау, бірақ Кафка өмірбаянын жақсы білемін деп және айта алмаймын. Шамалауымда, Кафка 1870 бен 1930 жылдардың арасында өмір сүрген болуы керек. Әрине, не ары, не беріге он жыл шамасын қателесуім мүмкін. Үйленген бе, үйленбеген бе, тіршілікке қаражатты қай жерде және қалай тапты, ол жағын және еске түсіре алар емеспін... Маған, неліктен екені белгісіз, оның тағдыры Венамен байланысты сияқты болып сезіледі, бірақ менің оны Фрейд не Шуберт немесе тағы да басқа біреумен шатастырып отыруым да мүмкін.

	Міне, көрдіңіз бе – өз әдепсіздігін мойындаудың нағыз сұмпайы түрі. Бірақ солай екеніне қарамай, менің Кафканы жақсы білемін деп осы жолдарды оқып отырған адамды таң қалдырғым келеді. Кафканы жақсы білетіндігім сондай, маған оны қайталап оқып жатудың түкке қажеті жоқ деймін. Оның шығармашылығында маған ең басты белгілісі – бұл оның рухы, оның дауыс ырғағы, бояулары, тенденциясы мен оның еңбектерінің мағынасы, оның тұтас та бірегей ғажайып метафорасы. Мен Кафканы оқу өзім үшін қызғылықты шаруа болды деп ойламаймын. Бәлкім, бұл оның Орталық Еуропадан, ал менің тегім британ аралдарынан екендігінен болар. Әйтеуір ол маған Чеховтай әсер етпеді. Бірақ мен шығармашылығыма Кафканың ықпалы болғанын еш жасырмаймын. Бірақ мен өз шығармаларымда Кафканың бояуын пайдаланып, Кафканың даусымен сөйлеуге тырысқаным жоқ. Ал ол дауыстың бір еліксең сені тұзағынан құтқара қоюы тым қиын. Міне, осы жерден плагиат басталады...

	... Меніңше, бір тақырыпты әртүрлі жазуға болады. Мысалы, сіз Кафка көтерген тақырыпқа басқа қырынан келуіңіз мүмкін. Және оны одан асыра жазуыңыз және сол секілділерді жадыңызда тізгіндеп ұстаудың не қажеті болмақ? Түкке қажеті жоқ, лақтырып тастаңыз.

	Менің бұл жерде ең басты діттегенім – таңдау құқығы тәуелсіз болса дегенді айту. Әйтпесе, әдебиетке енді келіп жатқан жас қаламгерлердің дайын әдеби процеске (еліктеу сипатындағы) бірден кірісіп кетіп, өзіне лайық кішкентай бір кеңістікті аршып алғасын соны күзетуге ғана шамасы келіп жатқанын аз байқап жүрген жоқпыз ғой. Адамзат тәуелсіздігі адамзат өнерінде өмір сүруге тиіс және біздің әлдекімдердің әдістер мен мұрат-мақсаттарды сырттан таңуына жол бермеуіміз керек. Бәлкім, түпкі есепте, біздің жадымызға бәрібір маза таптырмас кафкалық түнекке шақ келетін терең де тосын мораль оыс болып табылар.





Нәжімеден КӘМІЛОВ,


	Шығыстанушы


	«ҚҰДІРЕТТІ КОМЕДИЯДАҒЫ» ШЫҒЫСТЫҚ КӨНЕ ҚАЙЫРЫМДАР




	Ұлы шығармашылық иелерінің қай-қайсысы да өзіне дейін адамзат балаы жасаған әдеби-мәдени мұралардан жан-жақты сусындап, нәр алып қана қоймай, оларды өз дәуірінің ой елегінен өткізіп, таным биігінен қорытып, қолынан келгенше дәріптеп, дамытып отырған. Итальян ақыны Данте Алигьери (1265-1321) де сондай алыптардың бірі. Батыстың тағы бір біртуар перзенті Гете ол жайында «Данте біз үшін ұлы, өйткені оның артында қаншама ғасырлардың мәдениеті тұр» деп тектен тек жазбаса керек.

	Ақынның артына қалдырған мол мұрасынан «Құдіретті комедия» дастанының алатын орны ерекше. Бұл дастанды Батыстың атақты Қайта өрлеу дәуірінің (Ренессанс) бағдаршам іспетті болды десек те қателеспеспіз. Бүгінгі әңгіме ақынның осы және басқа да туындыларының дүниеге келуіне Шығыс ақыл-ойының қаншалықты әсері болғандығы туралы болмақ.

	Сөз басында ақынның жеке басына аз-кем тоқтала кетейік. Данте Алигьери - өз заманының жан-жақты білім алған адамдарының бірі. Көне грек, Рим және Шығыстың ғылым-білімімен жан-жақты таныс болған жан. Өз шығармашылығына оқып-білгенін еркін пайдаланып отырған.

	Ақын өмірі мен шығармашылығын зерттеушілердің анықтауынша, Данте грек тілін білмеген. Антика ойшылдарының туындыларын арабшадан жасалған аудармалары арқылы оқып-үйренген. Кейінірек Аристотель Платон шығармалары Еуропа тілдеріне түпнұсқадан тікелей аударыла бастағанда, ұлы ақынның бұл аудармаларды арабшадан жасалған үлгілермен салыстыра келіп, арабшадан аудармалардың сапасы анағұрлым жақы деп баға беретіні бар. Себебі, Шығыс ғалымдары Аристотель, Платон еңбектерін аударып қана қоймай, оларға қосымша жан-жақты ғылыми түсініктеме-коментарийлерде беріп отыратын.

	Уақыт өте келе Батыс мәдениеті Шығыстың ақыл-ой үлгілерін өзінің тума төл дүниесіндей етіп бойына сіңіре бастады. Батыс ойшылдары арасында осы тұстарда пәлсафалық пікірі немесе ғылыми тұжырымы тілге тиек етіп отырылған Шығыс ғалымының аты-жөнін көрсетпей, өтірік ұмытып кету әдеті кең етек алды.

	Мұндай «менмендіктен» Данте ақын да құралақан емес еді деуге болады. Мысалы... ақынның «Базм» шығармасындағы ғылымдарды классификациялау талпынысы Әбу Насыр әл-Фарабидің «Эхсолул-улум» трактатының мазмұнына дәлме-дәл келеді. Бұл трактат сол замандарда-ақ («Либер де Зайнтис» деген атаумен) латыншаға аударылған-ды. Ақынның табиғаттану, астрономияға қатысты мәліметтерді Ахмад ибн Мұхаммед ибн Касир әл-Ферғаний еңбектерінен алғаны да мәлім. Батыста Ал-Фрагени есімімен белгілі болған бұл ғалымның «Китаб ал-хара кит аса-самовий ва жабо ме или аннужум» атты шығармасы өз дәуірінде астрономия ғылымы бойынша Еуропадағы ең көрнекті һәм беделді кітаптардың бірі саналатын. Сондай-ақ, ғалымның «Негізгі астрономиялық пайымдаулар» атты трактаты да сол дәуірдегі Батыс ғалымдары арасында кеңінен мәлім болған. Бұл туындылар Дантенің ғалам жаратылысы туралы түсінігін кеңейтті. «Құдіретті комедиядағы» аспан қабаттары, әңгімелердің бәрі де әл-Ферғанийдың осы еңбектерінен алынған.

	Рас, бұл Данте Шығыс ғұламаларынан оқып-үйрненін байқатпауға немесе жоққа шығаруға тырысты деген сөз емес. Дінаралық келіспеушілік ушығып, өршіп тұрған сол дәуірдің өзінде-ақ ақын шығыстық ұстаздарына хал-қадерінде басын иіп, тағзым ете білді. Ақын шығармашылығында Шығыс перзенттерінің есімдерінің Гомер, Эсхил, Софокл ныспыларымен қатар аталуының өзі де шәкірт адалдығының айқын бір сипаты болса керек. Осы арада еркін аударма үлгісінде болса да поэамның өзінен үзінді келтіре кеткен жөн секілді.



	Жанарымды жүгіртіп е алысқа,

	Ой көгінде бір-бірімен жрысқан

	Эвклид, Гален, Гиппократ,

	Ибн Сино, Ибн Рушдтар

	Өзара атыр екен қауқылдасып, табысып.

	(«Тозақ» бөлімі, ІҮ, 142)



	Енді «Құдіретті комедияның» іші мазмұны мен композициялық құрылымына тікелей әсер еткен Шығыс ойшылдарының дүниелеріне келейік. Бұл жерде ең бірінші Әбу Әли ибн Синаның «Хаий ибн Якзон» дастаны ауызға ілінбек.

	«Хаий ибн Якзондағы» аспан қабаттарына саяхат, олардың ерекшеліктерін баян ету әдіс-амалдары Дантенің эпикалық поэмасындағы ақындық шешімдерімен өте ұқсас, тіпті төркіндес деуге де болады. Ибн Сина жұлдыздарға көтерілген рухтар арасында өзара түсінушілік, татулық керемет деңгейде екендігін суреттейді. Юпитерде ғалымдар, өнер адамдары қоныс тепсе, Зухрада (Венера) қошпейіл, жан-дүниесі сұлу адамдар тіршілік етеді. Дантеде де осылай. Ай – кемелденген рухтар мекені. Меркурий – ақкөңілдердің, Венера – ғашықтардың бас қосу жайы. Ибн Синада Миррих жұлдызы қан төгуді, соғысты жақсы көретіндердің мекені болса, Дантеде Марс планетасы дін үшін соғысатындардың, қорқау пиғылдылардың қонысы.

	Шығыста Ибн Синаға дейін де, одан кейін де ана дүниеге және басқа әлемдерге қиялда саяхат жасау желісіне шығарма жазушылық үрдісі кең етек алған. Ирантанушы Э.Блошэ «Құдіретті комедиядағы» шығыстық сипаттар» атты мақаласында «Дантенің ана дүниеге саяхаты зароастризм дініндегі Вираф тақуаның көретін түсімен де ұқсас. Шамасы, ақын бұл әпсанамен ислам әлемінің ғалымдары арқылы танысқан болса керек» деп жазады. Шығыс халықтары арасында араб, парсы және түркі тілдерінде кең таралған «Мерърожнома» дастаны да осындай туындылардың қатарынан. Онда Мұхаммед пайғамбарымыздың аспанға көтеріліп, тозақ пен жәннатты аралап шыққаны, күнәһарлардың тозақтағы қасіреті мен ақ адал рухтардың пейіштегі бақытты, шат-шадыман өмірі суреттеледі. Дінді насихаттау мақсатында жазылған бұл дастан да әдебиеттің үздік жауһарлары қатарына қосылуға әбден лайық. Х ғасырда өмір сүрген ақын Шаих Авхадин Кирмонийдің «Мисбохул аруах» шығармасында да қиялда саяхат жасау арқылы аллегориялық мән-мағыналарға ие туынды жасауға ұмтылыс жасалған. Академик А.Веселовскийдің пікірінше, «Мұндай туындылар орат ғасырлық христиан әдебиетінде де, Шығыс халықтарында да мол болған. Өйткені, сәби кезінде аруақтар ана дүниеге алып кеткен бала жайлы осетин ертегісі, өлтірілген ағасын іздеп тозаққа сапар шегетін Кубайка есімді қыз турасындағы татар халық ертегісі және бағзы үнді әпсаналары «Құдіретті комедиямен» параллельдер болып табылады».

	Ибн Синаның «Хаий ибн Якзон» қиссасы - өзінен кейінгі әдебиетке өте қатты ықпал еткен туындылардың бірі. Сол ықпал-әсердің негізінде жазылған туындылардың бірі Әбілмәжід Саноийдің «Сайрул ибод идал маод» («Пенделердің саяхат-серуен жасап, өз мекендеріне қайтуы») дастаны. Мазмұны, образдары, композициясы жағынан бұл жастан «Құдіретті комедияға» өте жақын келеді. Бұл ұқсастықты кезінде Н.Никольсен, Е.Бертельс секілді атақты шығыстанушылар да атап өткен-ді.

	Пәлсафалық дастандарымен атағы шыққан Саноий Балхийдың (ХІ-ХІІ ғасырлар) бұл туындысы 23 тараудан тұрады. Оларда Дантенің «Құдіретті комедиясының» «Тозақ» бөліміндегідей күнәһарлардың азапқа түсетін жайлары суреттеледі. Өсімдік әлемі («нафая нумуя»), жануарлар әлемі («рухи хаивоний») жіне адами рух жайында пікір қозғалады. Адами рух әлемі әпсаналық қала сипатында бейнеленген. Бұл қаланың халқы өз жеке бастары мен туған-туыстарының қамынан басқаны ойламайды. Әрдайым өзара ұрыс-керісте, айтыс-тартыс, жанжалда өмір сүреді. Сырттай қарағанда әдемі көрінетін аланың ішкі тіршілігі үңіле қарасаңыз тым жиіркенішті. Қала халқын нұр, алау және қараңғылық сипатындағы үш әкім билеп-төстейді. Үшеуі де тек өз пайдаларын ғана ойлауға бейім. Бұл сатыда адам өмірі хайуани өмірге ұқсас. Оларды хайуандық деңгейге төмендеуден тек рух салауаттылығы ғана құтқара алады.

	Ақын қараңғылық әлемінде жүзінен нұр тамған бейнені ұшыратып қалады. Бұл ақылдың бейнесі. Бейне ақынды мемлекеттің иелігін аралатуға сапарға алып шығады. Жолда адам жегіш мақұлықтар, улы жыландар ұшырасады. Олардың барлығын қабан басқарады. Кейінгі тарауда жолаушылар бір басты, жеті бейнелі, төрт кеуделі қорқынышты жылан кейпіндегі мақұлыққа кездеседі. Бұл ашкөздік, жауыздықтың бейнесі. Осы құбыжықты көріп қатты қорыққан Саноийді Ақыл бейнесі әлдебір ишара қимыл жасап қайта сабасына түсіреді. Бұдан кейінгі тарауда олар тілі жүрек тұсына, көзі мойнына біткен диюлар еліне келіп жетеді.

	Және бір тарауда бүркітке отырып ауа еліне көтеріледі. Мұнда бсы түйенікіндей кеспірсіз, аяғы құмырсқанікіндей жіңішке мақұлықты көріп таңқалады. Бұл мақұлық алтын мен күміске құдайға сыйынғандай сыйынады екен. Бұдан кейінгі от елінде қолында отты найзасы бар дию мен жәдігер сиқыршылар бейнеленеді. Жолда өртеніп жатқан тау бөгет болғанда Саноий тағы да үмітсіздікке бой ұрады. Қамқоршысы бұл тау ашудың бейнесі, ашуыңды бас, сонда таудың саған зияны тимейді деп кеңес береді. Ақын осылайша адам бойында бар жаман қасиеттердің әрқайсысының тозақтағы орындарына тоқталып өтеді...

	Ақыр соңында ақын ақыл мен білім мемлекетіне қадам басады.

	Мұндағы ғылым, білімге құмар жандар жүздерінен нұр тамған бақытты адамдар сипатында бейнеленеді. Осы арада ендігі жерде менің керегім жоқ, өзің де жол таба аласың деп Ақыл бейнесі ақынды тастап, кері қайтады. Бұдан кейін ақын Ұлы махаббат еліне сапар шегеді. Соңғы тарау пайғамбарды дәріптеуге арналған.

	Е.Бертельс дастан мазмұнын қысқаша баяндай келіп «Бұл дастан «Құдіретті комедияның» сыңарындай сезіледі. Кейбір тұстарында Дантенің «Тозағын» оқып отырғандай күй кешесің» деп жазады. Расында да Данте поэмасы эпизодтары, мотиві, пафосы және айтпақ, жеткізбек ойлары жағынан «Сайрул ибодқа» өте ұқсас. «Құдіретті комедияға» жете назар аударсақ, «Сайрул ибодта» Саноий басынан кешірген, көзімен көрген жайлардың, оқиғалардың куәсі болар едік.

	Осы арада «Құдіретті комедияға» да азын-аулақ шолу жасай кетейік. Бірінші жылда Дантенің қалың орман ішінде адасып қалады. Оқырманның әлдебір белгісіз қатерлерге толып екендігі тұспалданады. Ақын жан дүниесін өлім уайымы торлап алады. Кейін қайтайын десе жол жоқ, өйткені ақын өзінің бұл орманға өңі емес, түсінде келіп қалғандығын жақсы біледі. Кенет қорқынышты қабылан, ашыққан жолбарыс пен шибөрі өкіріп шығып, ақынның жолын бөгейді. Жаны мұрнының ұшына келген ақынды осы тұсте Вергилий (біздің дәуірімізге дейінгі І ғасырда өмір сүрген рим ақыны) келіп құтқарып алады, оны алға бастап жүреді. Мұндағының бәрі шартты, тұспалды образдар. Орман, қараңғылық, түн – рух кедейлігінің белгісі болса, үш жыртқыш – адам бойындағы хайуани жаман қасиеттердің (ашкөздік, ашушаңдық, қанқұмарлық секілді) бейнесі. Олар ар-намыс, сүйіспеншілік және ақыл-ойдың дұшпандары.

	«Сайрул ибодта» Саноий да осындай әдеби тәсілдерді пайдаланатынын көреміз. Ондағы қорқынышты жайттар Данте «Тозағында» өз ортасы, заманына сай кеңейтіліп, жан-жақты дамытылып тәпсірленеді. «Тозақтағы» жаза орындары, жиіркенішті мақұлықтар суреттері «Сайрул ибодтағы» осы құралпылас образдарға өте ұқсайды. Саноийдың Ақыл бейнесімен сапарлағаны секілді Данте де өз ұстазы Вергилиймен бірге «Тозақты» аралап шығады. «Сайрул ибодта» оқиғалар алғашқыда қараңғылық әлемінде басталып, бірте-бірте жарық нұр әлеміне ауысса, «Құдіретті комедиядан» да осындай дамуды байқайыз. «Тозақ» түнек әлемі және ондағы азаптанушылар жайлы болса, «Тазаруда» қараңғылықтан жарыққа талпыныс байқалады. Ал «Жәннатта» бақытты, шат-шадыман адамдар жайлы жырланады. Ұқсастық көзге ұрып тұрған жоқ па?! Сондай-ақ «Сайрул ибодтағы» Ақыл бейнесі де, «Құдіретті комедиядағы» Вергилий де орта жолдан кері қайтады. Демек, ақын шығармашылығын зерттеушілердің айтатындарындай «Құдіретті комедия» идеясы ғана емес, ішкі құрылымы жағынан да Шығыс әдебиеті үлгілеріне қарыз болғаны ғой. Бұл «Сайрул ибодтың» сол замандарда қандай да бір сәттілікпен Данте Отанына жол тауып, ақын қолына түскендігін байқатады. Итальян шығыстанушысы Александр Баузани орта ғасырларда араб және парсы тілдерінен латынға жетпістен аса кітап және трактаттар аударылғанын баяндай келіп, «Данте өз «Құдіретті комедиясының» сыртқы қалыбын жасауда ислам мәдениетінің үлгілерінен пайдаланғаны күмәнсіз.

	«Құдіретті комедияның» ішкі мазмұны мәселесінде де Данте Шығыс мәдениетінің ықпалынан құтыла алмады» деп жазды.

	Иә, Данте Шығыстан үйренген. Испан арабтанушысы Асин Паласиос «Құдіретті комедия» және ислам эсхатологиясы» атты қомақты зерттеуінде «Меърожнома», «Рисолатул ғуфрон» секілді жәдігерлерді талдайды. Данте бұл жауһарлармен міндетті түрде таныс болды деген пікірді алға тартады. Расында да А.Паласиос пікірі шындыққа айналды. «Меърожнома» Либер Скала» («Көтте көтерілу кітабы») деген атаумен алғашқыда кастиль тілінде, кейінірек латын және француз тілдеріне аударылған. Бұл кітап ХІІІ ғасырда бүкіл Еуропаға мәлім еді. «Дантенің бұл аудармаларды білмеуі мүмкін емес, - дейді Энрико Черулли, - өйткені ақынның (Дантенің) шәкірті Фарни Уберти шығармаларында бұл кітап бірнеше рет аталынады. Олай болса, Дантенің де бұл шығармамен таныс болғандығы анық». Міне, осындай дәлелдеулерден кейін ислам эсхатологиялық әдебиетінің Дантеге елеулі әсер-ықпалы болғандығына күмән қалмады.

	Сөзімізді қысқаша түйіндер болсақ, Шығыс пәлсафасы мен әдебиетінен оқып-үйренбей тұрып, Дантедей ұлы ақын «Құдіретті комедиядай» кең тынысты, мазмұны терең, тәлімдік-пәлсафалық туындыны дүниеге әкеле алмаған болар еді.





БОККАЧО «ДЕМАМЕРОНЫНДАҒЫ» ШЫҒЫСТЫҚ ЖЕЛІЛЕР МЕН БЕЙНЕЛЕР




	Әлем әдебиеті тарихында бірнеше халықтың әдеби көркем және рухани елек сүзгісінен өтіп, дәуірлерден дәуірлерге көшіп келе жатқан дүниелер баршылық. Олар әр кезеңде жаңа мазмұн, соны заманауи реңктермен байытылып отырады. Италян әдебиетшісі Джованни Боккачоның «Декамероны» да тарихы сан ғасырлық осындай «Кәмилә мен Димнә», «Мың бір түн» секілді жәдігерлерінің ойып орын алған туындылардың бірі...

	Еуропаның Қайта өрлеу дәуірі әдебиетінің негізін қалаушы Данте Алигерьидің адамсүйгіштік идеяларын жалғастырушы, өзі де италян әдебиетінің ұлы тұлғаларының қатарынан саналатын Д.Боккачо 1313-1375 жылдар аралығында өмір сүріп, шығармашылықпен айналысты. Шығармаларына негізінен реалистік тон тән болып келетін Боккачоның ең үздік туындысы ретінде жоғарыдағы «Декамерон» туындысы аталады. Бір қызығы, Батыстың алғашқы жазба әдебиет үлгілерінің бірінен саналатын оыс «Декамерон» Шығыс халықтарының арасында, оның ішінде Орта Азияда да кеңінен таралған хикая және әфсаналардың негізінде жазылған. Зерттеушілердің пікіріне сүйенсек, Боккачо кітабындағы жүз хикаяның сексен жетісінің сюжеті Шығыс әдебиеті үлгілері мен фольклорынан алынған көрінеді (КЛЭ, том 1, 671). Сондай-ақ, «Декамеронның» фабуласы мен композициялық түзілісі де шығыстық. Онда да «Мың бір түн», «Кәмилә мен Димнә», «Тотынамалардағы» секілді қалыптаушы сюжет (хикая ішінде хикая айту) тәсілі пайдаланылған.

	Қалыптаушы хикаяда алдымен бас қаһарманның қауіп-қатерге ұшырағандығы айтылып, бірінен кейін бірі баяндалатын ішкі хикаялар сол қауіптің алдын алуға қызмет етеді. Мысалы, «Мың бір түнде» Шаһаризаданы өлімнен құтқару, «Тотынамада» күйеуі сапарға шығып кеткен әйелді жаман жолдан қайтару, кейініректе, Науаидың қаламынан туған «Сабъай сайерда» Дилоромның құрығына түсіп қалған Баһрам Түрді азаптан құтқару мақсатында әрқилы хикаялар мен қиссалар тәпсірленетінін жақсы білеміз.

	«Декамеронның» қалыптаушы сюжеті де осындай: Флоренцияда оба ауруы тарап, халық қырыла бастайды. Жандарын аман алып қалу үшін әркім әржаққа бас сауғалап қашады. Солар секілді жеті әйел мен үш еркек те өзара ақылдаса келіп, оба жойылғанша шеткі ауылдардың бірінде, өзара әңгіме-дүкен, қызықшылық жасап оңашалана тұруға келіседі. Олар он күннің көлемінде өзара әртүрлі хикаялар айтысады. Кітаптың «Декамерон» атауының өзі де грекшеден аударғанда он күн деген мағынаны білдіреді. Жазушы осы амал арқылы түрлі тақырыптарда баяндалатын жүз хикаядан тұратын шығарманы дүниеге келтірген.

	Шығыс әдебиеті үлгілері, әсіресе фольклорлық дүниелердің ХІІ-ХІҮ ғасырларда латын, испан, француз тілдерінде Еуропаға кеңінен таралғаны мәлім. Ал, Толедо мен Болонья секілді қалаларда араб тілдеріндегі әдебиет нұсқаларын аударумен айналысатын арнайы топтар құрылды. «Сандыбаднама», «Қырық уәзір» (негізінен, оның түркілік нұсқасы), «Кәлила мен Димнә», «Мың бір түн» хикаялары араб халифатының қоластында болған Кордова корольдігі арқылы ауыздан ауызға өтіп, Испания мен Италияға таралды.

	Дегенмен, бұл дүниелер, яғни Шығыс әдебиеті үлгілері Боккачоға жеткенше көптеген өзгерістерге ұшырағандығы анық. Олардың Италияға келу жолдары да әртүлі болды. Мысалы арабтың «Антардың өмірі» эпостық дастаны «Араб күндері» атауымен кеңінен белгілі болып испан тілінде жауынгерлік, қаһармандық дастандардың пайда болуына әсер етті. Ал, ХІ-ХІІ ғасырларда испан әдебиетшілерінің өздері де Шығыс әдебиеті үлгілерінен қанаттанып, латын тілінде кітап жазуға кірісті.

	А.Грибановтың пікірінше, шығыстық хикая айту тәсілі осы кездердегі испан қалаларында кең қолданыс тапқан (А.Грибанов. «Восточный жанр «обрамленной повести» в средневековой Испаний», изд. «Наука», М., стр 417).

	Міне, осындай аударма нұсқалары Испания және кейініректегі Батыс Еуропаға жаңа әдеби ағым – дидактиканы, жаңа жанр – новелланы, жаңа баяндау тәсілі – хикая ішінде хикая айту (қалыптаушы) амалдарын алып келді. Сондай кітаптардың бірі Испанияда ХІҮ ғасырдың басында жазылған «Жомарт Сифар туралы кітап» - романы. Бұл кітап, сондай-ақ испан тілінде жазылған ең алғашқы роман болып саналады. Шығарма бастан-аяқ «қалыптаушы қисса» үлгісінде жазылған. Қарт рыцарь әртүрлі мысалдар мен хикаяттарды пайдалана отырып, өз ұлдарына насихат әңгіме айтады. Сондай-ақ, романда әзіл-әжуа сипатында айтылатын әңгімелер де аз емес. Мұндай әңгімелер Сифардың қарару жарақшысы Рибальдо тарапынан баяндалып отырады. Рибальдо ақ көңіл, тапқыр, әңгімесіне мақал-мәтелдерді қосып отырып сөйлегенді ұнататын жан. Яғни, қарапайым халық арасынан алынған образ деуге келеді. Пидаль осы Рибальдоны Сервантестің «Дон-Кихотындағы» Санчо Пансоның әдебиеттегі бірден-бір прототипі» деген пікір айтады. Сервантестің өзінің атақты романынан сәл бұрынырақта жазған «Насихат хикаялар» атты шығармасында жоғарыдағы тәсілді қолданғанын ескерсек, бұлай болуы заңды да секілді.

	Иә, Шығыс әдебиеті Батыс Еуропа жазба әдебиетінің қалыптасуына аз әсер еткен жоқ. Батыс топырағында жаңаша мазмұнда, тың ою-өрнектерді қамти отырып дамыған шығыс әдебиеті үлгілері әуелі Испания, кейінірек Италия, Франция, Англияда көптеген әдеби туындылардың дүниеге келуіне мұрындық болды. Міне, осындай әдеби шығармалардың арасында Боккачо «Декамеронының» алар орыны ерекше.

	Сюжеті жағынан Шығыс хикаяларымен ұқсас келетін новеллалар «Декамеронда» біршаа. А.Веселовский, В.Шкловский, Н.Гринцер және басқа да шығыстанушы ғалымдар өз зерттеулерінде осындай пікір айтады.

	«Декамеронның» он тараудан тұратыны мәлім. Әр тараудағы хикаялар мазмұны және айтпақ тәмсілі жағынан және жекелеген тараушаларға бөлінген. Мысалы, жиналғандар бірінші күні «әркімнің өзі үшін көбірек әсер-ықпалы болған жайттары» жайлы әңгімелесе, екініші күні «әртүрлі кіріптар жайттарға душар болғандар жайлы», үшінші күні «мақсатына қулық-сұмдық, айла-шарғымен жетуге тырысатындар турасындағы» хикаялар баяндалады. Төртінші күні «бейопа жіне бейдауа махаббат жайындағы хикаялар» келтіріледі. Сондай-ақ, ақыры мұрат-мақсатына жеткен ғашықтардың басынан кешкендері, сәтін күтіп жүрген жауларынан өш алған әлдекімдердің іс-әрекеттері, парасатты еркек пен ақылды әйелдердің тапқырлықтары жайлы әңгімеленетін күндері де бар. Ішкі хикаялардың бұлай тараушаларға бөлінуі – «1001 түнге» де тән. Онда әуелі еріне қиянат қылып жазаланған әйелдер, сиқыршылар, дию-албастылар, одан кейін саудагерлер мен зергер-ұсталардың істері, теңіз саяхатшылары, ақылды және адал әйелдер, махаббат әлегіне түсіп, басынан сан түрлі оқиғаларды өткізген адамдар жайлы хикаялар келтірілген. Шаһаризада өзара мазмұндас, сарындас хикая мен қиссаларды бір-бірімен байланыстыра, астастыра отырып баяндап, оқырманның оқиға барысына қызығушылығына бір сәтте селкеу түсірмейді. Осындай тәсілді «Декамероннан» де байқаймыз.

	«1001 түн» хикаялары көлемі жағынан әртүрлі. Бір-екі парақ болатын кішкентай хикаялардан бастап көлемді қиссаларға дейін ұшырасады. Хикаялардың көлемі әртүрлі болуы «Декамеронның» да айрықша белгілерінің бірі. Шығыс әдебиетінің осындай әсерлерін Боккачо туындысының барлық тарауларынан ұшыратуға болады. Осынысының өзі-ақ «Декамерон» хикаяларының басқа бастаухаттардан, дәлірек айтқанда Шығыс әдебиеті үлгілерінен алынғандығын аңғартатындай. Осы реттен алғанда, Боккачо туындысының бірінші тарауындағы 3, 4, 6; екінші тарауындағы 2, 4, 7, 9; үшінші тарауындағы 2, 7, 10; төртінші тарауындағы 2, 3, 4, 5, 9, 10; бесінші тарауындағы 9; алтыншы тарауындаңы 3, 4, 7; жетінші тарауындағы 1, 4, 6, 8, 9; сегізінші тарауындағы 6, 8, 10; тоғызыншы тарауындағы 1, 6, 9, 10 және оныншы тараудың 4 хикаяларын таза шығыстық рухтағы шығармалардан алынып пайдаланылған деуге әбден болады. Олар оқыған адамға «Мың бір түн», «Кәлилә мен Димнә» іспетті жәдігерлерде кездесетін хикаялардың сәл ғана өңделген көшірмесіндей болып әсер етеді. Сөзіміз дәйекті болуы үшін мысал келтіре кетелік. Бір хикаяда Монферрат есімді маркиз христиандардың бір рәсіміне қатысу үшін сапарға шығады. Бұл кездері Филипп патша маркиздің көрікті әйелі бар екендігі туралы әңгімені естіп, оған сырттай ғашық болып жүрген екен, маркиздің өзі үйінде жоқтығын пайдаланып, әйелімен көңіл қосқысы келеді. Осы мақсатына жету үшін Монферраттың үйіне қонақ болып барады. Әйелі корольді атақ-мәртебесіне сай жақсылап күтіп алады. Бірақ, алдына тамақ тартқанда тек тауықтың етінен жасалған тағамдарды қояды. Бұны сезген король әйелге тиісіп: «Бегайым! Сіздер жақта бәрі тауық сияқты, не, қораздар жоқ па?» деген әңгіме айтады. Сонда маркиза: «Неге олай дейсіз, хазірет, бізде қораздар бар. Тауықтарымыз сондықтан да өзгенің қоразына мұқтаж емес» деп жауап қайтарады. Әйелдің нені меңзеп отырғанын сезінген король ұяттан өртене жаздап кері қайтыпты («Декамерон», 1, 5).

	Тез жауап қайтарғыштыққа құрылған мұндай тәмсіл хикая «Мың бір түннің» «Шаһзада және жеті уәзір» тарауында (және бір атауы «Қырық уәзір») мынандай мазмұнда кездеседі. Патша сарайын айналып серуендеп жүргенде, бір тамның төбесіне шығып тұрған әйелге көзі түсіп кетеді де оған ғашық болып қалады. Сұрастырып жүріп бұлүй уәзірлерінің біріне тиесілі екендігін біледі. Патша ол уәзірін алыстағы уәлаяттардың біріне іссапармен жұмсап жібереді де оның үйіне қонаққа келеді. Уәзірдің әйелі патшаны жақсы күтіп алады. Өзі тамақ істеп жүріп, патшаға бір ғақлия кітапты уақыт өткізуге ермек қыла тұрыңыз деп оқуға беріп қояды. Ас дайын боп, патша алдына тоқсан түрлі тағам тартады. Тағамдардың көрінісі әртүрлі болғанымен, бәрінің дәмі бірдей екен. Патша мұның мағынасын сұрағанда, әйел: «Сізді бұдан ғибрат алсын деп отырмын. Сарайыңызда тоқсан кәнизагыңыз бар. Олардың рең-көркі, бой-тұлғасы әртүрлі болғанымен дәмі бірдей емес пе» дейді. Сөз астарын аңғарған патша уәзірдің үйінде көп отыра алмай шығып кетеді...

	Детальдардың қолданысы, кейіпкерлердің есімдері әртүрлі болғанымен мазмұн және одан келіп шығатын тәмсіл бір. Әйтсе де «Мың бір түндегі» ойды жеткізу тәсілі «Декамерондағыдан» біршама басымырақ түсіп жатқандай. Әрі көркемдік бояуы да қалың. Шығыстық сюжеттер мен «Декамерон» хикаяларының арасындағы мұндай ұқсастықтар өте көп. Мысалдарды ондап, жиырмалап келтіруге болады. Осы орайдан келгенде, итальян әдебиетшісі шығыстық әдебиет үлгілерін қалағанынша емін-еркін, қажет жерінде өңдеп, өз айтпақ ойын иіп отырып пайдаланған деуге болады.

	Шығыс әдебиеті озық үлгілерінің Батыс жазба әдебиетінің қалыптасуына ықпал-әсері барынша мол болғандығын байқататын мұндай мысалдар әлем әдебиеті тарихында өтемол. Сөз соңында бұл бағыттағы түбегейлі зерттеу жұмыстары болашақтың еншісінде екендігін айтқымыз келеді.





«МЫҢ БІР ТҮН» КӨШЕЛЕРІНДЕ




	ХІ-ХІҮ ғасырларда Еуропаны Шығыс әдебиеті жаулап алды. Ал Испанияда араб тілі зиялы қауымның ресми тілі болды десек те артық емес. Мұндай феноменді кейінгі кездерден тек орыс интеллигенциясының ХІХ ғасырда француз тіліне жаппай ден қоюымен ғана салыстыруға болатын шығар. Әрине, тіл білген жерде мәдени-рухани алмасулар да қатар жүреді. Олай болса, осы кездегі Испанияның әдебиет әлемін шығыстық мазмұндағы аңыз-әфсаналар мен қиял-ертегілердің көмкеріп алуына көп таңдана қоюдың жөні жоқ. Кезбе актерлер мен қаңғыбас жыршылар қаладан қалаға, ауылдан ауылға қыдырып жүріп, той-томалақ, басқосуларда нәшін келтіре баяндап, хикаялап беретін мұндай желілер Еуропа әдебиетінің қайта гүлденуіне, оның орта ғасырлық Ренессансына түрткі болды. Данте «Құдіретті комедиясының», Боккачо «Декамеронның», басқа да батыстық жәдігерлердің аттаныс нүктесінде шығыстың әдебиет үлгілері жатқандығы бүгінде рухани-мәдени әлем мойындаған шындықтардың бірі. Ал Шығыс пен Батыс рухани қарым-қатынасы дегенде атақты «Мың бір түн» туралы сөз болмай қалуы әсте мүмкін емес.



	Еуропа тілдеріне аударылған шығармалар арасына, әрине, «Мың бір түн» ертегілері де бар еді. Бұл ғажайып шығарманың тылсым хикаялары әлем оқырмандарының жүрегін бағзы замандарда-ақ жаулап алғаны мәлім. «Мың бір түн» ХІІ-ХІҮ ғасырларда латын тіліне тұтас аударылмағанымен, оның жекелеген тұстары, қайсыбір тараулары роман халықтарының арасына кең таралды. Орта ғасырлардағы Еуропа әдебиетінде «Алифлайло» (««Мың бір түннің» арабша атауы) ертегілерінен көшкен сюжеттер араында, әсіресе, «Синдбоднома» (латыншаға «Сендебар» деп аударылған) және «Қырық уәзір» хикаялары өте мәшһүр. Асылы, көне Үндістанда пайда болып, кейін парсы және араб тілдеріне аударылған «Мың бір түндегі» бұл бітімі бөлек хикаялар осы кездердегі Педро Альфонс, Хуан Мануэль және басқа да Еуропа қаламгерлерінің шығармашылығына қатты әсер етті. Бұл хикаялар ХҮІІІ ғасырға дейін француз, испан және итальян тілдерінде жиі-жиі қайта басылып тұрғаны да көп жайтты аңғартады.

	Осылайша, Андалузияда (бүгінгі Испания) Шығыс әдебиеті ықпалында қалыптасқан жаңа әдебиет дүниеге келді. Мұндағы кейінгі мәдениетті де мұсылмандар мен христиандар бірігіп отырып жасады. Бұл мәдениетте екі жақтың да рухани жандүниесі жан-жақты көрініс тапты. Жаңа әдебиет тек Испания ауқымымен ғана шектеліп қалған жоқ, оның төңірегіне, көршілес мемлекеттерге де алып мұхит секілді жайылды. ХХ ғасырдағы испан тілі әлемнің ең атақты жазушыларының бірі, «Жүз жылдық жалғыздықтың» авторы, Нобель сыйлығының иегері Габриэль Гарсиа Маркес те өз стилін қалыптастыруда араб поэзиясынан көп оқып-үйренгендігін айтқан-ды. Ал біз әңгіме етіп отырған ортағасырларда тек Испания емес, бүкіл Еуропа араб тілінің құдіретіне тұтас бас қойды деуге болады.

	Әрине, бұлардың арасында әйгілі «Декамеронның» авторы Джованни Боккачо да бар болатын. Оның Отаны Флоренция (бүгінгі Италия территориясы) Андалузиямен жақсы мәдени қарым-қатынаста еді. Бірақ бұл кездегі Италияның Шығыспен байланысы тек Испания арқылы жүзеге асты десек, қатты қателесеміз, Жерорта теңізінің жағалауында жатқан ел болғандықтан оның өзі де Шығыс мемлекеттерімен байланыс орнатуға зор мүмкіндікке ие еді. Тіпті Италияда испан зиялы қауымына беймәлім шығыс әдебиеті жәдігерлер де молынан ұшырасатын. ХІІ-ХІҮ ғасырларда Испанияда дидактикалық сарындағы дүниелерге сұраныс көптеу болса, Италияда, керісінше, шытырман оқиғалы хикаяларға, романтикалық әуездегі махаббат дүниелерінде құмартушылық аңғарылатын. Яғни, Джованни Боккачо бірнеше бағыттағы әдеби арналардан еркін сусындай алатын. Оның ықтиярында арабшадан аударылған шығармалар, Шығыс әңгімелері желілерінің негізінде тудырылған испан және итальян қаламгерлерінің кітаптары, фольклордағы шығыс-батыс ертегілері мен әфсаналары, көне рим және грек жәдігерлері («Римдіктердің еңбектері» секілді), замандастарының жолжазбалары, кезбелер һәм саудагерлердің естеліктері болды. Итальян жазушысы бұл дүниелердің бәрінен өз шығармашылығына керектерін сүзіп алды, жазбақ кітабының мазмұнына, рухына келетіндерін қата өңдеп, жаңа қалыпқа салды. Оларды өз дүниетанымы, эстетикалық идеяларына бағындырды. Әсіресе Шығыс хикаяшылығындағы қалыптау тәсілі оң жамбасына өте жақы келетіндіктен, оны ірілі-ұсақты шығармаларының композициясында жан-жақты пайдаланды.

	Қайсыбір әдебиеттанушылар «қалыптасу тәсілі көне Грек және Рим әдебиетінде де бар. Рас, Овидийдің «Метаморфоза» кітабының ІҮ тарауында Миней қыздарының сейілге шықпай, үйде ұршық иіріп отырып әңгіме айтатыны бар. Гомердің «Одиссеясында» да бас қаһарман Алкиной патшаның құзырында отырып, өзінің басынан кешкендерін, Калипсо, Цирцей жайындағы оқиғаларды, Сирен, Сцилла, Харибда аралдары, лотофагтар мемлекеті туралы хикаяларды баяндайды. Мұндай амал Апулейдің «Алтын есегінде» дежүз беріп қалады. Әйтсе де, әйгілі шығыстанушы ғалым П.Гринцердің жазғанындай, топтастыру тәсілі рим және грек жазушыларының шығармашылығында жоғары әдеби тәсіл деңгейіне көтеріле алған жоқ. Тек негізгі желіге көмекші құрал ретінде ғана кірістіріліп отырды. Бұл шығармаларда «ішкі» хикаяларды ұйытып, бір арнаға бағыттап отыратын бас қалыптаушы хикая жоқтың қаыс. Мысалы, «Метаморфозада» қыздар әңгімелейтін хикаялар Овидий шығармасының, бар болғаны, бір эпизоды ғана. Олар негізгі оқиғалардың дамуына еш әсер етпейді, яғни, жәрдемші сюжеттер сипатында ғана кіргізілген. Ал Боккачо «Декамеронында» ұйытқы хикая да, одан тарайтын әңгімелер де бар. Осының өзі-ақ «Декамеронның» жазылу үлгісінде шығыстың хикаягерлік әдіс-тәсілінің жатқандығын айқын да анық аңғартады. Бұл әдеби тәсіл біздің жыл санауымыздың алғашқы ғасырларында алдымен көне Үндістанда пайда болған-ды. Оның бірінші жарқын нұсқаы ретінде әйгілі «Панчатантраны» («Кәлила мен Димнәнің» үнділік түпнұсқасы) айтуға болады. Кейінірек бұл тәсіл бүкіл Шығысқа таралып, Орта Азия, араб, моңғол, жапон, Африка халықтары арасында кең қолданысқа түсті.

	Иә, қалыптау жолымен өте көп ірілі-ұсақты әдеби шығармаларды бір ортаға жинау, жүйелеу мүмкіндігі туды. Бұл реттен айтар болсақ, бір ғана «Мың бір түнде» үш жүзден аса ертегі мен қиссалар топтастырылған. Бұл – халық шығармашылығының дүр жауһарларынан жиналған өте үлкен қазына-байлық. Ондағы аңыз, ертегілер қалыптау, топтастыру тәсілімен бір ортаға жиналмағанда, бәлкім, бұл хикаялардың оннан бірі де бізге жетпеген болар еді, адамзаттың ортақ рухани қазынасына айналмас еді. «Мың бір түннің» нақты авторы болмағанымен, оны осы қалыпқа келтіруде бір емес, бірнеше бағыттағы шығармашылық адамдары (кітапқа келтірілетін ғажайып өлең үзінділерін еске түсіріңіз!) ұжымының жұмыла жұмыс істегендігі күмәнсіз. Бұл кітапта орта ғасырдағы шығыс адамдарының тұрмыс-тіршілігі, арман-үміттері суреттеледі, өмірден түйген тағылымдары баяндалады. Міне, осындай мақсат-мұрат «Декамеронға» да жат емес. Онда ІҮ ғасырдағы Италия тіршілігі жан-жақты көрініс тапқан. Боккачо жүздей хикаяны өзара жымдастырып, оларды он күнде әңгімеленетін («Декамерон» - он күннің оқиғалары деген сөз) он бапқа топтастырады. Кітаптың діттегені – пенде баласының басына қаншалықты қиын күн түссін, ол оны жеңіп шыға алады деген оптимистік ойды айтуд. Және бұл ойды Боккачо туындысы жетер жеріне жеткізіп айта білген. Егер кітаптың қалыптаушы хикаясында елге індет ауруы таралып, жұрттың бойын үрей жайлағандығы, жұқпалы жерттен аман қалу үшін бір топ адамның оңаша жиналып, әртүрлі хикаяларды айтуға кіріскендігі туралы әңгімеленсе, ал олар баяндайтын әңгімелерде әртүрлі адамдардың әрқилы тығырық жағдайлардан қандай аман шыққандары туралы сөз болады. Қорқынышпен басталған әңгіме жайлап-жайлап адамды үміт өлкесіне жақындата түседі. Міне, осы тәсіл «Декамероннан» көп ғасырлар бұрын, алдымен «Мың бір түнде» көрініс тапқан-ды.

	Шаһаризада опасыз әйелдер жайлы хикаялар мен жұбайына адал, жар парызына берік нәзік жыныстылар жайлы әңгмелерді кезектестіре баяндай отырып, ақыры өз қосағының жандүниесінде әйел атаулыға деген мейірбан сезімнің қайта оянуына түрткі болады. Және бұл бәрін ол кез келген таңда басы алынуы мүмкін екендігіне қарамай, баысн өлімге тіге отырып хикаялайды. Біздің әрқилы ертегілер мен қиссаларды бір арнаға тоғытып, топтастырған бұл ұлы шығарманы ғажайып, драмалық сюжетке ие дейтініміздің себебі де осыдан. «Мың бір түнді» оқып, қатты тебіреніске түскен атақты Стефан Цвейг оған арнап мақала жазғанда, міне, ұлы туындының осы ішкі қуатты драматизміне назар аударған болатын (Стефан Цвейг. Собрание сочинений, том 7, изд. «Правда», М. 1963, стр 361-370). Цвейг бұл шығарманы арғы-бергі ең үздік туындылардың қатарына қояды. «Мың бір түнді» өз тілінде оқыған еуропалықтардың Шығыс әлемін, Шығыс тарихын білмекке деген құмарлығы артты дейді ол. Иә, Цвейг айтқандай, ХІХ ғасыр мен ХХ ғасырдың басы Еуропа ғылымның Шығысқа жіті назар аударған уақыты болды. Қалың топырақ астынан қайта сілкініп, көне Мысыр, Шумер мен Ассирия, Хэт патшалығы мен Миттания, т.б. тарих бетіне қайтып оралды. Археология мен көне тілдерді зерттеу жұмыстарында ең ұлы жаңалықтар ашылды. Ал осындай ұлы бастаулардың негізінде «Мың бір түн» секілді ұлы жәдігерлердің тұрғандығы еш жасырын емес. Оның сиқырлы әлемі әлі талай адамзат ұрпағын елітетініне, жаңа жаңалықтарға мұрындық болатынына, алты құрлықтағы адамзат баласының жанашырын Шығысқа аудара беретініне күмән жоқ. «Жүздеген жылдар бұрын жасаған, есімі белгісіз бұл шығармашы («Мың бір түннің» авторы) нағыз ақын, ірі сөз шебері. Оның екі кісі – шаһ және Шаһаризада ортасындағы оқиғаның төңірегіне топтастырылған хикаялары өз сценарийшісін күтіп жатқан даяр драмалар» (Стефан Цвейг). Міне, бұл сөз де бүгін айдай ақиқатқа айналып отыр. Өйткені, жер бетінен «Мың бір түннің» желілеріне құрылған спектакльдер мен фильмдерді тамашаламаған бір де бір адамды кездестіре алмайтыныңыз анық.

	«Мың бір түннің» Еуропа әдебиетінде кіші бауырлары сондай-ақ «Декамеронмен» ғана аяқталмайды. Себебі, «Декамеронның» өзінен кейінгі Еуропа әдебиетінде тигізген әсері өте зор болды. Мұнда дүниеге келген бірқанша новелла кітаптарында Боккачо қолданған шығыстық әдеби әдіс-тәсілдердің кең көрініс табуы бұл сөзімізге жақсы дәлел бола алады. Шығыс әдебиеті сюжеттерін алып, оларды қайта өңдеу кейінгі авторлар шығармашылығында қалай жалғасын тапты деген сауалға жауап іздеп көретін болсақ, бұл тұста Еуропа әдебиетінде із қалдырған бірнеше қадау-қадау шығармаларды айта аламыз. Мысалы, Сер Жованнидің (ХІҮ ғасырдың аяғы) «Тентек» атты туындысында өзара ғашық қыз бен жігіт жиырма бес күннің ауқымында бір-біріне әртүрлі хикаяларды әңгімелеп берсе, Серкамби (ХҮ ғасыр) түзген хикаяттар кітабында бір топ адам, тура «Декамерондағы» секілді, оба дертінен қашып, Лука деп аталатын қыстақта әртүлі қиссаларды өзара баяндау арқылы уақыт өткізеді. Қалыптау тәсілі Жиралада (ХҮ ғасыр), Грациани (ХҮ ғасырдың аяғы), Страпола (ХҮ-ХҮІ ғасырлар) секілді новеллашылар тарапынан да кең қолданыс тапқан. Ал Сакетти, Пожо Банделло (ХҮ-ХҮІ ғасырлар) секілді атақты жазушылар қалыптау тәсіліне ыңғай білдірмегенімен, Шығыс сюжеттерін өз туындыларында пайдаланудан кенде болмаңан. Ағылшынның атақты жазушысы Ж.Чосер (ХҮ ғасыр) «Кентербер хикаяларын» жазуда өзіне «Декамеронның» әсері өте зор болғандығын ағынан жарыла айтады. Әйтсе де, Чосер шығармасы өзінің ішкі құрылымы жағынан «Декамероннан» кері Әлішер Науаидың «Сабъай сайер», Хиромийдің «Төрт дәруішіне» көбірек ұқсайды. Дегенмен мұнда да «Мың бір түн», «Тотынама», «Кәлила мен Димнә» іспетті Шығыс әдеби жәдігерлерінен алынған бізге таныс әңгіме-хикаялар жетерлік.

	Әдебиеттанушы Б.Рифтиннің мәліметіне қарағанда, Еуропа қаламгерлерінен Хуан Руис де Аларкон (ХҮІІ ғасыр), Франсуа Бланше (ХҮІІІ ғасыр), Хуан Валера, Х.Андерсен (ХІХ ғасыр) және басқаларда орта ғасырлық үнді және араб әдебиетінде кең таралған хикаят желілерін өз роман және повестері, драмалары мен комедияларында еш қысылмай, еркін пайдалана отырып, шығыстық мотивтердің негізінде ғажайып характерлер галереясын сомдаған. Біз бұл арада Еуропаның «Декамерон» және басқа да әдеби жауһарларында ұшырасатын тікелей «Мың бір түннен» алынған хикаяларға тоқталуға, оларды мазмұндап беруге тырыспадық. Өйткені, бұл шаруа көп уақытты және біршама көлемді алар еді. Сондықтан да бұл шаруаны істеу, істемеуді оқырмандардың өз ықтиярына қалдырыпотырмыз. Дегенмен қайсыбір оқырмандарымыз «Мың бір түн» мен «Декамеронды» салыстырып оқып шығуға мүмкіндік таба қалса, оның біздің сөзімізге екі қолын көтеріп қосылатындығына еш күмәніміз жоқ.

	Иә, «Мың бір түннен» таралған көшелерді бұл күнде тек арғы-бергі Еуропа әдебиетінен ғана емес, әлемнің қай-қай әдебиетінен де ұшырастыруға болады. «Мың бір түн» де бұл күнде өз алдына бір шаһар. Бәлкім, бүкіл әлемді алып жатқан алып шаһар. Оған күмәніңіз болмасын.





Максим ГОРЬКИЙ


	ПОЛЬ ВЕРЛЕН ЖӘНЕ ДЕКАДЕНТТЕР




	Максим Горькийдің оқырман назарына ұсынылып отырған мақаласы ешкімді бей-жай қалдырмайды ғой деген пікірдеміз.

	Рас, мақаланың жазылғанына бір ғасырдан аса уақыт өткен. Мазмұны да орыс не қазақ емес, сол кезгі француз әдебиеті туралы. Бірақ солай ғана ма?

	Ойы зерек, көзі қарақты оқырманға осы мақалада бүгінгі қазақ әдебиеті, оның хал-жағдайы туралы да сөз болып жатқандай сезіледі-ау деп ойлаймыз.

	Иә, бізде де өлеңін өзінен, төңірегінде жүргендерден өзге ешкім түсінбейтін ақындар қарасы көбейіп келеді. Біздің Алматы да әрқилы діндердің илеуіне айналулы. Бізде де өнер адамдары арасында торығушылық белең алулы.

	Осының бәрінің түбі, модернизм мен постмодернизмді кейін ысырып тұрып, өнер адамдарын декадентшілдікке апарып ұрындырмай ма?

	Сосын, Горький айтып отырған буржуазиялық сұранысын қанағаттандыратын әдебиет, кино, музыка дегеніміз не?

	Олардың бізде ұшқындары бар ма?

	Қысқасы, ойлы адамның бұл мақаладан көптеген сауалдарды ұшыратуына болатын секілді.



	Өткен жылдың желтоқсан айында Парижде ақын Поль Верлен қайтыс болды. Ол декадентшілер деп аталатын әбден арып-азғындаған әдеби мектептің негізін қалаушы болатын. Көзі тірісінде әдебиеттегі төбелтоптың (богема) өкілі саналған, ендігі «ұлы ақындардың» санатынан аталатын осы ақынның қабірінің басында мүмкін болған әрқилы әдеби мектептер мен фракциялардың өкілдері тоқайласты. Бірін-бірі мойындамайтын, тіпті бітіспес жау көретін түрлі элементтердің бұлайша бір адамның табытының соңынан иық тірестіре қатар жүруі әдебиет әлемінде сирек кездесетін, үлгі тұтар көрініс.

	Өзінің әдебиеттегі алғашқы қадамын Теодор Банвиль мен Леконт де Лильге еліктеуден бастаған Верлен хас «парнасшылардың» бірі еді. Ұстаздары секілді ол да жансыз объективизм мен тастай суық әдемілікке көзсіз ден қойған, өзге дүниені мойындау ойларына да кіріп шықпайтын өзінің салқын мектебінің ұстанған бағыты мен аманаттарына адал болды.

	Әйтсе де, Верлен көп уақыт өтпей-ақ, болмысы табиғатында табанынан нық тұрар топырақ іздегіш жан болғандықтан, «парнасшылардан» декаденттерге» ауып кетті де 1880 жылдың өзінде-ақ осы мектептің көш басшысы болып шыға келді. Қатаң формаларды ғана мойындайтын «парнасшыларға» мұрын шүйіре қарау, өздері де қандай болуы керектігін жете түсіне бермейтін поэзиядағы әлдебір ұлы жаңалықтарға ұмтылу, өздерінен өзге жан ұғына бермейтін емеуріндерге толы өлең жазу бұл мектептің өзгелерден бөлектеп тұратын белгілері іспетті болды.

	Осы мектепке бет бұрып, кейінірек оның көсеміне айналса да Верлен өз шәкірттеріне қарағанда ұғынықты да қарапайым болып қала білді. Оның жүректі шымырлатар мұңға толы жырларының әуенінен сезімтал да нәзік жанды, жарыққа ұмтылған, тазалықты аңсаған, құдайды іздеген, бірақ таппаған, адамзатты сүйгісі келген, бірақ сүйе алмаған адамның өксігі мен түңілісі айқын естілетін.

	Өмірі шарапханада абсент ішу және госпитальдарда сол молынан қотарылған абсенттің зардабынан емделумен өткен осы адам туралы Жюль Леметр былай деп жазады: «Жаны соншалықты таза да адал осы бір сәбиге жер бетінен жандүниесі байыз табар жай табылмас еді». Өзі де «парнасшыл» біздің А.Майков Верленді Батыс ақындарының ішінен христианшылықты барынша жете түсінген жан деп бағаласа, Катулл Мендес декадентшілер бағытының әкесін бақытсыз адам және ұлы ақын деп әспеттеді.

	Дегенмен, Верленге ақын ретіндегі шын бағасын беру болашақтың үлесіндегі шаруа және біздің шағын очеркіміздің мақсатына жатпайды. Бізге Верлен адам ретінде, мәдени тип және бір сүрініп, бір құлап жатқан, жұртты қалайда таң қалдыру үшін сайқымазақтыққа салынудан да қашпайтын, былайғы жұрттың көзімен қарағанда әумесер, күлкілі көрінетін, бірақ әлі де даму үстіндегі декадентшілдер деп аталатын адамдар тобының өкілі ретінде маңызды. Өмірден де, өнерден де ойып орын алғысы келетін бұл адамдар шынында да аурулар. Дәрігер-психиатрдың көзімен қарағанда жүйке дертіне шалдыққан жан болса, әлеуметтанушының зейініне салғанда тек өнерде емес, моральда да анархистер болып табылады. Үш тарапынан қарағанда да декадентшілдік және декаденттер зиянды, қоғамға қарсы, өзімен күресуді қажет ететін құбылыс.

	Бұл құбылыстың дамуындағы мына бір жәйтті ашып айтқан жөн. Қоғам оларға барынша назар аударып отыр, декадентшілерді зер салып оқуға тұрады деп санайды, олардың ішіндегі қайсыбір дарындылары мен алғырларының шығармаларын жата-жастана жатып оқуға бейім.

	Ендігі ұлы ақын саналатын Верленді былай қоя тұрып, осы жерде драмалары идеяларының бұлыңғырлығына қарамай бүкіл Еуропаның театр сахналарында қойылған Морис Метерлинк, романдары баспа бетін көре сала Еуропаның барлық тілдеріне аударылатын итальян Аннунцио, «Ганнел» атты драмасы біраз дақпырт шуға себепші болған неміс Гауптман және басқаларға көз салсақ та жеткілікті. Бұлар пайда болған құбылысты күшейтетін, оның әлеуметтік маңызы артып келе жатқанын аңғартатын жәйттар. Және бұл процесс аталмыш құбылыстың бір ауыздан зиянды болып саналатындығына қарамай жүріп жатыр.

	Оқырманның есіне алғашқы декаденттердің Францияның толық жеңіске жеткені және оның өзіндік дүниепайымы қалыптасқаны анық белгілі болған тұста пайда болғанын сала кеткіміз келеді. Бұл 89 жылды және жолында көп қан төгілген, солк езде ұран боп көтерілген, бүгінде ұмытылған үш сөзді көпшіліктің әлі жадынан шығара қоймаған кезі еді. (Бостандық, теңдік, бауырластық сөздері - Ә.Б).

	Буржуазия жеңіске жетісімен-ақ өз өмірін өзіне ыңғайлы етіп жасауға кірісті. Оған арнап Пальерон мен Сарду театры ашты, оған бағыштап Коппе және дөрекі де скептик материалист досы Ришпендер ұсақ сезімдер мен күнделікті күйбең тіршілікті күйттейтін өлеңдер жазды. Онэ романдар тудырса, жеке жігерді түбірімен жоққа шығарып, бәрін өзара тығыз байланысты себептермен шегелеп тастаған, соған тәуелді еткен қатаң материалист Золя оның детерменизм топырағында аяғынан нық тұрып кетуніе, өз дүниетанымы қалыптасуына барынша мұрындық болды. Өзін-өзі мәдениетті санау құқына ие болуы үшін буржуазияға арнап музыкалар тудырылды, суреттер салынды.

	Бұның бәрі тез келді. Қарқындап дамып бара жатқан тап болғандықтан тәбетті буржуазия оларды тез арада-ақ қылғытып қорытып жіберді. Енді оларға тақыр жерге ай құйрығымен отырып қалмас үшін жедел түрде қор жасау қажеттігі туды. Себебі, есті ескінің көзі іспетті Гюго және өзге де идеологтар әлі тірі еді. Сұлулықтың сынына сына қағылып, ақиқаттың бұрмалануына олар төзе алмайтын. Кез келген уақытта олар тарапынан дүмпу болуы мүмкін-ді. Сол үшін де буржуазия өмір жайлы жадағай түсініктер мен қарабайыр пайымдардың қалыптасуына ықпал ететін, адамның ар-намысын мазалап, жанына түртпек жасамайтын, құдайды еске сап тынышын алмайтын дүниетанымның қалыптасуына мүдделі болды. Ол бұлар сүріп жатқан өмірдің өалыпқа түсуіне, заңдастырылуына қызмет етуі керек еді. Буржуазияны ақтайтын философияға сұраныс туды жіне қажеттілік тез қанағаттандырылды. Ренанның оптимистік жайбасарлығы жаңа қоғамның талабы үшін оның өзімен-өзі қарама-қайшылыққа баруына жол ашты. Тэн де буржуазияны ның өзінің ар-намысы ұйқысынан оятып, мазаламасы үшін қалқа болар бұл қабырғаға бірнеше кірпішті еш шімірікпей қалап жіберді. Бұдан кейін де бірнеше талпыныстар жасалды, бірқанша штрихтар жүргізілді де буржуазияның жағдайы бекем-берік болып шыға келді.

	Өмір, осылайша, әп-сәтте сұп-сұрғылт түске боялды. Нақты тіршілік пен көз көрген фактіге ғана табыну басталды. Пәлсафада күнәға бату бостандығын дәріптеу қанат жайса, адамгершілік ұстындары бұрынғыдан да қатты шайқалып, адам санасында тоқырау белең алды. Рух жүнжіп, ақыл-ой түнекке түсті.

	Жоғары лауазымдылар арасында мемлекеттің мүддесін шетелдерге сатып, саяси алаяқтыққа бару күнделікті көз, құлақ үйреніскен жағдайларға айналды. Ал бұлар бұдан ширек ғасыр уақыт бұрын ғана тіптен мүмкін емес жайттардың қатарына жататын. Міне, біреулер еркін демалып, балықтай жүзген осындай ортада өмірден алғысы келетіні көп, кеңістікке талпынған, талпынған да алқынған, жандүниесі таза, сезімі сергек жандар да жүрді. Олар буржуазияның ауасы тар, материализм, меркантилизм және моральдық қарабайырлану белең алған, тек күштінің ғана құқығы қорғалған, өмір сүру инстинктінен өзге ешбір заң мойындалмайтын осы бір ортасынан құтылғысы келді. Жүйкесі нәзік, жандүниесі кең бұл жандар буржуазияның лас аулаларынан өздеріне таза жай іздеп адасты. Өздеріне-өздерін қарсы шықты. Күресті. Қайтыс болды. Ештеңеге қанағаттанбаған, жапа шеккен жандарымен бақиға кетіп жатты. Бір кезгі серілердің Франциясы өздерін әбден өз орындарында сезінетін, өмірдің қожаыс көретін, шылқи семіріп алған көпестердің көңілдесі іспетті Францияға айналып бара жатты.

	Ғажайып талант иесі, буржуазиялық мадақтың түтініне уланған, жүйкені қытықтайтын, сезімді оятатын, байлар түскі тамақтан кейін ғана оқитын шағын новеллаларға ғұмырын сарып қылған Мопассан дүниеден өтті.

	Бурже...

	Бодлер...

	Францияның бүгінгі өмірімен уланған, түнектен Тәңірін іздеген өзге де көптеген ақындар мен жазушылар қаза болды. Қоғам сыртқа тепкен, бірақ тағдырына өмірдің алдында жүру таңдауы түскен, адал да ақжүрек, күйбең тірліктің жалған пұттарына табынудан бас тартқан, жүрегінің түкпірінде мәңгілік идеалдарды берік сақтаған көптеген адамдар өмірмен қош айтысты.

	Олар бірінен кейін бірі қорымнан тыныштық тауып жатқанда, өзінің азғындаған мәдениетінен тойына бастаған қоғам жайлап болса да жаңаның керек екенін сезіне бастады. Ол оны көне діндерден, Изида мен Осирис, Будда мен Зәрдәшттерден, Орта ғасылдық сиқыршылықты қайта дәріптеуден тапты. Изида альтарының алында ағынан жарылып алғасын, «Ажал шарапханасына» асығатын болды. Мұнда, орындықтардың орынна табыттар қойылған жйда, бас сүйектен жасалған бокалдардан шарап сіміріп отырып, ең ұлы құпияны, ажалдың құпиясын мансұқ етуге көшті.

	Бұл «Ажал шарапханасы» сананың барынша топастануымен, адамдардың бұған дейін киелі саналған құндылықтардың бәрін жоққа шығаруымен ерекшеленеді. Өмір күл-қоқыс қана. Адамзат баласы сан ғасырлар елеп-екшеп жасаған рухани құндылықтардың бәрі де сенің қара күшіңе төтеп бере алмайды. Бәрін қиратуға, бәрін жоқақ шығаруға мүмкіндігің бар. Осылайша, тойынған буржуа әп-сәтте ғибадатханалардың бәрін бірінен кейін бірін күн сайын өртеп отыруға дайын Геростасттарға айналып шыға келді.

	Бірақ тағдыр әділ.

	Тағдыр әділ, сондықтан да Францияның бүгінгі қоғамының үстінде бомба жарылды. Біз адамды бірден өлтіретін Равошаль мен оның сыбаластарының жаратын бомбасы жайлы айтып отырған жоқпыз, қоғамға «көгілдір фея» - абсенттің құлы Поль Верлен бастаған Матерлинк, Пеладан, Фезансак, Рене Гиль, Малларме, Ролин, де Буа, Мореас, Ноэль Гумолардың лақтырған бомбаын сөз қылып отырмыз. Сексенінші жылдары Латын карталындағы шарапханалардың бірінде кілең алабажақ киінген, не нәрсе болмасын сынға алатын, түбегейлі жоққа шығаратын, жаңа дүние жасау керектігі туралы көпіре сөйлейтін, бірақ өздері де сол жаңаның қандай болмақ керек екенін анық пайымдай бермейтін бір топ жастардың үйірмесі пайда болды. Өздеріне, өздерінің шығармашылық қабілеттеріне көзсіз сенетін бұлар дүниеде бардың бәрін тәрк етіп, қай тақырыпқа болмасын көсіле, қызылкеңірдек болып айтысып жататын.

	Олардың не жасағысы келді? Не жасағысы келетіндерін ешқайсысы да көз алдына анық елестете алмаған болар, бірақолардың сырқат, дерттенген қиялдарынан адам сенгісіз, ойға симайтын идеялар жия туындаушы еді.

	Жаңашыл осы топтың белді және бейпілауыз, тосын ойға тым құмар мүшелерінің бірі, есімін көне мысыршалап сиқыршы деп алған (Sare – маг) Сар Пеладан, көшеде ұзын қызыл плащ киіп қыдырыстауды ұнататын осы Пеладан, бірде Неронды келекелеп тұрып:

	Егер бүкіл әлем бір ғана бас болатын болса, мен оның миы орналасқан қауашағына ессіздіктің уын құйып жіберуге даярмын, – деп те салды.

	Достары есуастың бұл қылығын дұрыс деп тапты, дүркірете қол соқты. Олар, жалпы, естіліктен есуастықты жоғары қойды, қалыптыдан гөрі қалыптан тысты жақсы көрді. Олар өнердің адам сенгісіз теориясын жасауға талпынды. «Парнасшыларды» жерден алып, жерге салды, Бодлерді, Монтеськю Фезансак жазғандай, «моральдан бас тарта алмағандығы үшін» сынады.

	Сол кездері өзінің «эготизм» және «барлығы алдыңда тізесін бүгуге тиіс» күш-энергияны дәріптеумен белгілі Морис Баррес декаденттердің тарапынан қатқыл сынға ұшырады, Малларме Баррестің теориясын қарсы мақаласында, декадентшілердің атынан былай деп жазды:

	Бізге арнап ешқандай заңдарды жазбаңыз, гипотеза, теориялар мен доктриналарды тудырмаңыз. Егер қаласақ, біз бәрін өзіміз жасап аламыз. Ал қазірге бізге ешқандай логикаңыздың керегі жоқ. Өйткені бұның бәрі адам жасаған, адамның миы тудырған дүмбілез дүниелер. Баррес мырза, біз де адамбыз, біз де кітап жаза аламыз. Бірақ біз бірізділікті қаламаймыз. Бүгін діндар болсақ, ертең скептикке айналамыз. Арғы күні, қаласақ, монархист не революционер бола саламыз. Иә, біз нені қаласақ солай жасаймыз. Ешкім бізді басқалай жасауға көндіре алмайды.

	Олар осындай құтырынған мәнсіз мәлімдемелерді еш қысылмай, шын жүректен айтысып жатты. Толық әділетсіздік орнаған қоғамда, олар өздерін осындай ессіздіктерге баруға толық құқылымыз деп санайтын. Олардың жүйкесі әбден жұқарған, өте әсершіл адамдар болғандығы анық. Егер сексенінші жылдары Парижде жұрт баррикадаларға шығып шайқасқанда тоқсаныншы жылдары мұндай адамдар пайда болмас еді. Мен оларды өзіме былай елестетемін:

	Алдында бұлар жүрегі таза сәбилер болды. Бірақ, бәріміз білетініміз секілді, сәбиліктің ғұмыры тым қысқа. Олар әр түрлі жағдайларға байланысты өте ашушаң, жүйкесі шырт етпе, сыртқы әсерлерді тез қабылдағыш жандар болып ер жетті, есейді.

	Бүгінгі еуропалық қалалардың қайсысының мәдени өмірін алмаңыз бозбаланың көңіл-күйін лезде тепе-теңдіктен шығарып жіберетін әрқилы әлеуметтік контрастарға, көріністерге толы. Ал бұлардың ішінде жүйкені жидітіп, миды ашыту жағынан, әрине, бірінші орын Париждің еншісінде болмақ. Декаденттер болса түрлі әсерлерден әбден арыған, өздерінің бойынан ақындықтың алғышарттарын тани білген, бірақ белгілі бір идеяны алып шығуға жандүниелері дайын емес, өмірге құштарлығы мол, бірақ қуаттары туылмай жатып сарып болған бозбалалар.

	Міне, осы рухы да, тәні де әлжуаз, әсіре әсершіл және қиялдауға бейім жандар латын кварталындағы шарапханада бәрін қирата, бәрін жоқақ шығара жүріп, есуастыққа, даңғазалыққа салынып, әлденені күтті...

	Және ақыры күтіп алды..

	Самара газеті, 1896, № 81, 85





Франц КАФКА (1883-1924)


	Австрия жазушысы


	КӨЛЕҢКЕ КҮНДІ ЕШҚАШАН ӨШІРЕ АЛМАЙДЫ




	Франц Кафка – ХХ ғасыр әдебиетінің тарихын жасаған ең атақты қаламгерердің бірі. Одан кейінгі буындарда оы бір жұмбақ жанды жазушыдан оқып үйренбедім, шығармашылығынан тәлім алмадым деген қара сөз шеберлерін өте сирек кездестіресіз. Фолкнер, Хорхе Луис Борхес, Габриэль Гарсиа Маркес, Милорад Павич – Кафка прозасы әсер еткен қаламгерлер тізбегі осылай созылып кете береді.

	Төмендегі күнделік ретінде жазылған диалогтар шын мәніндегі интервью жанрының талаптарына сай келмес, бірақ осы бір шағын диалогтардан Кафка әлемінің бұлыңғыр сұлбасы, оны мазалаған ойлардың легін аңғаруға болатын секілді. Бәлкім, осы бір шағын пікірлесулерде Кафка прозасы құпиясының кілті жатқан болар деп, назарларыңызға ұсынуды жөн көрдік.



	(Франц Кафканың Густав Яноухпен әңгімелерінен)



	Кафка. Сіздің өлеңдеріңізде қазірге шу көп. Бұл жастыққа тән құбылыс. Ол сіздің тұла бойыңызда әлі тепсініп жатқан бұла күштің көп екенін аңғартады. Әрине, былай қарағанда бұл шу әдемі-ақ, бірақ оның шын, шынайы өнерге ешқандай қатысы жоқ. Керісінше! Шу мәнерлілікке кедергі келтіреді. Әйтсе де, мен сыншы емеспін. Алдымен өзгенің ішіне кіріп кетіп, одан лезде өзіме орала алмаймын. Яғни, екі ортадағы арақашықтықты дәл басып айта алмайтындығым анық. Қайтадан айтайын, мен сыншы емеспін. Бар болғаны, жазаға кесілген һәм көрермен жанмын.

	Яноух. Сонда төреші кім?

	Кафка. Мен, рас, сондай-ақ сот қызметкерімін де, бірақ жоғары соттарды танымаймын. Шамасы, мен соттағы кішкентай ғана уақытша қызметкер болармын. Маған тіреліп тұрған ештеңе де жоқ. Тиесілі тек қасірет қана. Сіз қай уақытта жазасыз?

	Яноух. Кешке. Түнде. Күндіз – өте сирек. Тіпті жаза алмаймын десем де болады.

	Кафка. Түн – ұлы сиқыршы.

	Яноух. Маған жарық, фабрика, үйлер, қарсыдағы терезе, бәрі кедергі келтіреді. Әсіресе – жарық. Жарық зейініңді алаңдата береді.

	Кафка. Бәлкім, оның ішкі әлемнің түнегіне зейініңді салдыртқысы келмейтін боалр. Адамға жарықтың үстемдігі жүріп тұрса ғана жақсы. Егер осы бір басымнан өткен, өтіп жатқан қорқынышты, ұйқысыз түндер болмаса мен ешқашан қолыма қалам алып жазуға отырмаған болар едім. Былайша мен әрдайым өзімнің жалғыздықтың түнеріңкі шырмау торына қамаулы екенімді түйсінем де тұрамын.

	***

	Кафка. Сіз ақынды табаны жерде тұрғанмен, баы бұлттардан ары асып кеткен ғажайып алып ретінде суреттейсіз. Әрине, тоғышарлық көзқарастың деңгейінен алсақ, бұл әбден таптаурын болған таныс образ, жаттанды бейне. Шындықпен ешқандай байлынысы жоқ құрғақ бос қиялдың тілегі, арманы. Ал шынтуайтына келсек, ақын дегеніңіз орташа деген адамнан анағұрлым ұсақ және әлсіздеу келеді. Оның мына жер беті тіршілігінің ауыртпалығын өзгелерден анағұрлым артық, анағұрлым ащылау сезінетіндігінің себебі де осыдан. Ол үшін оның өзі салатын ән – зар ғана. Суреткер үшін шығармашылық дегеніңіз оны жаңа қасіреттерге дайындайтын қасірет. Ол алып емес, бар болғаны жалғыз тіршілік кешу үшін торға қамалған ала қанат құс қана.

	Яноух. Сіз де ме?

	Кафка. Мен тіпті ұсқынсыз құспын. Мен – Кафкамын (чех тілінде ұзақ қарға дегенді білдіреді). Тайнхофтағы көміршінің сондай құсы бар. Сіз оны көре алдыңыз ба?

	Яноух. Иә, дүкеннің маңында секеңдеп жүреді.

	Кафка. Бұл туысқанымның жағдайы менікіне қарағанда бірқанша, тіпті анағұрлым жақсы. Рас, оның қанаты қырқылған. Мені болса бұлай азаптаудың тіпті де қажеті жоқ. Өйткені, менің қанаттарым әлдеқашан солып, қурап қалған. Мен үшін қашықтық дегеніңіз де, биіктік дегеніңіз де жоқ. Бар болғаны, адамдардың арасында үркектеп секеңдей беремін, секеңдей беремін. Олар болса маған сенімсіз көзқараспен, жақтырмай қарайды. Өйткені, мен қауіпті құспын ғой. Ұры қарғамын, ұзақ қарғамын Әйтсе де, бұл былай алғанда ғана. Шынына келсек, менің әдемі, жылтырақ заттарға еш құмарлығым жоқ. Менде түндей қара жып-жылтыр қанаттың болайтыны сондықтан. Мен күл секілді сұп-сұрмын. Яғни, тастардың арасында жасырынып қалғысы келетін ұзақ қарға деуіңізге болады. Әрине, бұл әзіл... Бүгін көңіл-күйімнің пәс екенін аңғарыңыз деп жатқаным ғой.

	***

	«Көмір салушы» хикаятының чех тілінде Милена Есенскаяның аудармаымен шығуына байланысты



	Яноух. Хикаятта жарық пен көтеріңкі көңіл-күй басым. Ол туралы тікелей айтылмағанымен махаббатқа да көп орын берілген.

	Кафка. Бұл хикаятқа емес, хикаяттың объектісіне, жастыққа ғана тән. Ол күн сәулесі мен махаббатқа толы. Жастық әдемілікті көре алатын қасиетке ие екендігімен бақытты. Бұл қасиет жоғалған күні қартаю, солу, бақытсыздық басталады.

	Яноух. Демек, қарттыққа ешқандай бақыт, қуаныш сезімі деген тән болмағаны ғой? Қарттық бақыт атаулыны сызып тастайды?

	Кафка. Жоқ. Керісінше, бақыт қарттықты сызып тастайды. Әдемілікті көре білу қасиетін жоғалтпаған жан қартаю дегенді де білмек емес.

	Яноух. Демек, «Көмір салушы да» сізді жап-жақсы һәм өте бақыттысыз деуімізге болады ғой?

	Кафка. Бір кезде басыңнан өткен, ендігі алыс дүниелер жайлы жақсы айтылады. Мұнда да солай. «Көмір салушы» - әлдебір кезде көрген түсім туралы естелік. Ал ол түс болды ма, ол жағы тағы белгісіз. Асылы ешқашан болмаған болар. Өйткені, Карл Россман (хикаят кейіпкері) еврей емес секілді. Біздер, еврейлер болсақ, туғаннан ақалы қудай қария болып дүниеге келеміз ғой.

	***

	Яноух оқуға сатып алған бір бума кітапты көргенде болған әңгіме



	Кафка. Сіз бір күндік дүниелерге көп уақыт бөлесіз. Бұл жарамайды. Бұл кітаптардың көпшілігі – бүгінгі күннің болар-болмас жылтыраған ұшқындары ғана. Олар тез өшеді. Сізге, керісінше, ескі кітаптарды көп оқыған жөн. Классиканы, Гетені оқыңыз. Мәңгілікке таласа алатын қасиет – көне дүниелерден аңғарылады. Ал жаңа дегеніңіз өтпелі, сырғымалы ғой. Бүгін әдемі, сұлу көрінгенмен, ертең бар кем-кетігі менмұндалап шыға келеді. Әдебиеттің жолы осындай.

	Яноух. Поэзия ше?

	Кафка. Поэзия өмірді жаңғыртады. Кейбір ретте бұл бұдан, прозадан да сорақы.

	***

	Үндінің «Бхавадгита» діни кітабы жайында



	Кафка. Үнді дініне қатысты кітаптар мен бір жағы қызықтырады, бір жағы үрейлендіреді. Олар есірткі секілді. Таң-тамаша етіп басыңды айналдыруы да, есіңнен тандыра қорқытуы да мүмкін. Осы бір йог дегендеріңіздің бәрі өмірді оған деген шынайы сүйіспеншілігімен бағындырған жандар емес, керісінше үнсіз, салқын жеккөрінішімен оны талақ ету арқылы мойынсындырғандай. Үнді діни жаттығуларының негізінен терең, өткел бермес пессимизм жатын.

	Яноух. Шопенгауэр үнді діни философиясымен шұғылданды емес пе?

	Кафка. Шопенгауэр – тілдің шебері. Оның ойлау жүйесі де осы шеберлігіне тәуелді. Шопенгауэрді оқу керек болатын болса, тек тілі үшін ғана оқыған жөн.



	***

	Экспрессионист ақындардың жыр жинағына байланысты



	Кафка. Кітап мені мұңға орады. Бір қарасақ, ақындар адамдарға достық құшағын айқара ашып жатқан секілді. Бірақ адамдардың көретіні ашық құшақ емес, жүректі, көзді нысанаға алған тас-түйін жұмылған жұдырықтар ғана.

	***

	Жас жазушы хақында



	Кафка. Мен жастарға қызыға, қызғана қараймын.

	Яноух. Өзіңіздің де қартайып тұрғанығыз шамалы ғой.

	Кафка. Мен Ажалсыз жөйт секілді кәрімін... Осы жерде сізді қорқытып алдым-ау деймін. Ал менің тек әзілдегім ғана келген болатын. Бірақ мен расында да жастарға қызғанышпен қарайтынымды жасыра алмаймын. Адамның жасы ұлғайған сайын оның білетіні де көбейе бермек. Ал мүмкіндігі сарқылған үстіне сарқыла түседі. Ақыр соңы соңғы көз салыс, соңғы дем қалады. Шамасы, осы сәтте адам бүкіл өмірін тұтасымен қайта көз алдынан өткізетін шығар. Алғашқы және соңғы рет.

	***

	Яноухтың портфелінен детектив романды көріп қалғанда болған әңгіме



	Кафка. Сізге мұндай кітапты оқығаныңыз үшін ештеңеден қысылудың жөні жоқ. Достоевскийдің «Қылмыс пен жазасы» да, шынтуайтына келсек, детектив роман. Ал Шекспирдің «Гамлеті» ше? Бұл детектив пьеса. Қимылы жайлап-жайлап барып ашылатын құпияға құрылған. Бірақ ақиқаттан артық құпия бола ма? Өнер дегеніміз әрдайым ақиқатты ашуға жіберіліп жатқан экспедиция ғана.

	Яноух. Ал ақиқат дегеніміз ше?

	Кафка. Сіз мені сөзден ұстап алған секілдісіз. Әйтсе де, бұл былай емес. Ақиқат – бұл әрбір адамға өмір сүру үшін керек, бірақ ол ешкімнен сұрап не сатып ала алмайтын дүние. Әр адам оны үздіксіз өзінен тудырып отыруы тиіс. Әйтпесе ол қаза табады. Ақиқатсыз өмір мүмкін емес. Бәлкім, ақиқат дегеніңіз өмірдің өзі болар.

	***

	Ішінде Пикассоның кубистік натюрморты және аяқтары үлкен қызғылт әйелдер бейнеленген картиналары бар француз сурет өнерінің көрмесінде боғлан әңгіме. Яноух Пикассоны «қиялын желік билеген қалып бұзғыш» атайды.

	Кафка. Мен бұлай ойламаймын. Ол, бар болғаны, біздің санамыз әлі дәл танып білмеген жарымжандықты көрсетіп отыр. Көркемөнер – айна, кейде оның да сағат секілді «уақыттан алға озып» кететіні бар.

	***

	Соғыстан кейінгі уақытта жиі өткізіліп кеткен халықаралық конференциялар жөнінде



	Кафка. Бұл үлкен саяси басқосулардың деңгейі кафедегі кәдуілгі кездесулердің ар жақ-бер жағында. Адамдар барынша аз айту үшін қолынан келгенше барылдап айқайлауға тырысады. Бұл өте шулы үнсіздік. Шын мәнісінде бағаға біз ештеңе біле бермейтін сахна сыртындағы келісімдер ғана ие.

	Яноух. Сіздіңше, баспасөз ақиқатқа қызмет етпейтін болғаны ма? Кафка. Ақиқат ешқандай сатып алуға болмайтын шын мәнісіндегі ұлы ап-азғантай өмірдің құндылықтарға ғана қатысты. Адамдар оларды махаббат пен әдемілік секілді сыйлыққа алады. Газет дегеніңіз болса сатуға, сатып алуға болатын тауар ғана ғой.

	Яноух. Демек баспасөз адамзатты топастандыруға қызмет етеді ғой.

	Кафка. Жоқ, жоқ! Бәрі, оның ішінде өтірік те бар, ақиқатқа қызмет етеді. Көлеңке ешқашан күнді өшіре алмайды.

	***

	Г.Яноух Кафкаға Винсент Ван Гог картиналарының көшірмелерін көрсеткенде болған пікір алысу



	Кафка. Күлгін түсті түн құшағында кафенің маңындағы мына бақ қандай әдемі. Басқа картианалар да тамаша. Бірақ мына бақтың мені таң қалдыруы ерекше. Сіз оның суреттерін білесіз бе?

	Яноух. Жоқ. Білмейді екенмін.

	Кафка. Өкінішті. Олар «Жындыханадан жазылған хаттар» кітабында келтірілген. Сізге күндердің күнінде бұл кітапты парақтаудың сәті түсер. Менің дәл осылай сурет салғым келген. Мен қазірде әрдайым сурет салуға тырысамын. Бірақ жөн-жосықсыз бірнәрселер шығады. Оларым иероглифтерге ұқсап кетеді де, кейін өзім де не дегім, не салғым келгенімді есіме түсіре алмай дал боламын.

	***

	Бір газетте Еуропадағы бейбітшіліктің болашағы түнеріңкі екені туралы айтылады



	Яноух. Бейбітшілік келісіміне қол жеткізілді емес пе?

	Кафка. Түпкілікті шешілген ештеңе жоқ. Авраам Линкольн айтқандай, бәрі әділетті реттелмейінше, ештеңе де түпкілікті реттелмек емес.

	Яноух. Бұл қашан болады?

	Кафка. Кім біледі? Адамдар Құдай емес. Тарих кез келген болмашы сәттің қателігі мен қаһармандығы арқылы жасалады. Өзенге тас лақтырсаңыз, су бетінде шеңберлер пайда болмақ. Бірақ адам біткеннің көбісі болашақ үшін өз жеке басына артылған жүктің салмағын сезіне бермейді. Меніңше, барлық қасірет-қайғының түп-тамыры осында.

	Яноух. Макс Хельц турасында не айтар едіңіз (1920 жылы орталық Германияда болған жұмысшылар қарулы көтерілісінің басшысы)?

	Кафка. Жақсылыққа зұлымдықпен қол жеткізу деген мүмкін нәрсе ме өзі? Шынтуайтында, тағдырға қарсы тұрғысы келетін күштің өзі әлсіздік. Өзіңде бардың бәрін беріп, тағдырдың барлық соққысын қабылдауға дайын жан одан анағұрлым қуатты. Бірақ мұны Маркиз де Сад түсіне алмайды.

	Яноух. Маркиз де Сад дейсіз бе?

	Кафка. Иә, Маркиз де Сад, маған сіз өмірбаянын оқуға берген, шын мәнісіндегі бүгінгі күннің жарылқаушысы... Ол өзгелерді қасіретке бөктіру арқылы ғана өзін бақытты сезіне алады. Бұл – байлардың мерекесі кедейлердің көз жасымен өткізілетіні секілді қасіретті шындық.

	***

	Қолдарына ту, плакаттар ұстап жиналысқа кетіп бара жатқан бір топ жұмысшыларды көргенде болған пікірлесу.

	Кафка. Мына адамдар өздеріне-өздері нық сенімді, батыл да көтеріңкі көңілде. Көшені ғана басып алған олар әлемді басып алдық деп ойлайды. Бірақ олар қателеседі. Қазірдің өзінде олардың артында хатшылар, шенеуніктер, кәсіпқой саясатшылар – бұлар билікке баратын жолды жасап беретін бүгінгі күннің сұлтекештері тұр.

	Яноух. Сіз көптің күшіне сенбейсіз бе?

	Кафка. Мен қалыпқа түспеген, икемге келмейтін адуын күшті ғана көріп тұрмын. Ал ол күш біреудің игенін, қалыпқа салып ауыздықтағанын қалайды. Кез келген шынайы революциялық процесстің соңын ала қандай да бір болмасын қожайын Наполеон Бонапарт шыға келеді.

	Яноух. Сіз орыс революциясының ендігі жердегі дамуына да сенбейсіз бе?

	Кафка. Тасқын нөпір алысқа жайылған сайын суы саяздап, лайлана береді. Революция бу болып ұшып кетеді де, соңында жаңа бюрократияның сасық иісі мұрын жаратын батпағы ғана қалады. Азапқа бөккен адамзаттың бұғауы канцелярияның қағаздарынан жасалған.

	***

	Бодлер жайлы



	Кафка. Поэзия – дерт. Сосын, ыстықты түсіру дегеніңіз сауығу дегенді білдірмейді. Керісінше! Ыстық тәнді тазалап, сананы сәулелендіреді.

	***

	Яноух Кафкаға Лейпциг баспагері Курт Вольфтың таңертеңгі сағат сегізде Рабиндранат Тагор шығармаларының аудармасын кері қайтарғандығы, екі сағаттан кейін Тагорға Нобель сыйлығы берілгенін естіп, қолжазбадан айырылып қалмас үшін баспа редакторын жүгірткізгені туралы әңгімелейді.

	Кафка. Оның қолжазбаны кері қайтарғаны қызық екен. Өйткені, Тагор Курт Вольфтен онша алыс емес қой. Үндістан – Лейпциг, бұл тек былай қарағанда ғана біраз қашықтық болып көрінуі мүмкін. Ал шындығына келсек, Тагор дегеніңіз үндіше киініп алған неміс қана.

	Яноух. Бәлкім, ұстаз болар?

	Кафка. Ұстаз? Жоқ, бұл емес, бірақ ол Рихард Вагнер секілді саксондық бола алар еді.

	Яноух. Яғни, ешқашан су болмайтын пальто киген атышулы мистик дейсіз ғой.

	Кафка. Иә, осы шамада.





ФРАНЦУЗ ПОЭЗИЯСЫ – ТЫНЫШ КЕЗЕҢДЕРДІҢ ПОЭЗИЯСЫ




	Бүгін назарларыңызға орыс ақыны Евгений Евтушенконың француз ақыны Ален Боскемен ертеректе жасаған сұхбатын біршама қысқарған нұсқада ұсынып отырмыз. Сұхбат алынғаннан бері он шақты жылдар өткенімен ол бүгінгі француз, сондай-ақ, батыс поэзиясының хал-ахуалы қандай деген сауалдарға бірқыдыру жауап бере алатын секілді. Тіпті, сұхбатты оқу барысында қазіргі қазақ және француз поэзияларының проблемалары өзара ортақ па дегендей де ойға қалатындайсың.



	Е.Евтушенко: – Менде француздар жыр кітаптарын сатып алмақ түгілі, өз поэзияларын мүлде білмейді-ау деген пікір қалыптасты. Бәлкім, мен қателесетін болармын? Егер қателеспесем, бұның себебі неде? Мүмкін, француз поэзиясы тоқырау үстінде болар, әлде поэзияға деген ықылас, суынулы ма? Мысалға Артюр Рембо, Поль Верлен, Элюарлардың жыр жинақтарының көзі тірісіндегі таралымы мен бүгінгі ақындардың өлең кітаптарының тарылымы ара салмағын айырып бере аласыз ба?

	А.Боско: – Сіздің түйген пікіріңіз шындыққа әбден жанасады. Бүгінгі Францияның оқырман қауымы өлең оқуға өте тұрақты зер салып отыратын екі жүздей және әбден мойындалған ақындарды ғана оқитын шамамен екі мыңдай оқырманы бар демесеңіз, бұл қауымның қарақұрым болып тұрғаны шамалы.

	Әйтсе де бұл жаңа құбылыс емес. Ауызша поэзия үстемдік жасаған орта ғасырларды қоспағанда, даму тарихы әріден басталатын біздің поэзиямыз бен ақындарымыз тек екі дәуірде ғана халық тарапынан үлкен сұранысқа ие болды. Бірі Виктор Гюго, Альфонс де Ламартин және Альфред де Виньилер өз замандастарының жандүниелерін қарапайым да әсерлі суреттей білген романтизм, яғни, 1810 мен 1830 жылдар арасында болса, екіншісі неміс окупациясы кезеңінде, 1940 және 1944 жылдар аралығына тура келеді. Элюар, Арагон және Пьер Эмманюэльдер жасаған Қарсыласу поэзиясы жау қолында қалған тұтас бір халықтың қасіреті мен үмітін өз деңгейінде жырлай білді. Бұл, бәлкім, неміс цензурасының поэзиядан гөрі прозаға көбірек шұқшиғандығынан да болар. Ал басқа дәуірлердің бәрінде, біздің поэзиямызды өлеңге шын жан-тәнімен берілген аз ғана топ қадағалап отырған. Бұл орайда Артюр Рембоның көзі тірісінде өз баспагерін таппағандығын айтсам да жеткілікті болар. Ал өзімнің Поль Элюардың 1922 жылы 500 дана ғана болып шыққан жыр жинағының бір данасын, арада 16 жыл өткесін, 1938 жылы кітап дүкенінен сатып алғаным әлі есімде. Бұл Элюардың сол кездерде басылған жалғыз жыр жинағы болатын.

	Біздің аз оқылатын, біраіқ атақты есімдерге бай поэзиямыздың жағдайы, өкінішті болса да, міне, осындай. Бұлай болуының ертеден келе жатқан бірнеше себебі бар. Француз поэзиясы, әсіресе, Бодлер мен Миллармелерден кейін, әрдайым эксперименттердің поэзиясы болып келеді. Оған авангардтық бағыттағы ізденістер де жат емес.

	Осы ыңғайдан оның тілі өте күрделі, түсіну үшін оқырман тарапынан үлкен дайындығы болуын қажет етеді. Бұндай дайындықты жасауға халық та, орташа топтар да құлықты емес. Поэзия рациональді және әлеуметтік болудан қалды, сол себепті өмірлік маңыздылығынан айырылды. Бүгінгі он ақынның тоғызын әсіре интеллектуализм мен солғын кітабилығы үшін айыптауға болады.

	Бір жағынан, батыстық «тұтынушы» поэзияны қызықты емес деп санайтыны және бар. Бұған ауқымы кеңдеу болатын тағы екі жағдайды қосыңыз. Біріншісі – түйсіктік деңгейде болса да, Франция бірқалыпты, мамыражай халде күн кешуде деген түсініктің қалыптасуы. Рас, бізде де жұмыссыздық, басқа да әлеуметтік проблемалар жеткілікті. Бірақ жалпыға шаққанда, бәрібір халықтың көңілі тоқ деуге болады. Осындай самарқаулық белең алған тұста көпшілік поэзияның өзіне жаңа құндылықтар ашып бергеніне оншалықты құмарта бермейді. Біз барлық бағытта, оның ішінде өнер де бар, өте салғыртпыз. Екінші жағдай түсінбеушілікке байланысты. Бұқаралық ақпарат құралдары көп жағдайда ән мәтіндерін ғана поэзия деп сендіруге, соларды насихаттауға бейім. Бүгінгі таңда поэзия тек ән мәтіні ретінде ғана өмір сүріп жатырдеген секілді пікір қалыптастыруға тырысады. Менің пікірімше, Жак Брель, Жорж Брассанс, Шарль Азнавурларды (шаньсон үлгісінде ән айтатындар) шын мәнісіндегі ақындар санау жаңсақ, қате түсінік. Халық болса, керісінше, амал қанша, тек соларды ғана ақын санайды. Менің сіздің сауалыңызға жауапқа мынаны да қоса кеткім келеді:

	Біздің көптеген жас ақындарымыз көпшілікке бәрібір түсініксіз болатындықтарын сезінетіндіктен, классикалық қалыптан алыс өз тілдерін қалыптастыруға күш салады. Ал бұл болса өзара түсініспестіктің тамырын тереңдеген үстіне тағы да тереңдете түседі.

	Е.Е: – Сен – Жон Перс, Т.С.Элиот, Оден, Пастернак, Пабло Неруда секілді әйгілі ақындар көз жұмғасын, көпшілік әлем поэзиясында жастардың арасында олардың орнын басуға мүмкіндігі бар ақындар жоқ десіп жатады. Сіздіңше, поэзияда жекелеген ірі тұлғалардың пайда болуы немен байланысты? Тарихпен бе? Тілдің дамуымен бе? Халықтың, адамзаттың психологиялық көңіл-күйімен бе?

	А.Б: – Ұлы ақынның қазасынан кейін адамдардың енді ұлы ақын дүниеге келмейтіндей көретіні рас. Бірақ уақыт өте келе басқа ұлы ақын бәрібір пайда болады. Сондай-ақ, ірі ақындардың пайда болуы үлкен тарихи оқиғаларға тікелей байланысты деп санайтындар да бар. Басқа елдерді қайдам, бірақ дәл осы пікір Францияға жүрмейді. Біздің еліміздің тарихындағы бірден-бір айтулы оқиға өзімен тікелей байланысты әйгілі өнер туындысын дүниеге келтірген емес. 1789 жылдың революциясы да, Париж Коммунасы да, Верден түбіндегі әйгілі жеңіс те өз тұсындағы қайсыбір атақты шығармада көрініс таба алмады. Біздің, тіпті, уақыт өте келе, Қарсыласу кезінде жазылған өлеңдеріміз Югославиядағы гитлершілдікпен күрес және Ленинград блокадасы тудырған поэзиядан көш төмен екендігін де мойындауымызға тура келіп отыр. Француз поэзиясы ел іші тыныш, оқиғаларға сараң тұстарда ғана біршама жетістіктерге қол жеткізе алған. Әсілі, бұл ақынның осындай кезеңдерде ғана өз мүмкіндігін пайымдауға мүмкіндігі мол болатындығынан болар. Қараңыз, Артюр Рембоның ең тамаша өлеңдері жазылуы жағынан Пруссиямен соғыстағы масқара жеңілістің әсері ұмытылған 1873 пен 1875 жылдар аралығына тура келеді. Сен-Жон Перстің қаламынан туған ең тамаша жыр нұсқалары болса арсыз колониализм гүденген 1907-1910 жылдардың еншісінде. Бізде Людовик ХІҮ, Наполеон, Жорес немесе де Гольге көзі тірісінде арналған бірде-бір атақты өлеңді ұшырастыра алмайсыз.

	Е.Е: – Адамзатты жақсылыққа, сұлулыққа үндейтін кітаптар жазылу үстіне жазылуда. Бірақ бәрібір жауыздық, қатыгездік, соғыс қаупі жойылған жоқ. Бұлай болуының сыры неде? Өнер адам бойында бұғынып жатқан қарау, зұлым күштердің алдында әлсіз бе? Әлде ұлы кітаптар аз жазылды ма? Бәлкім, олар бүгінгіден он есе көп жазылғанымен де зұлымдықпен күресте бәрібір көмектесе алмайтын болар? Біз әдебиеттің құдіретін босқа дабырайтып жүрген боламыз? Адамзаттың моральдық кескін-келбеті тек әдебиетке ғана байланысты емес шығар? Бірақ, біз жазушылар, алдымызға қандай да бір моральдық проблемаларды шешу мақсатын қоймасақ, онда жазудың кімге қажеті бар? А.Б: – Әдебиет пен моральді байланыстыру өте қауіпті. Жеке адам ретінде Данте, Шекспир, Достоевский, Свивфттердің мінез-құлықтарынан сабақ ала қоямын деу бос әурешілік. Әдебиет болса адам жанының тереңде бұғынып жатқан қатпарларын зерттеуге тырысады. Ол үміт не торығушылық, жалғыздық не ынтымақтастық, қиял не күнделікті шындық өмір болуы мүмкін... Дәлірек айтсақ, сұлулыққа, жасампаздыққа ұмтылудың өзі де моральдің ерекше бір түрі ғой...

	Е.Е: – Кезінде үлкен пікірталас тудырған «антироман» деп аталатын бағыттың қазіргі хал-жағдайы қалай? Бүгінгі романшылардың алдыңғы ондығын атаңыз десе, сіздің аузыңыздан кімдердің есімін ести алар едік?

	А.Б: – «Жаңа роман» немесе «антироман» Бальзак пен Толстойдың шығармаларына тән болып келген психологиялық қисынының аяқталуымен әспеттеледі. Қаншама уақыт бойы қалыпты болып келген бұл түсініктің орынына психосараптау мен кейіпкер және оның іс-әрекеті арасындағы байланысқа әрдайым күдікпен қараудың элементтері келді. Кейіпкер әрекетті өз еркімен жасады ма, әлде еріксіз барды ма деген сауалдарға жауап іздеу басталды. Қаламгердің өзі де кейде өз кейіпкерінің белгілі бір іс-әрекетке неліктен барғаны, оны қозғаған себептерді түбіне шейін түсіне бермеуі мүмкін. «Жаңа роман» тек адам емес, сондай-ақ, оны қоршаған орта, жағдай, заттардың да адам жасаған іс-әрекеттерге арақатынасын ашуға күш салып жатыр. Мен бұл бағыттың ұстанымын қысқаша ғана мынандай қызықты сауалмен түсіндірер едім: «Адам есікті өзі ашты ма әлде тылсым күштің құдіретімен есіктің өзі адамға оны ашуға ықпал етті ме?».

	Мен тек тірілерді ғана айтайын. Прозада бұл бірінші кезекте америкалық Теннесси Уильямс пн түрік Яшар Кемел. Сосын Габриэль Гарсиа Маркес пен аргентин Хорхе Луис Борхес. Романдардың авторы және драматург ретінде Семюэль Беккет. Ақындардан швед Артур Лундвикст, болгар Елисавета Багряна және грек Яннис Рицос үшеуі. Мақтану болар деп француздарды атағам жоқ. Әйтсе де Жан Поль Сартрдің есімін де бір естіп кетпеуге болмайды. Сосын, маған өзім сүйетін орыс жазушыларының есімін сыпайылық сақтап атамауыма рұқсат беріңіз.

	Е.Е: – Орыс әдебиетіне қалай қарайсыз?

	А.Б: – Пушкин поэзиясын француз тіліне аудару тіптен мүмкін еместігі және Гогольдің өзінің бүкіл қайғы-қасіретімен бізге еш түсініксіз болып қалуы себепті, алдыңғысы да, соңғысы да біздің әдбеиетімізге оншалықты әсер ете қойған жоқ. Керісінше, біз әлем әдебиетінің ең айтулы тұлғаларының бірі ретінде Достоевскийге көбірек үңілеміз. Шынын айтар болсақ, қадым замандардан адам бойында бірге жасап келе жатқан күнәні сезіне алатын жазушыларға әсері жағынан, Достоевский, Шекспир, Сервантес немесе Гетелердің бәрінен де көш бойы озық тұр. Бұл жағынан алғанда ол және Франц Кафка жаңашыл, теңдессіз жазушылар. Отызыншы жылдары Маяковскийдің Арагон секілді бірқанша ізбасарлары болды. Қырқыншы, елуінші жылдары интимдік жанрда жазатын драматургтерге Чеховтың әсері болғаны да жасырын емес.





Жан Кокто (1889-1963) Франция


	МЕН ОҚИ ДА, ЖАЗА ДА БІЛМЕЙМІН...





ФРАНЦИЯ ЖАЙЫНДА




	Франция – әрдайым өзін-өзі төмен тұқыртып ұстайтын ел. Әрине, мұнысы тек жақсылыққа бастап отырады. Өйтпегенде, ол әлемдегі ең астамшыл мемлекеттердің біріне айналып кетер-ді. Ең бастысы, ол өз бойынан, жаратылысынан ештеңені көріп біле алмайды. Ал көре алғанына және ешқашан жіті зейін салып қараған емес. Өзімнің «Мазасыз балалар» атты романымда мен бас қаһарманым, оның бауырлары мен қарындастары өз бойларынан елден ерек ештеңе таба алмағандықтарын еш қысылмай-ақ жаздым. Егер олар өз бойларындағы сұрапыл ақындық қуатты сезіне қалса, бұл оларды әп-сәтте эстетке айналдырар еді де, олар белсенділіктен бірден әрекетсіздікке көшер еді. Бірақ бәрі керісінше болды. Олар өздерін-өздері жек көрді. Өздері тұратын бөлмеге дейін алакөзбен қарады. Басқаша өмірді аңсады. Мен бұларға еліктейтіндердің де өмірі бақытсыздыққа ұрынатындығына еш күмәнданбаймын. Өйткені, шын өмір тек басқа жақта, шынайылық та сол белгісіз өңірден табылады деп өмір сүрудің өзі өмірді алға сүйрегенімен, осы өмірді сүрушінің өзін маңдайынан сипай бермейтін қатыгездеу түсінік. Жақында Альфред Мюсенің кемеңгерлер мен керемет жандарға өте бай болған заманда жазылған хатын оқыдым. Ол бірде-бір ойынын риза болар актердің, бірде-бір тұшынып оқып кітаптың, бірде-бір бояуы қанық суретшінің, бірде-бір жұрт жаппай тамашалар пьесаның жоқтығын айтып шағынады. Ол «Комеди Франсез» құлдырап бітті, ал Малибран ханым Париж операсын алаяқтар иемденіп алғандықтан, амалсыздан Лондонда ән айтып жүр деп жазады. Францияда барлық дәуірлерде осылай болған: ол иегінің астында жатқан мол қазына – байлықты көре алмайды, өзіне де беймәлім әлденелерді алыс қырладың арғы жағында жатқан сағым қыраттардан іздеп әлек болады.

	Франциядан ұлы сөз өнерін талап етудің өзі ақымақшылық. «Ұлылық, тазалық, құрылымы қырық қатпар күрделі туынды». Міне, бұл бүгінде екінің бірі жағы талғанша қайталай беретін талап сөз. Бірақ сол ұлы да таза, құрылымы қырық қатпар астарлы туындылардың бұлар байқай алмайтын, байқай қалса, елді, Отанды масқаралады деп шу ете қалар қалыпта өмір сүріп жатқанын олар аңғара да алмайды. Сыншы шіркіндер шығармаларды, сол шығармалар өздерін сынап жатқанын еш сезінбей-ақ, талқыға салып шыр-пыр болуда. Францияны ұлы қылған кімдер? Әрине, Вийон, Рембо, Верлен, Бодлерлер. Осы ғажайып топтың ішінде түрмеге отырмағаны жоқ. Оларды Франциядан аластап жіберуге тырысты. Емханаларда түкірігіне шашалып, есінен танып жатып өлулеріне мүмкіндік берді. Менің бұл арада Жанна д`Арк туралы айтқым да келмейді. Бір ған аоны соттау процесінің өзі неге тұрады. Өлгеннен кейін ақтап алуымыздың өзі тым аянышты. Байқұс Пеги! (Француз ақыны һәм патриоты). Өлгеннен кейін өз есімінің төңірегінде өрбитін әңгімелерді естісе, ол не айтар еді?

	Азат етілгеннен кейін Францияның ұстнымы қарапайым болды. Ол оны таңдаған да жоқ. Өзі әскерилердің қанжығасына байланып отырғанда, таңдау жасауға құқының өзі бар ма десеңізші? Не істеу керек еді? Бүкіл әлемге былай деуі керек еді: «Менің соғысқым келген жоқ. Мен соғысқанды жек көремін. Менде қару болмады. Және болмайды да. Бірақ мен құпия қаруға иелік етемін. Қандай? Егер қандай қару екенін айтып қойсам, ол құпия қару болудан қалмайды емес пе? Әйтсе де, білгіңіз келіп тықақтай берсеңіз, амал жоқ айтайын: Менің құпия, жасырын қаруым – бұл анархиялық ғұрып-дәстүр».

	Таң-тамаша қылар жауап. Нағыз тылсым. Бірақ төңіректегі бізге тарпа бас салғысы келіп отырған күшті мемлекеттерді арандата берудің қажеті қанша?

	«Басып кіріңіз», жаулап алыңыз. Түпкі нәтижеде бірден мен сіздерге иелік ететін боламын».

	Біздің Қытайдың бұл тактикасынан әуелде-ақ бас тартқанымыз белгілі. Сонда өзімізді-өзіміз қаһарман іспетті ұстанғаннан не ұтпақпыз. Одан не қайыр? Лао-цзы армандағандай, деревняға айналу үшін бе? Көрсін-көрмесін, жұрттың бәрі аңсап, армандап жүруі үшін ғана ма? Бұл тоққарын тоғышарлықты мұрат тұту емес пе?

	Лао-цзы кемел патшалықты: «Қоразының шақырғаны бір қиырдан бір қиырына естіледі» деп сипаттайды.

	Мен сізден Франция дегеніміз не деп сұраймын? Ол қи мен тезекке қонақтаған әтеш. Қи мен тезекті алып тастасақ әтеш аштан өліп қалады. Және мұндай жайт біздің кембағал, қортық ой-санамыз қи мен тезекті күл-қоқыс үйіндісімен шатастырған кезде ғана болады.





ОҚУ ТУРАЛЫ




	Мен оқи да, жаза да білмеймін. Халықты тізімдеу сауал қағазынан осы сұрақты кездестіргенде, неге екенін білмеймін, әйтеуір бар ынта-ықыласыммен «жоқ» деп жауап бергім келіп кетеді.

	Жалпы, жаза білетін адам бар ма? Жазу дегеніңіз - бұл енді өзіңді өзгелерден естуі үшін сия сауытпен аяусыз, армансыз шайқасу деген сөз ғой.

	Әлдекім барын салып, тыраштана жазады. Ал енді біреу болса әншейін сүйкектете береді. Ал нағыз тамыршыдай тап басып жаза алатындары өте сирек. Бұлжазудың қасында оқу дегеніңіз тіпті басқа шаруа. Иә, мен де оқимын. Дұрысы, оқимын деп ойлаймын. Бірақ әлдебір дүниелерді қайталап оқығанда, мұны бұрын соңды оқымағандай көңіл-күй кеше беретінім бар. Хаттармен де осы жағдай. Әсілі, хаттардан өзің оқығың келетін нәрселерді ғана оқи аласың. Сосын шетке ысырасың. Ал уақыт өте келе осы хатқа және көз жүгіртсең, бұл хат тіпті басқа хаттай құлпырып шыға келеді, оны енді ғана оқып жатқандай әсерге бөленесің.

	Кітаптарда бізге осындай айла-шарғылар құрып тастаған. Егер кітап көңіл-күйімізбен үндесе қоймаса, біз оны жағымсыз, жадағай туынды санай саламыз. Көңіл-күйімізді бұзып, ойлануымызға түрткі болса, сынай жөнелетініміз және бар. Қысқасы, бізде кітапты кітап ретінде еш алғаусыз оқи алар мүмкіндік жоқ.

	Оқырман бір-ақ нәрсені, өзін-өзі оқуды ғана қалайды. Оқып жатқан дүниесі көңіліне майдай жақты ма, мұндай дүниені өзім де жаза алар едім деп қиялдайды.

	Тіпті оқырманның кітапқа бұл айта алмай жүрген нәрсені айтып қойғаны үшін ренжитін кездері де ұшырасады. Сосын, мұны айтқанда мен әлдеқайда әдемі, әлдеқайда әсерлірек айтар едім деп өзін-өзі жұбатуға мәжбүр.

	Кітап біз үшін қаншалықты маңызға ие болса, біздің оны оқуымыз да соғұрлым нашарлай береді. Біздің болмысымыздың кітап мазмұнына дендеп енетіні соншалықты, біз енді оны өз дегенімізбен қайта жасауға көшеміз. Менің оқуға кітап таңдағанда өзіме еш қатысы жоқ кітаптарға ілтипат көрсететіндігімнің себебі осындайдан. Айлап жатуға мәжбүр болған ауруханаларымда мен медбикелер әкелген немесе қолыма кездейсоқ түскен кітаптарды ғана оқыдым. Оларым оқырманымда бейбіт те кең пейілді ететін Поль Феваль, Морис Леблан, Лерулер жазған шытырман оқиғалы яки детектив романдар еді. Рокамбль де, Лекок мырза да, Оравальдегі қылмыс та, Фонтомас та, Шерк-Биби де, мені «Сен оқи аласың» деп сендіргенімен, маған түсініксіз, тым жат тілде сөйлейтіні соншалық, мен олардың бірде-бірін өз ыңғайыма бейімдеп, өңдеуге әсте тырысқам жоқ. Әйтпесе, Томас Манның «Тылсым тауын» оқыған қайсыбір өкпесі тесік бейбақтың «Бұл кітапты тек өкпе құртымен ауырған жан ғана түсіне алады» деп лепіргенін күндердің күнінде әйтеуір бір естімей қалуыңыз мүмкін емес. Міне, осы кітапты өзі туберкулезбен ешқашан сырқаттанбаған Томас Манн туберкулезбен ауырмағандар бұл сырқаттың қандай сырқат екенін біле жүруі үшін жазған-ды.

	Біздің бәріміз сырқатпыз және өз ауруларымызды суреттейтін кітаптарды ғана оқимыз. Махаббат жайлы кітаптардың оқырман ортасында мол сұранысқа ие болатыны басқа емес, дәл осы себептен. Ғашықтың сезімін кешкен оқырман мұндай хәлді түйсінген тек өзіндей: «бұл кітап мен үшін жазылған, өзгелер оны қайдан түсінеді?» деп ойлайды. Сосын бұл кітапты өщі ғашық болған жанға ұстата салады. Ал «Не деген ғажайып кітап» деп аһ ұрған оның көңілінде бұл емес, өз ғашығының сұлбасы көлбеңдейді.

	Осы жерде өзімізге мынандай сауал қою керек секілді: бәлкім, кітаптың рөлі біздің оны тыңдауымызбен, онымен келісуімізбен анықталатын болар? Бальзактың оқырман өз ортасын табады: «Иә, мынау менің ағам, – деп ойлайды ол іштей, – ал мынау әпкем, мынау болса атам, мынау болса Х. ханым, ал мынау мен туылған қала». Ал ол Достоевский туралы не дейді? «Мынау менің қызбалығым, мынау менің ашуланғаным, ал жақындарым бұлардың бәрінен бейхабар». Міне, бұл

	– Достоевский романдарын оқыр отырған оқырманның басына келетін қиялдар.

	Оқырман, осылайша оқыр отырмын деп ойлайды. Ол кітаптан кемел, керемет айна тауып алғанға мәз. Енді айнаның аржағында нендей көрініс ойналып жатқанынан да хабардар. Ойпыр-ау, көрініс мұның кәлласына келген көрініспен қандай ұқсас! Тап бір мұның ойларын бейнелеп жатқандай-ау! Мұнымен кітап егіз қозыдай ұқсас болып шыққанын қарашы! Бұл кітаптың, кітап мұның дәл бейнесі емес пе!

	Мұражайларда аңызбен астасқан суреттердің болатыны секілді, кітаптардың арасында да өз аңыздары барлары ұшырасады. Және мұндай аңызы бар жүз есе нашар жазылған болсын, бәрібір жоғары сұранысқа ие...





СЫРҚАТ ТУРАСЫНДА




	Жас кезде ауру әлі уақыт көп, болашақта әбден құлан-таза сауығып кетем қой деген үміт болатындықтан жеңілірек мазалауы қисындырақ болар еді. Бірақ мені жас кезімде ауру азаптағаннан көрі, көбінесе ашуландыратын. Бәлкім, бұл маған берілген ғұмыр тым қысқа, яғни, сырқаттан айықпай қалуым мүмкін деген ойдың санада берік тұрақтап қалуынан болар. Қазіргі жасым жас кезімдегіге қарағанда анағұрлым дана, содан ба екен, бүгіндері анау-мынау сырқаттан онша қыңа бермеймін. Мен енді ғұмырымның шынында да аяқына тақап келе жатқанын жақсы білемін, сондықтан да оны жеңіл-желпі ауру-сырқаудың дегеніне құрбан қыла салғым келмейді. Сондықтан ауру дегеніңізді елемеуге тырысамын. Тіпті, назар салғым да келмейді. Бұлай болуы, бәлкім, тән сыртқаты емес, жан, рух мәселелерімен көбірек шұғылданудан да болар. Соңғы жарты жылда мен сәт сайын бойымдағы ауру-сырқаудың әр түрлі қалыптарға еніп, дәрігерлермен тығылыспақ ойнап жүргенін аңғарып, бақылап отырамын. Осы жолдарды жазу маған сәл де болса жеңілдік әкеледі. Тіпті кейде өткен күндердің әсерлерін жадымда қайта жаңартып, көріністерін көңіл көзімнен көшіргенде ауру-сырқауымды да ұмытып кетемін. Бейнебір қонақ үйдің жалға алған бөлмесінде емес, сол бір аяулы кезеңдерде өмір сүріп жүргендей таңғажайып хал кешемін.

	Маған мынадай ой келеді. Жұмыс өз дегенін жасап, бізді бар болмыс-бітімімізбен өз соңынан ерте кететіндіктен, бәлкім, осы кітапты жазудың өзі сырқаттан қорғану үшін керек болған жоқ па екен?

	Маған жастық шағы қартаң шағынан хабар беріп тұратын адамдар ұнайды. Өмір оларды мүсін сияқты ұзақ соғады және жетілген үстіне жетілдіре түседі. Олар алғашңы да жай үлгі ретінде сызылғанымен, келе-келе үлкен мазмұнға ие болады, нағыз дүр дүниеге айналады. Бұл жағынан келгенде мен жолы болмаған адаммын. Жастық шағым бейнебір ауа жайылып кеткен секілді. Мен бейнебір қарт болып көрінісі келетін жас бала секілдімін немесе қарттықтың ауылына адасып кіріп кеткен бозбала секілді көрінемін. Осы сөздерімнен кейін әлдекімдер мені жастықтан айырғысы келмейтін қырмасақалдың дәл өзі екен деп ойлап қалуы мүмкін. Бірақ бұлай емес екенін өзім жақсы білемін. Жастың жас болуы қандай әдемі болса, қарттың қарт көрінуі сондай тамаша. Бұдан бөлек, жастық шақ сөзде, жалын атқан көзде көрініп жатуы тиіс. Маған жалған жастық ұнамайды. Жастық шынайы болуға керек. Рас, бар шынымды айтқым келгенімен, менің де менің жасыма лайық емес қателерді жіберіп жататыным бар. Мен өмірден мүлдем хабарсызбын. Ешқандай ғылымды да түпкілікті игеруге тырысқан емеспін. Егер әріптестерім әлдебір конференцияларға қатысуға шақырып жатса, бетімнің оты шыға ұялатынымды неге жасырайын. Өйткені, мен мұнда не жайлы әңгіме болатынынан мүлдем беймағлұммын ғой. Көзін жұмып, басын әлсін-әлсін изеп отырған ақымақ қария сырттай әрбір сөзді елеп-екшеп ақыл таразысына салып отырған ғұлама секілді көрінгенімен, шын мәнісінде оның өзін-өзі: «Топас, сауатсыз» деп түтіп жеп отырғаны анық. Мен әлденені қойын кітапшама түртіп алып отырғандай боламын. Ал, шындығында, мек түк те істеп отырғаным жоқ.

	Бірақ аурудың да маған тигізер шарапаты бар: ол мені әрдайым тиянақты, жинақы болуға мәжбүрлейді. Ауру-сырқаусыз кезімде мен «орындық», «шам», «есік» секілді дүниелерге тіпті де назар аудармасам, қазір олардың бәрі де маған өте жақын, өте таныс дүниелердің қатарынан болып саналады. Мен аурудың азабынан құтылу үшін үздіксіз ойлануға мәжбүрмін. Бейнебір Декарттың «мен тірімін, демек, мен ойлаймын» деген қағидасына қарама-қарсы бағытта жүріп бара жатқандаймын. Егер ауру-сырқау болмаса, бәрі де басқаша болар еді...

	Дәрігерлер маған тау мен қар пайдалы дейді. Бірден-бір ем осы екендігін талай мәрте айтты. Микробтардан әп-сәтте құтыласыз десті. Бұл микроб дегенін, олар жануарлар әлде өсімдіктер әлеміне жата ма, менен бейнебір жұлдыздар секілді тым алысты. Мен оларды тек сезіне ғана аламын. Олар мені білмейді. Мен де оларды білмеймін. Телескоптың жұлдыздарды көрсеткені секілді микроскоп та кейде-кейде оларды менің жанарымның алдынан өткізіп қояды. Бірақ екеуі де мен үшін түсініксіз ғалам. Асылы, микробтарға тау мен қар өте ұнайтын болуы керек. Меніңше, осылай. Оларға менің дем алғаным, ұйықтағаным, тамақ жегенім, қыдырғаным, толысқаным жағады. Олар менімен бірге өмір сүреді. Мен олардың жиі-жиі мазалап тұратын Құдайымын. Бұл жағынан келгенде, Марсель Жуандоның адамдар Құдайға жапа шектіреді дегені әділ пікір. Кейде мен өзіме-өзім: «Құдай бізді ойлап тапқан. Әйтсе де, біз туралы ойламайды» деймін. Ал менің микробтарым қызғын тіршіліктің бел ортасында жүр. Мен болсам азап шегулімін. Және бұл жайлы ойланып-толғанамын. Және өзіме-өзім Құдай өзі ойлап тапқан дүниелердің бәрінен қасірет табады деп санаймын. Олай болса, оның шегер азабының ақыры бола көрмесін.





Лев ШЕСТОВ (1866-1938)


	орыс ойшылы


	«ТИЯНАҚСЫЗДЫҚҚА МАДАҚ» ЕҢБЕГІНЕН ҮЗІНДІЛЕР




	Құбылулар. Ақылдылық яки ақымақтық, әсілі, адам бойына туа бітетін қасиеттер емес. Басына нағыз сын сағаты туғанда ақымақтың да көрегендік көрсетіп жататын кездері болады. Алысқа бармай-ақ, мысалға өзіміздің Достоевскийді алып көрейік. Оның «Бейшара жандарын» еске алып әуреленіп жатудың да қажеті жоқ, ал «Жәбірленгендер мен жапа шеккендерін» де осы Достоевскийіңіз нағыз ашық ауыз, шәлкем шатыстың өзінен еш аумайды-ау, аумайды. Ал «Астыртын жазбалары» мен тағы басқа дүниелерінде жер бетінде одан өткен ақылды, одан өткен сұңғыла адам жоқтай сезіледі. Ницше, Толстой, Шекспирлер туралы да дәл осылай атуға болады. Ницше «Трагедияның дүниеге келуінде» көз алдыңызға күнәдан пәк, көгілдір көзді қарапайым провинциялық студент сипатында елестейді, ал «Заратустурада» оның әлдекімдердің жадында Макиавеллидің дәл өзін түсіріп зәрелерін алғаны анық. Шекспир де Бруты үшін ойлы оқырманнан аз зәбір шеккен жоқ. Бірақ оның Гамлетін ақылдан ада адам деп ешкімнің айта алмайтыны және ақиқат. Керісінше, ұлы ақыл-ойдың иесі деп таниды. Әйтсе де, мұндай құбылуларға ең әдемі мысал ретінде граф Толстойды келтіруге болар: ол әлі күнге дейін өзі қалаған сәтте даналардың данасына айналып шыға келеді, бірақ кейде түктен хабары жоқ шәкірттің сықпытына еніп, бетегеден биік, жусаннан аласа бола қалатыны да бар. Бұл – оның бойындағы адам қызығы һәм қызғана қарайтын қасиет.

	***

	Шығармашылық ләззаты! Бұл өмірі өз басынан шынайы шығармашылықтың бұрқасын алапат құйынын өткізіп көрмегендердің ойлап шығарған бос былшылы. Жәй құрғақ сөз. Ал енді ойланып көрейікші: біздің өзіміз оқырман ретінде осыншалық рахаттанады екенбіз, шығарма иесі оны тудыру үстінде нендей таңғажайыптарды сезінбеді дейсіз! Бірақ шынына келгенде, автордың талайына жазылғаны ащы азап қана. Кез келген туынды жоқтан бар жасау болып табылады. Ең берісі, өңдеуге оңай көне қоймайтын, ажарсыз, өңсіз, балталасаң балта өтпес, тілгілесең пышақтың жүзі майысар дөңайбат, темір құрсау материалдың бірде мына жағынан, бірде ана жағынан шығып митыңдап жатқаның. Бірақ икемге келе қояр ол жоқ. Міне, басына күтпеген тосын шешім келгендей еді, келесі сәтте оған да тосырқай қарайсың. Түкке керегі жоқ дүние сипатында қоқыс жәшікке лақтыра саласың.

	Шығармашылық дегеніміз үздіксіз бір сәтсіздіктен келесі сәтсіздікке өту ғана болып табылады. Шығармашылық иесінің көңіл-күйі әрдайым сенімсіздіктің, алағызу мен аңтарылудың құшағында. Адамның өз бойына артқан жауапкершілігі қаншалықты салмақты, қаншалықты дара болған сайын оның өзін-өзі сезінуі де соншалықты кері кете бермек. Көпшіліктің, тіпті кемеңгер адамдардың да денінің шығармашылықтың дәргейінде көп жүре беруге құлықсыздық танытатыны сондықтан. Шығармашылық иесінің жазу машығын игергені сол, ол енді өзін-өзі қайталауға, бұрынғы дүниелерінің көшірмелерін жасауға кіріседі. Оқырман да оның осылай істегенін құптайды. Тіпті оны, осы қайталанулары, шығармашылық иесінің басты ерекшелігіне балайтындар да бар. Кез келген өнер бағалаушысы шығармашылық иесінің жаңа туындысынан оның өз «қолтаңбасын» айнытпай танығанына мәз.

	Ал оcы «қолтаңбаның» арғы жағында шығармашылықтағы кері кетудің басталатыны ешкімнің қаперіне де кіріп шықпайды. Суретшілер мұны жақсы біледі және сол «қолтаңба» деп аталатын қатып қалған қара қалыптан шығуға бәрін берер еді. Бірақ, амал қанша, бұл тағы да жүйкеге салмақ салар үлкен күшті, тағы да жаңа азаптарды, күдік пен күмәнді, басыңнан кім екенің белгісіз күндер өткізуді талап етеді – ал бұған «шығармашылық қуанышының» дәмін бір рет татып көрген, «аузы күйген үрлеп ішедінің» халіне түскен ешкімнің де өз еркімен қайта арандай қойғысы келмейтіні анық. Қайта сол баяғы бірқалыпқа түскен дағдысымен аяңдап болса да «тырбаңдай» беруге пейіл. Есесіне еңбегінің түбі нәтижесіз болмайтынын жақсы біледі. Ертеңгі күніне де сенімді. Сосын мұның шын өнердің ауылынан баяғыда кетіп қалғандығын, ендігі өлі дарын иесі екендігін өзінен басқа ешкімнің білмейтіні де жанына жұбаныш. Мына жарық дүниеде құпия дегеніңіз қаншалықты көп және ол құпияларды сырт көзден жасырып ұстау қаншалықты оңай десеңіз-ші!

	***

	Жазушы, әсіресе жас, тәжірибесіз жазушы оқырманға мүмкін болған сауалдардың бәріне толық жауап беруім керек деп ойлайды. Бұдан кейін аузын ашса жүрегі көрінетін байғұс, ал жазушы, әдетте, әрине, осындай болып келеді, дүниеде бардың бәріне, «алғашқысынан соңғысына дейін» өз түсіндірмесін беруге талпынады. Өйткені, оның әлі санасы жете қоймайтын сауалдардың жанынан көзіг жұмып байқамаған болып өтіп кетуге қазірге ояна қоймаған, ал қалғу дегенді білмейтін ар-насысы қалшылдап шыға келеді. Әрине, бұл тақырыптарға оның жөндемді бір нәрселер айта қоюы және қиын – пәлсафалық дауларға кірігу негізінен жастардың шаруасы емес, - сосын ол қызбалануға, кеңірдек жыртысуға, дауысы қарлыққанша айқайлауға кіріседі. Айқайлап-айқайлап әбден сілікпесі шыққасын, арып-ашып бұйығы халге түскен бір мезетте, жаңағы айқайының көпшілікке ұнай қалғанын аңғара қалса, япыр-ау, мен леп-лезде қалай жеп-жеңіл пайғамбар бола қалдым деп таңырқайтыны және бар. Мұндай жағдайда жалпы деңгейі орташа адамның көңілінде ғұмырымның соңына дейін көпшілікке ықпалымды тигізіп отыру қабілетінен айырылып қалмасам деген тілек қалыптасады. Ал біршама сезімтал да дарынды болмыс иелері болса айқайшыдан пайғамбарды ажырата алмайтын тобырды да, биік идеяларды жарапазан салып айқайлап айтар масқарапаздың рөліне алданып келісіп қалғаны үшін өзін-өзі жек көре бастайды.

	***

	Граф Толстойдың неміс биографы Тургенев пен Толстойдың арасында әрдайым болып тұрған ұрыс-керіс пен түсініспеушіліктерге өкінетінін жазады. Оның есіне Шиллер мен Гетенің қарым-қатынасы түседі, орыстың ғажайып екі қаламгері өзара мамыражай пікірлесулер өткізгенде, хаттар жазысқанда, ол пікірлесулер, ол хат жазысулар пәлсафа мен әдебиет тақырыптарында ұрпаққа тәлім-тәрбие берер үлкен томға айналар еді, кейінгі буындарға ғажайып мұра болып қалар еді деп ойлайды. Әрине , бұлай болып жатса тамаша болар еді, бірақ мен ұзақ уақыттар бойы биік, асқақ тақырыптарға өзара ың-шыңсыз хат жазысып ғұмыр кешкен Толстой мен Тургеневті көз алдыма елестетуден мүлдем бас тартамын. Тургеневтің әрбір ойы Толстойды қатты мазалайтын-ды, тіпті жындандыра жаздайтын. Қызық дерек: Толстой секілді Достоевский де Тургеневті ұнатқан жоқ және оған арнап, оның шамына тиер, карикатура іспетті, тіпті карикатурадан да улы, пасквильге келер бір нәрсе жазды. Әсілі, Достоевский де, Толстой секілді, өзінің атақты замандасының бойынан байқалар «еуропашылдықты» жек көрген болар. Адам жанының ғажайып психологы бола тұра оның бұл мәселеде біршама жаза басқаны да рас. Бірақ Достоевскийге Тургеневтің еуропаша киінгенін, батыс адамына ұқсағысы келетінін көргені жеткілікті еді. Достоевскийдің өзі болса керісінше істеді: ол өз жанынан еуропашылдыққа тән тамырдың бәрін сылып алып тастауға тырысты, әрине, сөз арасында айта кетер болсақ, бұлай істеуге оның толық мүмкіндігі болмады.

	Өйткені, ол Еуропаның күші неде екендігіне және оның әсерінің қауіптілігі қандай деңгейде болатынына нақты есеп бере алмайтын. Бірақ қалай дегенмен де Михайловский оны қазына іздеуші деп бекерден-бекер айтқан жоқ. Шынында да, Достоевский қаламгерлік тағдырының екінші жартысында пендеуи өмірдің бүкіл игіліктері мен рахатынан бас тартқан еді. Оның бойында ғажайып құлай сенетін стихиялық адам, табиғи орыс адамы оянды. Оған қажеттілермен салыстырғанда еуропа өркениеті тарту ететін дүниелердің бәрі де, мейлі, ол қандай ишілік болмасын, түкке тұрғысыз, жәй, жұтаң нәрселер ғана болып шықты. Біздің мәдени көршілердің көптеген жылдық тәжірибесі оған ғажайыптың ешқашан болағанын және ешқашан болмайтынын айтты, бірақ өркениеттің талқысына түсіп, ноқтасына үйретілмеген оның асау жан-дүниесі ұлылыққа, құдіреттілікке, жұмбақ белгісіздікке ұмтылды. Ештеңеге асықпайтын сыңай танытатын прогресшіл Тургенев оның ашу-ызасын, жеккөрінішін тудырды. Толстой бірде Тургенев туралы: «Мен оның демократиялық салпыншақтарын жек көремін» деген болатын. Достоевскийдің де осы сөздерді қайталауы әбден мүмкін-ді.. Неміс сыншысының дегеніне жүріп, орыс қаламгерлерін татуластыруға, оларды жоғары, биік тақырыптарға өзара пікірлесуге көндіруге тырысып көріңіз! Өлерінен сәл ғана бұрын «Анна Каренина» төңірегінде пікірталас бастаған Достоевский Толстоймен де кетісудің аз-ақ алдында тұрды. Тіпті Толстойдың өзі оған келіскіш және жол бергіш жолбике секілді болып көрінді...

	***

	Ұлы азғыру. Достоевскийдің «Ұлы инквизиторында» сұмдық қорқынышты ой тұмшаланулы. «Кім бек сенімді дейсіз, – дейді ол, ойын астарлай отырып, - бәлкім, кергішке қағылған Христостың аузынан

	«Тәңірім-ау, сен мені неге тастап кеттің» деген жалбарынышты сөздер шыққанда, мүмкін, оның есіне ібілістің «егер менің алдымда тізеңді бір-ақ рет бүксең, саған бүкіл әлемнің билігін сыйлаймын» деген сөздері түскен болар, ібілістің ұсынысын қабыл алмағанына өкінді ме екен осы сәт?..»

	Мұндай азғырулар туралы оқырманға айтпай-ақ қойса да болар еді...





Иван БУНИН


	МАЯКОВСКИЙ




	Орыстың атақты жазушысы, Нобель сыйлығының лауреаты Иван Буниннің бұл мақаласы оның «Окаянные дни» (Мәскеу, «Советский писатель», 1990) кітабынан алынды.

	Жазушының Кеңес дәуірінде әулиедей ұлықталған Маяковский шығармашылығына, оның ақындық болмысына көзқарасы тым бөлек. Тіпті дәстүрлі түсінікке кереғар десек те болатындай. Әйтсе де жазушыны аққа қара жағып отыр деп кінәлай алмайтындаймыз. Біздің де әдебиетімізге, әдебиетшілерімізге керек осындай көзқарастағы материалдармен оқырмандарымыз таныс бола берсін деген оймен, мақаланы ықшамдап аударып назарларыңызға ұсынып отырмыз.



	Өзімнің жазушылық естеліктерімді аяқтай келе большевиктік жылдар әдебиетінің тарихында Маяковский кеңестік адам жегіштікті әдеби мадақтаудың, сол арқылы кеңестік тобырға ықпал етудің ең төмен, барынша арсыз және зиянкес дәріптеушісі ретінде қалады ғой деп ойлаймын. Бұл арада өзінің әлемдік мәшһүрлігімен, тобырдың талғамына үйлесе кететін құлашты да қарабайыр әдеби қарымдылығымен, орасан зор актерлік шеберлігімен, гомерлік ауқымдағы суайттығы және «планетарлық мастшабта» большевизмге болысуда шаршау дегенді білмейтін қылмысты белсенділігімен бөлекше дараланатын Горький ғана одан асып түсе алар. Өз кезегінде, кеңестік Мәскеуде Маяковскийге кеңес адамдары талғамын төмендетуде сіңірген өлшеусіз еңбегі, өздерін мақтауда көрсеткен даңғаза жарапазандығы үшін қайтарым шапағат тигізіп отырды. Маяковский Мәскеуде ұлы ақын ретінде ұлықталды. Жуырда оның өзін-өзі өлтіруіне жиырма жыл толуына орай, мәскеулік «Литературная газета» «Маяковский есімі параходтар, мектептер, танкілер, көшелер, театрлар және басқа да баянды істерге айналды. Ол «Владимир Маяковский» параходы теңіздер мен өзендерде жүзіп жүр.

	«Владимир Маяковский» есімі үш танкінің болат сауытына жазылды. Олардың бірі Берлинге, Рейхстагқа дейін жетті. «Владимир Маяковский» сүңгуір кемесі жау кемелерін Балтикада суға батырды. Мәскеу орталығындағы алаң, метро станциясы, шағын көшелер, кітапхана, мұражай, Грузиядағы аудан, Армениядағы село, Калуга облысындағы поселок, Памир тауындағы шың, Ленинградтағы әдебиетшілер клубы, үш қалалық парк, мектептер, колхоздарға... ақынның есімі берілді» деп жазды. (Карл Либкнехтің жолы аса бола қоймаған сыңайлы: бүкіл кеңестік Ресейде бір ғана Карл Либкнехт атындағы қаздар кеңшары» бар болып шықты). Маяковскийге, тіпті, оның өзін-өзі атып өлтіргені де жаққандай. Бұл тағы да совет ақыны Пастернактың оның әруағына арнап әлдебір асқақтыққа тұспал жасайтын астарлы жыр жолдарын жазуына түрткі болды.



	Қорқақтардың ұшыратын үрейін,

	Сен атқан оқ Этнаға ұқсайды.



	Асылы, атылған оқ тауға емес, оның әлдебір қимыл-қозғалысына – атқылауына не жартастарынан мүжіліп құлауына ұқсатылса керек-ті... Пастернак кеңестік Ресейде және эмграциялардағылардың да көпшілігі тарапынан ұлы ақын болып есептелетіндіктен, сол бүгінгі ұлы ақындарға тән жазу машығынан әсте танбайды, оның тағы бір жарқын мысалы мынадай... (...)

	Маяковский белгілі бір деңгейде Ленинге дейін де атақты болатын. Өздерін футуристер деп атайтын алаяқтар мен бұзақылардың арасында әрдайым ерекшеленіп тұратын. Ол кездегі оның шатақты қитұрқы әрекеттері өте жылтыр, өте арзанқол, Бурлюк, Крученых және солар секілділердікіне ұқсас болып келетін. Бірақ ол дөрекілігі және даңғазашылдығы жағынан олардың бәрінен де асып түсіп жататын. Міне, оның әйгілі сары кофтасы және тағыларша боялған бет-ауызы, ал осы бет-ауызы қаншалықты түнеріңкі, қаншалықты жауыз десеңізші! Міне, ол, сол кездегі таныстарыныі бірі еске алғанындай, мұны тыңдап айызын қандырғысы келетін аламан топтың алдына өз жырсымақтарын оқуға шығып тұр: қолдары шалбарының жан қалталарына салулы, мысқыл үйірілген езуінің бір бұрышына папирос қыстырған. Сұңғақ бойлы, сымбатты, бір қарағанда сұмдық қара күштің иесі болып сезіледі, бет бейнесінің бедерлері анық та ірі, ол бірде гүжілдеп, енді бірде тұмсығының астынан арыға естілер-естілмес қылып қана өлең оқуда; оқуын аяқтаған ол көпшілікке енді қара сөзбен былай дейді:

	Тұмсығын қанатқысы келіп жүргендердің кезекке тұруларына болады... Міне, жаңа шыққан кітабының атын аңсызда олжа тапқандай «Дамбалды бұлт» деп атапты. Мәне, көрмедегі картиналардың бірі – ол суретші де еді ғой: полотноға балдыр-батпақ әлдене жағыла салған, сосын кәдуілгі ағаш қасық желімделген, астында «Шаштараз моншаға кетті» деген жазуы бар...

	Егер осы секілді картина алыс түкпірдегі орыс қалашықтарының біріндегі у-шулы базарда ілінсе, оған көзі түскен кез-келген өткінші мещан басын бір шайқап, әлдебір ақымақ не есуас жанның шатпағы ғой деп жүре берер еді. Ал, бұл суретсымақ шатпырақ Мәскеу мен Петербордың көңілін көтерді, ол онда «футуристік» болып саналды. Егер әлдебір базарда әлдебір сайқымазақ көпшілікке тұмсықтарыңнан жұдырық алуға кезекке тұрыңдар деп жар сала қалса, наразы топ ол байғұсты тап сол жерде не оңашаға шығарып алып, әбден есінен танғанша өкірте сабар еді. Астаналық орыс интеллигенциясы болса, Маяковскийді қызықтап бақты, оның әрекеттері футуризм аталатындығымен үнсіз ымыраға келді.

	Немістермен бірінші соғыс жарияланған күні Маяковский Мәскеудегі Скобелев ескерткішінің тұғырына шығып алып, патриоттық бағыттағы өлеңсымақтарын гүжілдеп оқи жөнелді. Ал, арада аз ғана уақыт өткесін, ол басына цилиндр, үстіне қара пальто, қолына қара биялай киіп, қара ағаштан өрілген сәнбалдақ ұстап, салтанатты да паң болып шыға келді. Бұл қалпында оны соғысқа алуға болмайтындығы анық-ты. Ақыр соңында, енді міне, қолдан өлерінің аз ғана алдында Горький: «Біз Лениннің даналығымен нұрланған елдеміз, Иосиф Сталиннің еш мұқалуды білмейтін темірдей тегеурінді жігері ғажайыптар тудырып жатқан елдеміз» деп барқ-барқ ете қалған дәуір, қыли, кекеш, қасқабас сифилитик Лениннің таққа отырған уақыты келді... (...)

	Еш ойланбай-ақ, РКП-ның (Ресей Коммунистік Партиясы) адал жарнамашы болып шыға келген Маяковский баяғы футурист кезіндегі сайқымазақ сүргін салуынан енді де әсте танбайды, «Адам Ата мен Хауа Ананыі шариғатымен өмір сүргеніміз жетеді» деп айғайлайды. «Заман кемесімен Пушкинді лақтырып тастауымыз керек» дейді, әлдебір жиында көпшіліктің алдында мені де қосарлап жібереді. (Е.Д.Кускованың өткен жылы «Жаңа Орыс Сөзінде» менің «Автобиографиялық жазбаларыма» қатысты басылған «Дейін және кейін» атты мақаласында куәлік еткеніндей).

	«Пролетариат үшін Өнер жай ғана ойыншық емес, нағыз қару.

	«Буниншілдік жойылсын!» және алдыңғы қатарлы жұмысшы үйірмелері жасай берсін!»

	Ал, бұл үйірмелерге, анықтаңқырап айтар болсақ, «партиялық ұйымдардың» бәрін ізім-ғайым жоқ қылып, өздері ғана қалған Ленин мен оның РКП-сына «қару» жасаушы ретінде кімдер керек болды?

	«Ойлау жүйесі материалистік, сезімі материалистік адамдарды көлге қой тоғытқандай жылдам дайындау» қажет еді. Бұл үшін Ленинге, оның жандайшаптарына, ізбасарларына бұған дейінгі жер бетінде болғанның бәрін, оның әдемі, жақсы жақтарын да қоса жоққа шығару, төңірегін қураған шөптей етіп жалмайтын жалын шашқан құдайсыздықты тудыру керек еді. Ленин дінді өте-мөте жек көретін. Жеккөрушілігі асқынған жағдайда болатын. Бұл жеккөрушілік таптық деңгейге көтерілуі шарт-ты. РКП-ның осы бағыттағы істерін, оның көсемдерін, жалдаптарынғ жендеттерін мадақтай отыруға, ұлықтап отыруға ақын қажет екендігін ескерсек, бұндай «ақынның» орнына бірден-бір үміткер Маяковский еді.

	Ол өзінің арсыз да қатыгез, түрме көрген жандардай дөрекі болмысы, күркіреген өңеші, мәстек аттың аяңындай ғана ақындығы және дамыл таппас дарынсыздығымен де, жаңа өлеңнің үлгісі деп жар салып жарнамалап жүрген өлеңсымақтарымен-ақ бұл талаптарды орындауда, РКП мен оның көсемдерін, олардың істерін көлгірси өтірік мақтауға жанын салып дәріптеуге қабілетті болатын. Нағыз коммунист болғансыған ол бұдан кейінде футурист кезінде арзан атақ, жалған дақпыртқа қол жеткізуге қолғабысы тиген әдіс-тәсілдерін ұмыт қалдырған жоқ. Қайта, дамыта түсті. Оқырман қауымды өзінің дөрекілігі, анайы қылықтарға бейімділігімен таңқалдырып отырды. Ол жұлдыздарды «түкіріктерге» теңеді. Кавказ барған сапарын жыр қылған құлаштай-құлаштай жырсымақтарында алдымен Терек, сосын Арагваға бір-бір шырт түкіргенін мәлім етті. Ол түкіріктен де әрі бейпіл сөздерді жақсы көретін... (...)



	... Ақын болмай кетейін,

	Жырламасам

	Бес құйрықты жұлдыздар

	Жыпырлаған РКП-ның

	Зеңгір, түпсіз аспанын.



	Осы жырсымақтар жазылып жатқан тұста, осы аспанның астында не болып жатыр? Бұл туралы кеңестік газеттерден де оқып-білуге болатын:

	«3-інші маусым күні Одесса көшелерінде аштан өлген 142 адамның мәйіті жиналып алынды, 5-інші мауым күні – 187. Азаматтар! Мәйіттерді жинастыру артельдеріне жазылыңыздар!».

	«Самара түбінде бұрынғы Мемлекеттік даму мүшесі, дәрігер Крылов адамжегіштің құрбаны болды. Деревняға сырқаттың шақыртуымен бара жатқан ол жолай өлтіріліп, сосын желінген».

	Осы кездері Ресейдің оңтүстігінде болған «Бүкілресейлік староста» ретінде белгілі Калинин де көрген-білгенінен ештеңені бүгіп-жасырмайды:

	«Мұнда біреулер аштан өлуде, жерлеушілер болса өлгендердің мәйітінің жұмсақ мүшелерін тамаққа пайдалануға алып қарауға тырысады».

	Бірақ «ауыз толтырып май асап жатқан», үлде мен бүлдеге оранған, Мәскеу мен Мәскеу түбіндегі бұрынғы миллионерлердің әйгілі хан сарайындай зәулім ақшаңқан үйлерінде шашпа-төп өмір сүріп жатқан Маяковскийлерге, Демьяндарға, тағы да сол сияқты талайларға бұлардың не қатысы бар дейсіз! Жалпы, РКП-ның аспаны астында не болып жатқаны Маяковский ге неге қажет? Сосын, Маяковский осы аспаннан басқа қандай аспанды көре алмақ өзі? Асылы, «доңыз мың жыл танауын тіктесе де төбесін көре алмайды» деп баяғыда-ақ жазылған емес пе еді! РКП-ның аспаны астында Ленин таққа отырған алғашқы жылдары «революцияшыл халық» тізеден қан кешіп жүрді, сосын қантөгіспен Феликс Эдмундович Дзержинский және оның сыбайластары айналысты. Владимир Маяковский болса, сол жылдардағы жауыздар мен қанішерлердің бәрінен де асып түсті. Ол былай деп жазды:



	Өз өмірін қалай сүру қажетін

	Ойланатын бозбалаға айтарым:

	Дзержинский жолдасша

	Бой түзе деп айтар едім ойланбай,

	Үлгі ал дер ем,

	Сөзінен де, ісінен!



	Ол орыс жастарын жендет болуға үндей отырып, олардың жадына мыңдаған, мың-мыңдаған адамдардың тағдырын бір тал шаш құрлы көрмей үзіп жіберген қанішер Дзержинскийдің аузынан шықты-мыс.

	«Кім өмірді мендей беріле сүйетін болса, ол өмірін мен іспетті басқалар үшін де қиюға даяр» деген секілді сандырақ сөздерді сіңірумен болды... (...)

	Міне, оны ұлы ақын деген даңқы күннен-күнге қаулап өсіп келеді. Өлең туындылары «тікелей Кремльдік тапсырыспен орасан зор адам сенгісіз таралымдармен» басылып шығарылуда. Журналдар болса, оның бас-аяғы бір сөзден тұратын өлең жолдарының өзіне де көз көріп, құлақ естімеген қаламақылар төлеп әлек. Өзі болса «жексұрын» капиталистік елдерге сапар шегіп шәт-шәлекей. Америкада болды, Парижге бірнеше рет жолы түсті, бұнда әр келген сайын ұзақ аялдап қалып жүрді, Париждің ең мықты деген сән үйлеріне киім-кешек пен костюмдерге тапсырыс жасатты, мейрамханаларды таңдауда да арзанына жүгірген жоқ, нағыз капиталистік мейрамханаларды жөн санады. Бірақ Парижге де шырт «түкіріп» кетті... (...)

	«Маяковскийді орыс және әлем әдебиетінің тарихынан өшіріп тастағысы келетіндердің үні уақыт өткен сайын бәсеңсіп барады. Ендігі мүлдем өшті деуге де болатындай».

	Бұл белгілі славист, «Игорь жасағы туралы жырды» зерттеу еңбектерімен бірқыдыру мәлім Роман Якобсон мырзаның «Новолселье»-де жарияланған шағын мақаласының кіріспесі. Автордың шығу тегі орыс, өзі кезінде Мәскеуде Маяковскиймен бір гимназияда оқыған, алғашқыда Прага, сосын Нью-Йоркте профессор болса, қазір Америкадағы ең үздік Харвард университетінің кафедрасын алды.

	Маяковскийді жоққа шығаруға кімнің «тырысқандығы» беймәлім, шындығында ешкім тырыспаған да болса керек. Рас, әлемдік әдебиетке қатысты айтып жібергені сәл артықтау болса да, жалпы, Роман Якобсон мырза бекер мазасызданады. «Игорь жасағы туралы жыр» мен Маяковский туындылары қатар тұра қоюы неғайбыл, бірақ болашақ азат орыс әдебиетінің тарихында Маяковскийдің өзіне лайық бағасын алатындығына күмән жоқ.





Сомерсет МОЭМ (1874-1965)


	Ағылшын жазушысы


	ӨЗІҢНІҢ БІЛЕТІНІҢ ТУРАЛЫ ҒАНА ЖАЗ




	Маған қазір мақала емес, хат жазуға отырған дұрыс болар еді. Әйтсе де, мен хат жазуды онша ұната бермеймін. Әсіресе, ол хатта, бұған дейін жүз рет қайталаған дүниеңді қайта мылжыңдап шығуың қажет болып жататын болса.

	Жиырмадағы жас жігіт мені өз әңгімелерін оқып шығуға көндірді және оларын тұрақ-жайыма поштамен салып жіберіпті. Өзінің айтысынша, ол менен өз жазбалары туралы қоспасы жоқ нағыз шындықты, боямасыз пікірімді білгісі келеді. Дегенмен мен оның өз жанының терең түкпірінде менен нендей лебіз күтулі екенін өте жақсы білемін. Ол менің өз әңгімелерін мақтағанымды қалайды. Міне, дәл осы мақтауға лайық қасиеттер оның әңгімесінде жоқтың қасы болса да. Рас, оның әңгімелерін тәп-тәуір-ақ жазылған: ері бар, нәзік жыныстысы бар басқа жас жазушыларға қарағанда, оқығаны байқалады. Кейіпкерлері де анау айтқандай қайталанбас тұлғалар болмағанымен, өзгелердікіне ұқсай бермейді. Бірақ жас қаламгердің қасіреті оның өзі ештеңе сезіп-білмейтін тақырыптарды игеруге тырысқандығында. Ал маған мұндай қателік енді бастап жүрген жас қаламгерлердің барлығына дерлік ортақ болғандықтан, мазмұны бір хатты қайта-қайта жаза беруіме тура келеді. Бір қарағанда мұның қызық жайт болып көрінуі де мүмкін. Өйткені, өзің білетін нәрсені әңгімелеу өзің білмейтін тақырыпты қамтуға тырысудан анағұрлым жеңіл болып сезіледі. Бірақ, өкінішке орай, менің түсінуімше, екінің біріне белгілі кәдуілгі жайттарды жазу жас жазушыларға күлкілі болып көрінеді. Олар тек ерекше, қайталанбас жайттарды ғана әңгімеге айналдыруға тұрады деп санайды. Олардың суретші, актер, әншілер мен скрипкашыларды бейнелеуге тырысатындығы да сондықтан.

	Менің хат жолдаушымныі әңгімелерінің бірінде дарынды пианиношы ретінде суреттелген кексе тартқан фермер әйел күтпеген жерден ғажайып соната жазып тастап, атақты дирижер оны оркестрдің орындауында ойнатуға тырысады. Әйтсе де, музыкадан анау айтқан хабары жоқ адамның өзіне, мейлі, тіпті ғұлама кемеңгер болсып, егер гармония мен композициядан хабары болмаса, ешкімнің соната жазып қарқ қыла қоймайтыны белгілі. Сосын, егер соната шынымен-ақ әдемі болса, дирижердің оны симфонияға айналдырып әуреленіп жатуының не қажеті бар? Ендігі бір әңгімеде париждік суретшілер туралы сөз болады. Автордың Парижде ешқашан болағандығына, оның суретші шеберханасының есігін ашпақ түгілі, маңынан жүріп өткендігіне сенімім кәміл. Ол жазып отырған дүниелер менің жадымда жақсы сақтаулы. Олар бұдан жарты ғасыр бұрын салынған туындылар, қазір көбісі провинциялық мұражайларда шаң қабулы. Рас, олар кемпір-сампырларға әлі күнге ұнайды.

	Бұдан аңғаратынымыз, жазушының өзі білмейтін тақырыпты жазуға отырғанда өте көп қателіктерге бой алдыратындығы. Әрине, жазушының жарық дүниеде бардың бәрінен хабары бола бермейтіндігі табиғи нәрсе. Ал бұл олқылықтың орнын ол жазуға кіріспек тақырыбына зерттеулер жүргізу арқылы толтыруға тиіс. Жазушы қозғамақ тақырыбы туралы барынша көп білуге тырысса, соғұрлым жақсы. Кейде жазушыға әлденені ойлап шығаруға тура келіп жатады. Ал осы «әлдененің» шындықтың ауылынан алыс кетпеуі үшін оған тәжірибе мен шеберлік қажет. Әйтсе де, жасанды терінің оған төгілген терді көбіне ақтай бермейтіні бар. Өйткені, оқырман оған бәрібір сене қоймайды. Ал оқырманын сендіре алмайтын қаламгердің тез арада өз кәсібін ауыстырғаны жөн.

	Өз тәжірибемнен білетінім, табысқа жетудің бір ғана жолы бар. Ол – тек өзің жақсы білетін жайттарды ғана жазу. Әрине, ол жайттарды өзіңнің «қалай түсінетіндігінің тұрғысынан». Жаңа тақырыптар мен сюжеттер жоқтың қасы (бұлардың ішінде ұлы әнші, суретші немесе музыкашы туралы тақырыптарды әбден қолдан-қолға өтіп, сілікпесі шыққан, сәні де, әрі де кеткендері деуге болады); бірақ автор өз айтары бар адам болса, ол әбден сүрленген тақырыптың өзінен әлі өзіне дейін ешкім байқай қоймаған ерекшеліктерді таба алады, оны оқырманға қызықты қылып жеткізе алады. Туындысынан өз жан-дүниесі, дүниетанымы «менмұндалап» тұрады.

	Мысал келтіре кетейін. Джеймс Фаррелл «Стада Лонингэнінде» чикаголық ұсақ буржуазиялардың өмірінің шынайы картинасын жасауға талпынды, кейіпкерлерін нағыз өмірдің өзінен алынғандай етіп суреттеуге қол жеткізді. Оның суреттеулері фотографияның туындылары секілді, ал, өзіңіз білесіз, фотоаппарат ешқашан өтірік айта алмайды. Бірақ мен болмысы одан бөлектеу қаламгердің, егер ол да осы тақырып пен кейіпкерлерді суреттеуге отырса, тіпті басқа дүние жазып шығаратынына сенімдімін.

	Бұдан келіп шығатын түйін – қарапайым ғана: көркем шығарманың маңыздылығы түпкі есепте оны тудырушының жеке басына тікелей тәуелді. Егер автордың жеке басы қызықты болса, оның туындысы да оқырманды бәрден ұйытып алып кетеді. Әрине, жас жазушыны көпшілік алдында бірден терең де күрделі болмыс иесі ретінде жарқ ете қалады дей қою қиын; бұл араға уақыттар салып тәжірибемен келетін игілік. Бірақ жас жазушының күмәнсіз бір артықшылығы бар: ол төңірегіне қайталанбас, батыл көзқараспен қарай алатындығы. Ол төңірегіндегі туған-туыстары жайлы көптеген нәрселерді жетік біледі. Оны есейе келе өзге адамдарды дәл осылай жан-жақты танып, біле алды дей алмайсыз. Ал мұның бәрі, өзінің балалық шағы да, қоршаған ортасы да, аралас-құралас болып жүрген ет бауыр жақындары да ол үшін қызықсыз болса, қаламгеріміздің ортаңқол ғана қабілет иесі болғандығы. Ол шығармашылық адамы емес және уақытын құрдан-құр ысырап қылушы.

	Мұның бәрі мені қиялдың рөлін жоққа шығарады екен деген сөз емес. Қиял қаламгерге көптеген деректердің ішінен жұртшылыққа айтуға болар ең ғажайып өрнек жасауға көмектеседі. Ол жалқыдан жалпыны тануға ықпал жасайды. Қой етінің дәмін білу үшін бір қойдың етін тұтасымен қарпудың ешқандай да қажеттілігі жоқ, бір үзімін жесеңіз де жеткілікті. Бірақ қаламгер заттардың мән-мағынасына жете көз жүгірткізе алмайтын болса, қиял оның қателіктерін бұрынғыдан да ушықтырып, асқындырып жібермек. Ал қаламгер өз жеке басының тәжірибесінен білетін нәрселерді ғана анық көріп, оның мағынасына қателіксіз ой жүгірте алады.

	Амал қанша, жас әріптесім оқып шығып мына кәрі қақпас жазушылық өнері туралы ештеңе де білмейді екен деген тұжырымға келетін қарғыс атқыр хатты жазуға отыратын сәт те жеткен секілді.





ӘДЕБИЕТ, ӘДЕБИЕТШІ ТУРАЛЫ ОЙ ҮЗІКТЕРІ




	Жазушы – толығымен өз көңіл күйі қалауының қожалығында. Таңдаған тақырыбы да, ойдан шығарған кейіпкерлері де, өзінің оларға қарым-қатынасы да, бәрі-бәрі осы көңіл күйінің әуенімен анықталады. Не жазбасын, бәрі оның өзінің жеке басын суретеу, оның туа бітті инстинкттерін, сезімдері мен тәжірибесін көрсету болып шығады. Ол қаншалықты шыншыл болғысы келгенімен, бәрібір өз ерекшеліктерінің құлы болып қала бермек. Ешкімге болыспаймын, таразының басын тең ұстаймын дегенімен бәрібір біреудің жағына шығатындығы да анық. Қысқасы, алаяқтың өзі деуге болады.

	***

	Жазушының мақсаты – тәлім беру емес, көңілден шығуға тырысу.

	***

	Жазушының ісі – аяу немесе ашулану емес, түсінуге ұмтылу.

	***

	Егер кейіпкерлерінің басынан кешкендерін ғана баяндап қоймай, оларға мінездеме де беруге талпына бастаса Шахерезаданың басын бірден қағып тастар еді.

	***

	Егер автордың қандай адам екенін білсеңіз, бұл сізге шығарманы түсініп, бағалауыңызға көмектеседі.

	***

	Француз әдебиетшілерінің өзара ырылдасып, қызылкеңірдек болып жататынының тағы бір себебі бар: онда жазушы көп, оқырман аз болғандықтан, тек әдебиеттен нәпақаңды тауып жей алмайсыз. Ағылшынтілді жазушының екі жүз миллиондық аудиториясы болса, француз жазушысының оқырман ауқымы анағұрлым аз. Ағылшын жазушысы әдебиетте ешқашан өзін қолайсыз сезінген емес. Сіз оларды қайсыбірін өмір бойы білмей кетуіңіз мүмкін, бірақ бұл оның тіршілігіне қажет қаламақыны тұрақты түрде тауып отыруына ешқандай да кедергі келтіре алмайды. Әрине, өзі графоман болмаса... Уақыт өте келе оның өз оқырмандарының ортасы қалыптасады, ал мерзімді басылымдар әрдайым баспалардың жарнамасын жасап, олар шығарған кітаптарға рецензиялар жариялап отыруға мүдделі болғандықтан, азды-көпті мұны да насихаттайтын болады. Қысқасы, Англияда жазушының өзгенің бағына қызғанышпен көз тастамауына мүмкіндігі мол. Ал Францияда болса, керісінше, романшының тек әдеби еңбектерін күн көре қоюы өте қиын. Егер жазушы бай немесе ішіп-жемін тауып берер басқа кәсіптің иесі болмаса, оның журналист болудан басқа мүмкіндігі жоқ. Кітапқа сұраныс аз болғандықтан, бір автордың басына қонған бақ екінші біреуінің соры болуы мүмкін. Міне, осыдан келіп көпшіліктің құрметі, мойындауы үшін тынымсыз, бітіспес күрескер басталады. Жазушы бар ынта-шынтасымен сыншыны өз тарапына аударып алуға бейілді болады. Мұнда сыншы құдіреттілігі соншалық, тіпті мойындалған жазушылардың өзі де баспасөз бетіндегі өзі туралы пікірлерге өте үлкен маңыз береді. Өйткені, сыншы бар десе бар, жоқ десе жоқ болуың мүмкін. Францияда сынның беделі Англияға қарағанда анағұрлым жоғары, анағұрлым беделді екендігі күмәнсіз. Қайсыбір сыншылардың үлкен күшке ие екендігі соншалық, кітап тағдыры тікелей солардың қолында деуге болады. Даңққа бөлеймін десе де, әдебиеттің ауласына лақтырып тастаймын десе де олардың өз еріктерінде. Әлемдегі көзі ашық, сауатты адамдардың дені французша оқып, француз әдебиетімен сусындайды, француз әдебиетін Парижден алыс жерлерде де жақсы біледі дегенімізбен, мұның бәрі француз қаламгері үшін ешқандай да жеңілдік бере алмайды. Француз жазушысын тек париждік әдебиетші, париждік сыншы, жергілікті талғамды оқырманның пікірі ғана қызықтырады. Өйткені, жазушы Парижге әсер етуден қалған күні бәрінен де қалмақ. Парижді жаулап ала алмаған француз жазушысы болып саналмақ емес. Олардың, француз қаламгерлерінің өзара қызылкеңірдек болып айтысып, тартысып жататындығы осыдан. Мұнда Париж үшін шайқас бір сәтке де толастамақ емес.

	***

	Айқын ойлауға қабілеті жоқ қайсыбір жазушылар өз ойларына, ол анау айтқандай ғаламат ой болмаса да жоғары баға беруге құмар. Ойым күрделі екен, демек оны екінің бірінің түсіне алмауы заңдылық деп пайымдайды мұндай қаламгерлер. Сосын ойын әртүрлі қажетті, қажетсіз сөздермен көмкеріп бұрыңғыр қылып қоюға тырысады. Сөздің де көз байлар сиқыры барын ескерсек, кейбір оқырманның мұндай бос былшылдан мән-мағына тауып жататыны да жасырын емес. Өйткені, қайда да ақымақтар табылады ғой. Ал жазушының өзінің басына анық ойлауға қабілетсіздігі басты қасіреті екендігі кіріп те шықпайды.

	Ол өзін бұрын-соңды ешкім айтпаған ойларды айтушы ғұлама данышпан санатында сезіне бастайды. Әрине, оның ешқандай да ой алыбы емес екендігін жұртшылық анық сезінгенше біраз уақыт өтіп кетпек. Мұндай айтар ойын жасанды бұлыңғырлыққа айналдырудың тағы бір жолы бар. Ол – тұманды ойыңды паңдықпен, тектілікпен тұмшалау. Саған, сенің ой әлеміңе екінің бірі кіре алмауы шарт. Ал қара тобырға бұл әлемге кіруге тіпті де жол жқ. Тек қалаулылар ғана сенің әлеміңмен сырласып, ой бөлісуге мүмкіндік алады. Ол үшін ол бірнеше қауіпті кедергілерден өтуге тиіс. Мұндай түсініксіздіктің түбі тек құрдым ғана болмақ. Өйткені, Уақыт бәрібір, оны, жасанды күрделілікті тәлкек қылмай қоймайды. Егер шығармада мән-мағына шамалы ғана болса, Уақыт оны күндердің күнінде ешкім оқымайтын бос сөздердің жиынтығына ғана айналдырады. Гийом Аполлинер қаламының арбауына түсіп қалған көптеген француз жазушыларының жасанды құйтырқылықтары ақырында келіп осы кепті құшты. Кейде былай болуы да мүмкін. Уақыт сабырға толы салқын, айқын көруге мүмкіндік берер жарығын түсіргенде, кеше ғана терең, қатпарлы ой сілемдерін орап жатқан секілді болып көрінетін күрделі сөз тіркестерінің тасасында кәдуілгі қарабайыр ойлар жатқан болып шығады. Некен-саяқ болмаса бұл күнде Малларме өлеңдерінің барлығы дерлік түсінікті. Тіпті олардың қайсыбірінің түкке тұрғысыз ойларға құрылған құр сөз ойыны екендігі де аңғарылып қалады. Иә, онда әдемі жолдар бар; бірақ оның өлеңдерінің негізі өз уақытының сөз құбылтуға құмар көзбояушылықтарына ғана құрылған.





ҚАРАҚШЫ АҚЫН ҒҰМЫРБАЯНЫ




	“Қарғыс атқыр ағылшындар” Францияның тұтастығы үшін басын ажалға тігіп, майдан даласына ту ұстап шыққан орлеандық ару Жанна Д–Аркті “қапыда” қолға түсіріп, дінбұзар ретінде отқа өртеген, француз королі мен ақсүйектері өздерін құтқарушы батыр қызды “масқарашылық” өлімнің тырнағынан аман алып қалу үшін саусақтарын да қозғалтпаған 1431 жылы, яғни “жүз жылдық соғыс” аяқталуға жақындаған тұста дүниеге Франция мен туған қаласы Парижді әлемге әйгілейтін, бірақ тағдыры, аяныштылығы жағынан, жауынгер қыздың тағдырынан бір де кем емес тағы бір ұлы француз дүниеге келді.

	Тарихқа Франсуа Вийон деген есіммен енген бұл дарабоздың шын ныспысы Франсуа де Монкорьбе еді. Әрине, де деген жалғау оның ақсүйектер отбасынан шыққандығын аңғартпайды. (Әсілі, Монкорьбе болашақ ақын дүниеге келген қаланың бір ауданы немесе кварталдың атауы болса керек). Әйтпесе, жеті жасында әкесінен айырылған балақай Гийом де Вийон есімді тақуа пірадардың қызметіне жалданып, ақыр соңы соның фамилиясымен әлемге танылмаған болар еді ғой.

	Діндар Гийомның көңілі алаң Франсуаға өз баласындай өбектеп қарағандығында титтей де күмән жоқ. Жетім бала ендігі қамқоршысы Гийом діни қызмет атқаратын шіркеуде хорда ән салады, пірадардың анау-мынау тапсырмасына қолбала болып алып ұшады, тіпті хатшылық та қызмет атқарады. Осында жүріп сауатын ашпаса, латын мен арифметикадан тіл сындырмаса, хатшылық қызмет жетім баланың еншісіне қайдан бұйыра қойсын.

	Шіркеудегі аз-кем дәрісі 12 жасар баланың кейін сөз ғылымдары факультетінің мектебінде оқуын жалғастыруына, 1452 жылы өнер магистрі дәрежесін алуға себепші болды. Бұл ортағасырлық студентке заң факультетінде білімін ары қарай ұштап, дін құқықтарының докторы атағын иемденуге мүмкіндік беретін.

	Бірақ Париж қашанда Париж болған. Өткен ғасырдың алпысыншы жылдарында әлемді дүрліктірген Париж студенттерінің бүлікшіл қозғалыстары ол кезде де қайта-қайта көрініс беріп қалып жататын. Міне, аттай бесғасырлық тарихы бар студенттердің осындай бас көтерулерінің алғашқыларының басы-қасында болашақ ұлы ақын һәм атышулы қарақшы Франсуа Вийонның да жиі-жиі болғаны белгілі.

	Бір ғажабы, ол кездегі студенттердің саяси сауаты дәл бүгінгідей жоғары деңгейде бола қоймаған секілді. Бас көтерулер негізінен ішімдікханалар мен қараңғы көше бұрыштарындағы тұрғындарымен болып қалатын шағын қақтығыс, төбелестерден кейін өршіп отырған сыңайлы. Мысалы, ішінде Франсуа Вийон да бар осындай бас көтерулердің бірі қала тұрғыны Катрин де Брюйе деген ханым мен бір топ студенттің алаңда тұрған тасқа таласуынан басталып кеткені күлкілі-ақ. Даңғой ханым тасқа өзінің қожайын екендігін алға тартса, студенттер ол тасқа өздерінің де иелік етуге құқықтары бар екендіктерін тілге тиек еткен. Ақыр соңы тас студенттердің түнгі әрекетімен университеттің ауласынан барып бір-ақ шыққан. Бірбеткей ханымның дәл сол жерге дәл сондай етіп орнатқан екінші тасы да Сорбонна университетінің ауласына барып орын тебуді жөн санаған. Ұрлықшы студенттер мен байбаламшыл ханымның айтыс-тартысында заңға жетік университет шәкірттерінің өздерінің дұрыстығын артығымен дәлелдегені соншалық, ханымның намысын жыртамын деген бір қала шенеунігі қолынан да айырылған көрінеді. Әрине, заң орындары студенттерге қысым көрсеткені үшін байғұс әкімқараны қолын шауып жазалағанды жөн санаған. Мұндайды бүгінгі күні өңіңіз түгілі түсіңізде де көре алмайтындығыңыз анық.

	Міне, осындай айтыс-тартыстарда жеңістің “дәмін” татып үлгерген Франсуаның жиырманың ар жақ, бер жағында төбелескіш, қыдырымпаз және алаяқ ретінде де атағы шығады. Ал ештеңеден беті қайтып көрмеген тыз етпе бозбаланың түбі бір таяқ жейтін сәті болатыны белгілі емес пе, міне, осындай оқиға Вийонның тағдырында 1455 жылдың 5 маусымында орын алады. Өз үйінің алдында пірадар Жюль және Изабелла есімді бойжеткенмен әзілдесіп тұрған Франсуаға тағы бір пірадар Филипп Сермуаз бен Жан Ле Марди есімді магистр жолыға кетеді. Әңгіме-дүкен барысында ұрынарға қара таппай тұрған Сермуаз тілі ащы Франсуаны шапалақпен екі-үш рет тартып жібереді де, есесін жібергісі келмеген Франсуа оған пышақ салып алады. Сосын қанға бөккен Сермуаздың халы не болғанына қарамай оқиға орнынан белгісіз жаққа тайып тұрады. Ал жарақатынан оңала алмаған Сермуаз ертесіне төсек тартып жатып көз жұмады. Әрине, ажалына себепші болған адамды екі дүниеде де кешіретіндігін айтып барып. Бірақ заң орындарының қуғындауынан қорыққан Франсуа бірнеше ай бойы Парижден қарасын батырып, кешірім заң жүзінде нақтыланғаннан кейін ғана астанаға қайта оралады. Білетіндер Вийонның түрмеге жабылуынан аман қалуына оның осы кездері шарықтай көтерілген ақындық даңқы себепші болып еді деседі.

	Иә, даңқтың кейде көзді тұмшалап, төңіректі танудан қалдыратыны да бар. осы кеп Парижге оралған Франсуаның да басына түскенін ақынның бұдан кейінгі өмір жолы толығымен айғақтай түседі. Ақындығын сыйлайтындардың есебінен ішімдікханалар мен жәлепханалардан шықпауға айналған қайталанбас дара талант иесі ә демей-ақ тағы бір қылмысты істің қатысушысы болып шыға келеді. Ақын бұл жолы үш серіктесімен Наварра колледжінің қазына сақтаулы сейфін ұрлаған-ды. Әрине, ақын өзіне бұл қаржы Рене Анжуйский билік құрып тұрған Анжер қаласына жетіп алуым үшін керек болды деп ақталғанымен, қылмыстың аты қылмыс (Франсуа осы герцогтың сарай ақыны болуды мақсат етті, бірақ оны герцог жаман аты шығуына байланысты қабылдамай, қуып жіберген деген әңгіме бар). Қылмыскердің жазадан тек қашып құтылуына ғана болады. Осылайша, әр қадамын санап басудан мүлдем аулақ ақынның бес жылға созылған қаңғыбастық кезеңі басталады. Қаңқығанда құр қаңғымайды, кәдуілгі баскесер қарақшылармен бас қосып, әртүрлі қылмыстық істерге барып жүреді.

	Бұдан кейінгі өмірінде оның бірнеше рет заң орындарының қолына түсіп, бірқыдыру уақыттарға қамауда болғаны белгілі. Олардың бірі герцог Орлеанскийдің сарайында өткен ақындар сайысында, шарап ішіп қызған топтың көзін ала бере, ақсүйектің қызметшілерінен рецепті құпия сақтаулы шараптың дайындалу тәсілін айласын асырып біліп алғанына байланысты болса, енді бірі Парижге қайтып оралғасын баяғы колледж қазынасы ісінің қайта көтерілуіне қатысты. Әрине, ақын екеуінде де жеңіл жазамен құтылады. Париждік заң орындарының ақынға кеңдікпен қарағаны соншалық, өзі үптеп кеткен қазынаны қайта қалпына келтіру үшін оған, бар болғаны, колддежге жыл сайын белгілі мөлшерде ақша қайтарып отыру ғана бұйырылады. Дегенмен, ақынның бұзақылық жолы мұнымен шектелмейді. Тәртіпке келудің орнына, қайта, бұрынғыдан да адуындана түседі. Әсілі жасы отыздан асқан ақынның өз өмірін бірізділікке түсіруіне оның жеке басындағы келеңсіз жайттар себепші болды деуге негізіміз бар. Мысалы, Франсуаның өзі бес жыл ел кезіп кетуіме ғашығым Катрина де Воссельдің менің сезіміме лайықты үн қатпауы себепші болды деп жырлаған сүйікті аруы өзгені, қаңғыбас ақыннан гөрі байшыкеш Итье Маршан дегенмен отбасын құрғанды жөн көреді. Ал мұндай намыстың жерге тапталған, өмірің үйлесім таппай тұрған тұста, өлеңде, өнерде жолың болмағанынан не қайыр? 1462 жылдың желтоқсан айының бір кешінде Вийон Робен Дожи деген мектептес досының үйіне барады. Шарап ішіп шалқыған бұларға Роже Пижар деген біреуі басбұзарлығымен белгілі тағы екеу қосылады. Әбден ішіп, көңілдерін көтерген төртеу сол күні кешкісін Франсуа Ферребук деген сексендегі қарияның үйіне ұрлыққа түсіп, оны өлімші етіп жаралайды. Зәбір тартушы төртеуінің үстінен сотқа шағым түсіреді. Қылмыскерлердің қалған үшеуі дарға асу жазасына кесіліп, Франсуа Вийон бұл жолы да ажалдың тырнағынан аман құтылып кетеді.

	1463 жылдың 5 қаңтарында Парламент Франсуа Вийон “... ендігі он жылда Париждің өзі түгілі, маңайынан жүрмейтін болсын” деген үкім шығарады.

	Бұдан кейінгі ақынның тағдыры белгісіз. Ел ішіне тараған қауесеттердің бірінде ол өзара болған әлдебір ұрыс-керіс үстінде қарақшылардың қолынан қаза тауыпты делінсе, енді бірінде қарақшылармен бірге кезекті қылмысты жасауға шыққанда оққа ұшыпты деген әңгіме айтылады.

	Әйтеуір, Францияны әлемге әйгілеген қарақшы ақынның өзінің атақты өлеңіндегідей дарға асылып өлмегені анық.

	Міне, кейін, бес ғасыр өткесін Поль Верлен мен Артюр Рембо секілді “бұзық” ақындардың әдебиет әлеміне қысылмай емін-еркін енуіне себепкер болған, оларға алғашқы сүрлеу жолды салып берген қарақшы ақынның қысқаша ғұмырбаяны осындай.





Эрнест Хемингуэй (АҚШ)


	Нобель сыйлығының лауреаты


	АДАМ ҰСТАНЫМЫ




	Ешкім мені әлемге менің өзімнен артық таныта алмайды. Бауырларынан өзі туралы әлденені қымтап, жасырып қалу ешкімнің де қолынан келмейді, өйткені, әрбір іс-қимыл, шығармашылықтың әрбір сәті оның авторы туралы әңгімелейді. Мен өз кітаптарымда адамдарға өзім туралы бәрі-бәрін айтамын.

	Жазушының жұмысы туралы

	Мен өзімнің ендігі тағдырым қандай болатынын алғашқы романымнан-ақ білген секілдімін. Өзімнің жаңа дәуірдің қарлығашы екендігіме мен ешқашан күмәнданған емеспін және әрбір жасалған қадамымның көпшіліктің тарапынан қызығушылық оятатынын жақы түсіндім. Келер ұрпаққа өз ойларым мен іс-әрекеттерім туралы шынайы ақиқатты жеткізуге тырысуымның себебі де осыдан.

	Мен оқиғалардың сыртына ғана емес, ішкі өзегіне, олардың уақыттың ағымымен бірге жоғалып кетпейтін жақтарына үңілуге тырыстым. Менің мақсатым – адам өмірін кәдуілгі қалпында, бояуын қалыңдатпай, еш әлеміштемей көрсету. Мен өзімді ұлы ойшылдардың қатарына жатқызбаймын және адамзатқа сенсациялық ештеңе хабарламаймын. Әйтсе де, мен бұл әлемді өте жақсы білемін және оны мыңдаған әртүрлі нүктелерден көрсетемін.

	Мен қаһармандарды іздеуге ешқашан мәжбүр болған адам емеспін, керісінше, қаһармандар мені іздеп тауып жатты. Менен бұрынғы көптеген қаламгерлер секілді мен де жағдайды, төңіректі өз дегеніне бағындыра алатын қайратты адамдарға тамсана қарадым. Бұл тақырыптың менің жан-жүрегімді жаулап алғаны сондай, өзге тақырыптарға бұрылуға тіптен ықылас-ынтам болмай қалды. Иә, қайсыбір тақырыптың дәл махаббаттай сұрапыл тарту күшіне ие болуы әбден мүмкін.

	Менің романдарымның мазмұны өз жан-дүниемнен, өз жеке басымнан өткізген жайттардан алынған. Бірақ мен оларды көпшіліктің талқысына дәл сол қалпында тастай салған жоқпын. Менің жазушылық дағдыларым өте қарапайым: ұзағынан толғату кезеңдерінен кейін жазуға отырудың қысқа кезеңдері басталады. Мен жұмыстың көп бөлігін ойша жасаймын. Ойларым бір қалыпқа түспей, мен ешқашан жазуға отырған емеспін. Жазу үстінде диалогтарды ауызша жиі-жиі қайталаймын: бұл жағынан келгенде құлақ өте байқампаз талғамға ие. Мен сөйлемдерім әркімге түсінікті екендігіне әбден көзім жетіп алмай, оларды қағазға сеніп тапсыра алмаймын. Әйтсе де, мен өз баяндауларым тіке айтқаннан көрі тұспалдап, астарлап жеткізуге бейім деп ойлаймын. Оқырман ойдың бірден байқала бермейтін бояуларын аңғара білуі үшін өз қиялына салмақ артуы тиіс.

	Мен үздіксіз қысқартулар, қайта жасаулар арқылы өте қиналып жазамын. Мен үшін туындыларымның сәтті шығуы өте үлкен маңызға ие. Сондықтан да оларды жауһарға айналғанша түзей беремін, күзей беремін. Қайсыбір авторлар қомақты көлемде қысылмай бере салатын тұстар менде шағын ғана болып шығады. Менде өз туындыларыма өзгенің дүниесіндей сыни көзбен қарай алатын өте сирек кездесетін қабілет бар. Қайсыбір ортаңқол жазушы еш күдіктенбей-ақ қалдыра салатын дүниелерімді мен талай рет еш толқымай-ақ кері ысырып тастадым. Жазуға жазу қуаныш әкелетін кезде ғана отыру керек. Жазу жазып отырғанда мен өзімді өте бақытты сезінемін, дегенмен жазғандарымның бәріне көңілім тола бермейді. Кітаптарым күндердің күнінде маған ескерткіш болады дегенге өз басым сенбеймін – мен өзімді өзім алып бағалауға тырысамын. Маған талантым емес, табандылығымның арқасында жазушы болудың сәті түсті; мен - әдебиетте тек өзіне-өзі ғана қарыздар адамның өте жарқын мысалымын. Өз басым менде бар табыс пен даңққа өзімді еш лайықты емеспін деп білемін. Менің бірде-бір кітабымды оқымай-ақ көз жұма бас иетін табынушыларым өте көп болды. Қысқасы, қоғамдық пікір менің дәл бағамды білмей-ақ құнымды көтермелеуге бейіл танытып келеді.

	Кітапқа ажал әмір жүргізе алмайды. Бұл – адам еңбегінің ең баянды өнімі. Ғибадатханалар күлге айналады, суреттер мен мүсіндер бүлінеді, ал кітаптар тіршілігін жалғастыра береді. Бір кездері, осыдан талай ғасырлар бұрын авторларының санасында алғаш жарқ ете қалғанда қалай жап-жаңа болса, ұлы ойлар әлі сол жасампаз қалпында көрінеді, оларға уақыттың үкімі жүрмек емес. Сол кездері ойланып, айтылған пікір бүгінде кітап беттерінен сол қалпында әсер етеді. Жылдар ағымы тек нашар, жарамсыздарды ғана шая алады, өйткені, әдебиетте тек шын мәнісіндегі жақсы дүниелер ғана сақталып, ұзақ өмір сүру құқына ие.

	Бүгінгі романшы табанды, ыждаһатты еңбектене білу қасиетінен бөлек, тағы да бірқатар қабілеттерге ие болуы керек. Ауқымы өте үлкен материалдан ең қажеттілерін тауып, олады өзара кіріктіре, бір-біріне бағындыра дамыта білуі үшін жазушыда салқынқанды пайым мен салиқалы талғам болуға тиіс. Ойша бүгінге де, кешегіге де көше білуі үшін, өзі жазып отырған жайттардың дәл қайнаған ортасында жүре білуі үшін оның қиялы жұмыс істеуі шарт. Оқиғалар мен адамдарға дәл баға беріп, себептер мен салдарларды дәл бағамдай білуі үшін сындарлы түйсік иесі болуы қажет. Адам іс-әрекетінің арқауларын түсіне білгенде ғана жазушы жақсы жазуды бастайтын болатын. Ішінде күрес те, қуғын-сүргін де, жауыздық та, махаббат та, қуатты мінез де бар, оқиғасы бронды танк дивизиясының шабуылындай шапшаң өрістейтін, өз қаһармандарына, ақиқатқа құрметпен қарайтын романдарды өте аз кездестіресіз.

	Соңғы кезде жазылып жатқан дүниелердің көбісі бұрынғы дүниелердің сәл-пәл өңделген көшірмелері болып табылады. Айырмашылығы – бұларда талғам төмен, оқырманды күйдіріп-жандырар қуат та, от та кемшін.

	Бүгінгі романдардың дені тағылымнан жұрдай, ешқандай арман-мұратқа қызмет етпейді, тек сана-сезімінде хайуандық үрейді ғана оятуға қауқарлы. Егер белгісіз автордың романын оқу үстінде мен оның тек күйініштен тұрмайтынын, қайырымды, жомарт және ақылды кітап екенін аңғара алсам, өзімді бақытты сезінемін.

	Жақсы кітаптың құндылығы, тартымдылығы оның барынша шынайы қарапайымдылығында, мінездер мен іс-қимыл арқауын ешкім күтпеген жерден жалаңаштап көрсете білуінде. Бұл – тіл мен ойдың қарапайымдылығы. Ол барынша табиғи және кез келген әдеби жасандылықтан ада. Бірақ есептік күрделіліктен гөрі болмысы шынайы қарапайым үлгіде жазу анағұрлым қиын. Жазушының стилі жадағай болмауы және тек өзіне ғана тән болуы қажет. Оның бейнелері бай және толыққанды болуы, сөздері қарапайым және елгезек келуі шарт. Ұлы жазушылар ғажайып қысқа жазу қабілетіне ие, бұлар табанды еңбекқорлар, тынымсыз ғалымдар және шебер стилистер болып табылады. Иә, бәріміз көріп, байқап жүргеніміздей, шебер жазушы болымсыз дүниенің өзін де жандүниеңді баурап алатын тамаша әңгімеге айналдыра алады. Бүгінгі жазушылардың көбіне тән ең басты әдеби дерт – олардың әлеміш боямаға бейімділігі, тек сыртқы жылтыраққа қана маңыз беретіндігі. Мен кітаптары кәсіби деңгейі жоғары шебер машықпен жазылған әдебиетшілерге күдікпен қараймын.

	Бүгінгі жарияланып жатқанның басым бөлігі – піспеген, дүмбілез, көркемдігі төмен дүниелер. Көптеген авторлар тез, еш түзетусіз жазуға бейім. Нәтижесінде мұндай қаламгерлердің стилі ала-құла, кәніратқа толы болып шығады. Кейінгілерінің диалогтары табиғи емес, сөздер дұрыс таңдалынбаған, тілі барынша сөлекет. Олардың кітаптарының басым бөлігі ортақ желіден де жұрдай болып жатады. Ұзақ-сонар баяндаулары уақытыңды құр босқа ұрлайтын қызыл сөз жалаң шешендікті еске түсіреді. Кейде жазушының өз романының келесі тарауында не туралы әңгіме болатынынан өзінің хабары мардымсыз-ау деген де әсерде қалатын кездерің аз болмайды. Ара-тұра олар романға еш себепсіз оның мазмұнына үш қайнаса сорпасы қосылмайтын көріністерді кіргізіп жатады, романның аяғында ешқандай маңызы жоқ кейіпкерлерді үстін-үстін тоғытатын шалылықтары және бар. Мұндай жазушылардың кейіпкерлері барынша әспеттеліп суреттелінген, иә құбыжық, не періште болып шығады. Олардың іс-әрекеттері сенімсіз, кейіпкерлердің өздері болса өлі, жансыз болып келеді. Бұл тіршіліктің ешкімге белгісіз, еш қиялға сыймайтын проблемаларын шешуге таңдалынған қарабайыр символдар ғана. Бұған ақиқатқа еш жанаспайтын шыңғырма желілерді және қосыңыз. Мұндай кітаптарды кәдуілгі, тірі әлеммен байланысты түк те жоқ деуге болады.





ЕҢБЕК ПЕН УАҚЫТ ТУРАСЫНДА




	Теңізде мамыражай тыныштық орнаған сәтте – екінің бірі лоцман. Бірақ бұлтсыз күн мен қайғысыз қуаныш – бұл әсте де өмір емес. Мысалға, ең бір жолы болғыштардың тағдырының өзі – өте күрделі, оңай шешіле қоймайтын күрмеулерге толы. Бірін бірі алмастырып отыратын жоғалтқандарымыз бен тапқандарымыз бізді кезек-кезек қайғыртып, қуандырады. Тіпті ажалдың өзі де өмірді бұрынғыдан қаттырақ сүйе түсуіне себепші.

	Өз өмірінің қиын сәттерінде, қайғы мен қасіретте ғана адамдар өз болмысымен бетпе-бет қала алады.

	Өмірден байқап жүргеніміздей, қандай бір ұлы бастамаға кіріссін, адамның оны қиыншылықтарсыз іске асыруы мүмкін емес. Адамға дәл осынысы үшін де өз тағдырына риза болуы керек шығар. Сәтсіздіктер біздің оларға деген қарсылығымызды шыңдап, жетілдіреді. Мінез үміттер қирап, бүлінген жерде пайда болады. Тек осындай қиын жағдайда ғана біз өзіміздің шынайы мүмкіндіктеріміздің қаншалықты деңгейде екенін анықтай аламыз, қайсы тұстарда өзімізді асыра бағалағанымызды аңғарамыз, тәжірибе бізді өзіміздің әлді, әлсіз тұстарымызды дәл танып білуге үйретеді.

	Өз қателіктеріңе ендігі жерде оларды ешқашан қайталамайтындай өкіну – бұл шын мәнісіндегі өкіну деген сөз. Әлдекімнен сәл де болса биік екеніңді сезінуден артық бақыт жоқ. Шын парасаттылық өзіңнің бұрынғы «меніңнен» сәл де болса жоғары бола алғаныңда ғана көрініс береді.

	Өмір мен еңбекте қабілеттен гөрі мінез, ақылдан гөрі сезім, дарындылықтан гөрі өзіңді өзің ұстай білу, салиқалы пайымға бағынған төзім мен тәртіп анағұрлым маңызды. Даналық – тағдырдың пісіп-жетілген ой-санаға жасайтын ең соңғы тартуы. Өз өмірінде көпті көроген жан уақытқа көмекшісіндей сүйенеді. Уақыт туралы ол өткеннің тігісін жатқызып, көңілді жұбатады деп жатады, бірақ уақыт сонымен бірге тәлімгер ұстаз да. Уақыт – даналыққа ұласатын тәжірие мен топырақтың өзегін жалғайтын қорек. Ол жастықтың досы не дұшпаны болуы мүмкін. Уақыт өмірді қалай сүргендігіне байланысты қарттықтың жұбанышы не жендетіне айналады. Оның не дүние екендігін біз пайымдап, танып-білгенше өмірдің дені өтіп кететіні бар. Бірақ өмірді тек ұзақтығымен бағалауға болмайды. Емен ажалдылардың бірнеше ұрпағы алмасып үлгеретін жүздеген жылдар өмір сүреді. Әйтсе де, осы ағаштың бір ғасырлық ғұмырына ойлы, толыққанды, мақсат пен мұратқа толы адам өмірінің бір күнін айырбастауға пейілді пендені таба аласыз ба?

	Біздің төңірегімізде жандүниемізді баурап, тебірентер әдемі дүниелер өте көп. Олардың көбін уақытында бағалай алмағаным, қадіріне жетпегенім үшін мен өзімді-өзім ұяттылау сезінемін. Дегенмен өткеніме көз тастай отырып, мен өзім туралы төрт ауыз сөзбен былай деп айта аламын: мен бақытты өмір сүрдім.





АЖАЛ МЕН ҮРЕЙГЕ БАЙЛАНЫСТЫ




	«Шал мен теңіз» – менің еңбекке толы бүкіл өмірімнің қорытындысы іспетті кітап. Оны жазу маған өте ауырға түсті. Қарттық алқымымнан алып тұрды. Әйтсе де, қарттықтан өлетіндер санаулы ғана. Адамдардың барлығы дерлік түңілістен, шектен тыс ой немесе дене жұмысынан, уайым-қайғыдан, кездейсоқ апаттардан қайтыс болады. Адам – барлық тіршілік иелерінің ішіндегі еңбекке ең қабілеттісі. Ұзақ өмір адамды оптимизмнен айырады. Қысқа ғұмыр жақы. Өз өмірінде ажал уысында жатқан адам шегетін азаптан анағұрлым ауыр қайғы-қасірет, жүректі тіксіндірер дертті бір рет болса да басынан кешірмеген пендені жер бетінен ұшырастыра қоюыңыз тым қиын. Белгілі дәрігердің маған ажал азабын дегеніңіз тіс ауруының қасында болымсыз ңана нәрсе дегені бар. Әркімге де пешенесіне жауынгер болу, әркімге де ақыры өлу жазылған, бірақ тек қорқақтар ғана босқа өледі. Мен әрдайым ер азаматтың ең бірінші міндеті қорқынышты ауыздықтау деп санадым. Өйткені, қорқақтық пен үрейшілдіктен артық адамның санасын сансыратар ештеңе жоқ. Олар жеп-жеңіл жолды қиындатып, қиынды өткел бермес асау арнаға айналдырады. Ешнәрсені түбіріне дейін танып-білгісі келмейтін жерде орынсыз қорқыныш бастау алады. Осы үрейден де сойқан дерекке ұшырасып қаламыз ба деген оймен адамдар бір мысқал да алға баспай қояды. Ал осының өзі олар кездестіруі мүмкін деректен анағұрлым қорқынышты. Олар елесті көрдік деген оймен өмір сүреді, осы ой болса олардың бүкіл өмірін улайды. Әр күніңді жамандық кеп қалады деген қорқынышта өткізуден гөрі, дұрысы – сол жамандықты көріп алу.





МАҚСАТТЫ ӨМІР ТӨҢІРЕГІНДЕ




	Тал бесіктен жер бесікке дейін, қайғы мен қуанышта төңірегі мен өзін тану арқылы бүгінгі адам әртүрлі күрделі, ит тұмсығы батпайтын ну ормандардан өтуге мәжбүр: ой да, әрекет те, ләззат та, ең аяғы ажал да бүгінгі күні жай ғана нәрсе емес.

	Мен рухани толыққанды өмір сүре бастаған адамның сыртқы өмірі де қарапайым бола бастайтынына әрдайым сенумен келемін. Миға сыймайтын ессіздіктер мен шашпатөктіктің ғасырында менің әлемге біздің шын мәнісіндегі қажеттіліктеріміз тым жұпыны, қарапайым ғана екендігін дәлелдегім келеді.

	Мен өзімде бар, бірақ бағасын өзім білмейтін нәрселерден гөрі, өзімдежоқ, әйтсе де, мен бағасын бере алатын нәрселерге құмарттым.

	Мені біздің көп уақытымыз өз әлсіздігіміздің ыңғайында кетіп, жеңіл-желпі қызықтарға, бос әңгімелерге, ырду-дырду күдікті той-томалақта мен басқосуларға рәсуа болатыны таң қалдырады. Тереңіне үңілмей, өзің қызығатын дүниелердің құр ауқымын ғана кеңейте беру – бұл өзіңді өзің ұрлаудан басқа ешнірсе де емес. Қимылдау керек. Құр тамсану – сананың өте қауіпті жағдайы. Өмірді бос қиялдарға ысырап етуге болмайды. Бәске құмарлар мен ойыншылар әдетте жоқшылықта қайтыс болады. Мейлі, қайсыбіреуінің жас кезінде жолы бола қоймасын, бірақ түпкі нәтиже бәрібір аянышты болмақ. Мұндай адамдар табанды еңбектің қажеттілігін жоққа шығарады, жалпыға ортақ тәжірибені тәлкек қылады. Олар үшін жұмыс өз сүйкімділігінен айырылмақ, өмірлері әрдайым күтумен өтетін, бірақ ендігі ешқашан болмайтын сәттілікті сарғая тосу үстінде быт-шыт боп, бүлінбек. Адамдар әрдайым бақытқа бастайтын қысқа жолды іздейді. Мұндай жол болған емес.

	Адам бірнәрсеге құмарту мен оған қол жеткізудің әртүрлі нәрселер екендігін аңғарғанда дегдарлана түседі. Үлкен қаламгердің басты ерекшелігі – еңбекке деген байсалды көзқарасы. Олардың өмірі көбіне қиын да қызықсыз болып келеді, әйтсе де, олар ешқашан іс-әрекетсіз отырмайды. Мейлі, олар дінмен, саясатпен немесе біліммен шұғылдансын, немесе бір үзім нан үшін ғана жұмыс істесін, олар нені болсын бар ынта-шынтасымен істейді.





ЖАЛҒЫЗДЫҚ ЖАЙЫНДА




	Кейде мен жападан жалғыз болғандықтан күні бойы жазамын. Әйтсе де, ержүрек адамдар зорлап таңылған жалғыздықты да өзінің ең басты шаруасын жемісті бітіруге пайдалана білген. Оңаша қалғанда ғана жетілуге, толысуға деген құштарлық оянбақ. Жалғыздықта адам жаны өзімен-өзі сұхбат құрады, оның қуаты баянды іске жұмылдырылады. Міне, сондықтан да, егер адам бақытты болғысы келсе, өзіне уақыт қалдырып отыруы керек.

	Дегенмен жалғыздық пайда әкеле ме, әлде зиян шектіре ме, бұл жағы адамның темпераментіне, білігі мен жеке қасиеттеріне тәуелді. Егер кеңпейіл жандардың жүрегі оңашада тазарған үстіне тазара түссе, ұсақ адамдардың қатыгез жүрегі шорланған үстіне шорлана түседі. Өйткені, жалғыздық рухы мықтыларды тәрбиелесе, әлсіз жандар үшін ол азаптың азабы болып қала бермек.

	Әйтсе де, жазушы жазудан қол боста өмірдің қайнаған ортасынан бой тасаламауы керек.

	Мен әрдайым жалаң идеяларға емес, ең бірінші кезекте тірі адамдарға, еркектер мен әйелдерге құмарттым. Ауызекі әңгіме айтуға шебер жандардан нашар жазушы шығатындығына қарамай, мен әлдекіммен әңгімелескенді не әлдекімді тыңдағанды дұрыс көремін.

	Ойыңыз бен бойыңызға беретініңіз барда сізде дос көп. Ал олардан сізге әлдене қажет болған күні олардың саны күр азаймақ; міне, осы сыннан өтіп қасыңызда қалғандары нағыз достарыңыз болып табылады.





МАХАББАТ ХАҚЫНДА




	Махаббат – адам мен әлемнің жалғыз жаратушысы. Махаббат – бұл баршаға ортай түйсік. Ол ғашықтарды ойлы қалыпқа түсіреді, олардың санасын шиыршық аттырып, сезімін жандандырады, көңіл-күйіне қанат бітіреді. Махаббат тек беру арқылы ғана өмір сүреді, бекиді. Оның болмысы өзіңде бардың бәрін өзгелермен бөлісу болып табылады. Махаббат дегеніңіз өзара түсінісу. Өзгені түсіну – бақыттың бақыты болуы мүмкін, ал енді сені біреудің толық түсінуі – бұл махаббат тарту ететін ең ғажап, ең тамаша сыйлардың бірі. Махаббат өтеуіне ештеме сұрамай-ақ, өзіңде бардың бәрін тарту етеді. Махаббат тіпті қатыгездік, өтірік пен арсыздықтың ортасында да төзімді һәм адал. Ол уақытты да, кеңістікті де, ғашықтардың арасын бөліп жатқан басқа кедергілерді де мойындамайды. Махаббат тек сыртынан қарап пікір айтпайды, қуаныш сыйлайды, керісу мен қажасудың орнына келісім, жарасымдылық алып келеді. Махаббат – тіршіліктің басты мақсаты, бауырластықтың көрініс табуы, жоғары адами ұстанымдардың өзегі, достықтың негізі. Махаббат қандай жағдайда болсын, қандай жерде болсын тек жақсыны іздейді және сол жақсыны таба да біледі. Махаббат бір қарағаннан-ақ бүкіл әлемнің жаратылысы мен адам мінезін дөп басып тани қояды. Ал дін дегеніңіз – бұл әрекет үстіндегі махаббат.





БҮГІН МЕН БОЛАШАҚ ТУРАЛЫ




	Бүгінгі күн – тарихтың тып-тыныш ағысы емес, келер күнге бұғалық бермес асау күшпен ұмтылған жал-жал толқындар. Ұлы кезеңдер өткенде емес, ұлы кезеңдер – бұл біздің бүгініміз, ал бұдан да ұлы кезеңдер – олар болашақтың үстінде.

	Бүгінгі күн туристердің планетамызды арлы-берлі шарлауына мол мүмкіндік береді. Әркім қалаған жағына бара алады, бәлкім, ол кері қайтқанда сапарға шыққандағыдан мүлде басқа адам болып оралар. Өзінің бауырларына ілтипат сезімімен қарайтын болар. Мына дүниеде бәрі де, оның жеке басының игілігі де, ананың қасіреті де, мынаның қуанышы да, бәрі-бәрі бір-бірімен тығыз байланысып жатқанын түйсініп оралатын болар. Міне, осылайша, мейлі әлсіздеу болсын, адамзат жүрегі бір жүрек болып соға бастайды.





	https://t.me/kzkitap





