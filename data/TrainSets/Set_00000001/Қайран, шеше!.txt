	Апбаз Қаражігітов

	Қайран, шеше!



	Шілденің шықылдаған ыстығында салқын үйге кеп жаңа ғана саялаған Зылиқаның құлағы шулап қоя берді. Жай шуыл емес, дүңгірлетіп алып барады. Айны-қатесі жоқ ұрандаған қалың қолдың дауысы. Лезде азан-қазан боп кетті. Өз құлағын өзі шұқып, аяқ асты əуреге түскені. Неліктен екені белгісіз, бойы тітіреп, қандала талағандай бүкіл денесі дуылдап, қараптан-қарап əптер-тəптері шықты. Сөйткенше болмай, есік айқара ашылып:

	– Əже! Əже... Ə!– дегенбір топдауысқа «сүйінші! сүйіншілеген!» үн қосылып, жарқ-жұрқ ойнаған найзағайдай мұның түн-түнек басқан əлемін тілгілеп өтті. Бұдан кейін буын-буынынан əлі кетіп, жүрегі аузына тығылды. Орнынан ентелей ұмтылып, тұрмақ боп талпынғалы қанша, бір тіктеле алмай-ақ қойды. Əлдəрмені таусылып, қуаты бойынан ада бопты. Аяқ асты тілі күрмелді ме, үні шықпай, онсыз да терезесі тұмшаланған қара көлеңке бөлмеде үйелеген жандай аласұрды. Əжелеп шулаған дауыс үйді басына көтеріп, «сүйіншілей» келіп бір топ бала оны қолтықтап тұрғызды. Сонда ғана:

	– Тəңірім-ау, – əрең үн қатқан ол, – ақсарыбас құдайы! Ауыздарыңа май! – деп тіл қатты. Өзінше күбірлеп, дұға оқыған кəрі балалардың бетіне шошынған бейнеде бағжия көз тікті. Бір сəт есінен адасқан жандай, кірпігін қақпаған күйі, еріндері діріл қағып, үнсіз қалды.

	– Əже! – деді аптыққан Шырақжан. – Телеграмма... Міне, Мəскеуден келді.

	– «Бəрі ойдағыдай болды. Ертең ұшамыз, тосып алыңдар депті» – деп, тілдей қағазды ананың дір-дір еткен қолына ұстатты.

	– Мəскеуден... Дəуіт, – деп екі сөзді санап зорға айтқан Зылиқа: – Жаным-ау, не дейсің? Шын сүйінші ме?– деп шалқалап, жүрегі аузына тығылып, басы қанкөбелек айналған ол құлай берді. Дəл осы кезде өкпесін қолына алып Капуста мен қалбалақтап Мұсабек те жеткен еді. Зылиқаның ыңғайсыз жатысына екеуі де шошына қалды. Анталаған балалар да аң-таң. Бұл тыныштықты бұзған тек Шырақжан ғана:

	– Ата, əжем көкемдердің хабарын естіп, қуаныштан, – деп мəн-жайды қысқа түсіндірді. Осы сөз тығынын бұзып атылған ақ қайнардай балаларды ду еткізді де, бəрі шулап сүйіншілеп кетті. Жаңа кірген шал-кемпірді ортаға алып жатыр.

	– Алыңдар сүйіншілеріңді, жаным да сендердікі. Бəрі солардың жолына құрбан! – деген Мұсабек қарттың көзінен жасы сорғалады. Капуста атанған қарт ана Зылиқаның бетіне су бүркіп:

	– Қуанышың құтты болсын! Бəрі қайырымен деген осы! Сабыр ет. Қуанған да, қорыққан да бір, – деп өзі ебіл-дебілі шығып жылап жұр. Ол өзі əлі сүйіншінің мəнін толық бағамдап миланған да жоқ. Көкірегінде «Жақсы сөз – жарым ырыс» деген ұғым ғана. Зылиқа көзін ашты. Ұзын кірпіктері көтерілгенде қара көзінен нұр ойнап қоя берген. Жаны жаңа жай тапқан тəрізді.

	– Уһ! – деп ауыр дем алып, жан-жағына жадырай аз қарап, Телігірамды тағы бір оқышы, Шырақжан, – деп тіл қатты.

	«Бəрі күткендей тамаша болды. Ертең ұшамыз, тосыңдар.

	Дəуіт, Сəн».

	– Көрік жазылып па?– болды келесі анықтағаны.

	– Тамаша болды депті, телеграмманы Мəскеудің өзінен беріпті.

	– Рас па? Құлыным жазылып па?– Зылиқа аптығып кетті.

	– Жазылыпты.

	– Жазылыпты, əже, маған сенбейсіз бе? – деген Шырақжанның үні əлгіден де нығыз, сенімді шықты.

	– Мəскеу, Дəуіт... атыңнан айналдым. Жаным құрбаның болсын. Мына жаны құрғыр шырқырап шығып кетпей, кəрі кеудемде неге ғана тұр екен? Мынадай қуаныш үстінде өліп кеткен анада не арман бар! – деп көзін кеңірек ашқан Зылиқа, жұмбақ сырдың шешуін іздегендей, төңірегіне тінте қарады. Жаны шарқ ұрып, дегбірі қашқан.

	– Иə, Зылиқа, ақ түйенің қарны жарылды. Өшкенің қайта жанып, бақыт құсың төріңе кеп қонды, – деп қуанышы қойнына сыймай, бұған дейін өзінде болмаған мейірбандық көрсетіп, құрақ ұшқан Капустаға:

	– Зəуре, бір менің басыма қонған бақытты ғана көрме, көбіне жығыл. Осы қазір мен барлық адамның басына дарыған ізгілікті көрдім. Бұған дейін ештеңенің парқына бармаппыз. Бақыт деген адам екен. Адам – ізгілік атты қасиет екен. Күн нұрынан жаралған сарқылмас күш те сонда. Соны қасиеттейік, – деп, бойына бұған дейін белгісіз тың қуат дарығандай, салиқалы ой түйіп тоқтап еді. Оның мына тұспал, жұмбақтау сөзіне ешкім жауап қатпады. Аз кідірген ол төңірегіне тағы көз жүгіртті. Көзінде нұр тұнып, жылдар бойы қасірет тілімдеген əжім толы бетіне қан жүгірді.

	Дəл қазір бүкіл өмір бойы аңсаған арман-мұратына жеткен жандай жайнап салды. Апалап, жаны қалмай, асты-үстіне түсіп, тумаса да туғандай, ағынан жарылып тұратын Дəуітін көріп отыр. Көкшіл көзі көгілдір аспандай мөлдіреп, бұған ол күле қарап қапты. Сол көздің тереңінде ыстық сүйіспеншілік, адамға, досқа деген ізгілік тұныпты. «Апа!» Дауысы да Көріктің үніндей жып-жылы. Төсіне бас қойып, еркелей құлап: «Көп жылғы қайғыңыз ақыры шаттыққа ұласты. Баянды қуаныш болсын. Құттықтаймын», – деп күледі бұған. Ал Сəннің көрінісі мүлдем басқаша, ерекше бөлек! Жаңа ғана қауызынан жарылған гүлдей жайнап кетіпті.

	«Апа, қараңызшы, тілек қабыл болған шаттық үстінде Көріктің, ерікке қоймай, өзі көріп, өзі жүріп, Мəскеудегі дүние-жиһазына көзі тоймас айтулы орталық магазиннен маған таңдап əперген көйлегі, міне! Қандай əдемі десеңші», – деп балаша еркелейді кеп. Ана жүрегі осының бəрін ойша көріп, көңілмен топшылап, қиялына қондырып, іші-бауыры елжіреп, өзін қоярға жер таппай, сол балаларын көргенше асықты.

	– Əлгі сəмəлеті қашан келеді!– деп тағы бір анықтап алды.

	– Ертеңгі сағат таңғы алтыда.

	– Иə, сəт!– деп орнынан ширақ тұрған ана. – Бұ не аңтарылыс! Тойға дайындалайық. Бұдан аярым жоқ. Ал, балалар, сендерге сүйінші берем, – деп үлкен көк əбдіренің аузындағы құлыпты, жөпелдемеде кілтін таппай, бір-ақ тартып жұлып алды.

	– Рас па менің төрімде аңсаған думаным – тойым болатыны? Көрігім! – Ананың тіліне «Дəуітім» деген қоса оралды. – Бір бүтіннің екі жартысындай тел қозыларым-ай, – деп тоқырады ол. Ана қуанышында шек жоқ. Көктемде томырылып сең буып, арқырап таси жөнелген өзендей, ол өз арнасына сыймай бара жатты. «Өткен күнде белгі жоқ дейді». Неге болмасын! Мен осы жиырма жыл ішінде қанша күн, қанша түн қайғы уын жұттым. Əйтеуір, тəңірім ықыласын аударды ма, əлде маған белгісіз басқа бір күш пе, осы бір азамат... – Ананың көз алдына қашанда дидарында күлкі ойнаған Давид тағы да келе қалды. «Апа-ау, досқа досша қарау – біздің адамдық борышымыз. Өз балаңыз Көрік пен менің, мен тəрізді еңбектес азаматтардың жаны бір. Мақсаты бір адамда мүдде бірлігі деген болады», – деп күле сөйлейді бұған. – Баяғы бір тəтті лебізді сол күйі қашанда қай- талай жүреді. Құлағы үйренсін, қазақтың кəрі кемпірі түсіне берсін дей ме екен? Əлде бүгінгі жастардың бойында маған түсініксіз, мен білмейтін басқаша сыр бар ма? Сондай бірдеңе бар-ау, бар, – деп күбірледі ол. – Иə, айтпақшы, анада Мұсабек құда:

	– Зылиқа, ертеде Қыдыр деген болады екен. Оның құс екенін, адам екенін тап басып ешкім айта алмайды. Əйтеуір, ол қонған, не назары түскен пенде əлемдегі асқан бай, бақытты болған. Бірақ сол бақыт пен байлықты таратушы Қыдырды көрген пенде тағы жоқ. Аңыз аңыз күйінде қалыпты. Ал мен сол Қыдырды сенің үйіңнен күнде көрем, – деген. Зылиқа «осы не айтып отыр» деп, сонда Мұсабектің бетіне таңдана қараған.

	«Есі дұрыс па өзінің. Қыдыр үйіме күнде келсе, мен осындай болар ма едім». Құдағиының мына күдікті қарасына, мұның неге мегзегеніне түсінбей отырғанын пайымдаған қарт:

	– Ол Қыдыр – Дəуіт, – деп кесіп айтқан.

	– Дəуіт? Қыдыр?

	– Иə, – кəрінің дауысы нық естілді. – Осы жігіттің бойындағы адамгершілік, басқаға деген ілтипаты сенің Қыдырың, – деді төндіріп.

	– Сіз оның біздікіне жиі келіп, Көріктің құлазыған көңілін көтерген достық қарым-қатынасын айтасыз ғой, – деп ойланған Зылиқа, – заманы ғой. Онысын өздері достық деп түсіндіреді, – деген жайбарақат.

	– Сол достықты көккөз жігіт Қыдыр боп жасап жүрсе ше? – Шал бір нəрсеге ақиқат кезі жеткен кісіше, кəміл сеніммен сөйлеген.

	– Ылайым солай болғай, – деді де, ішінен: «Тəңірім-ау, көз жасымды көрдің бе? Əлде...». Өзінше мінажат етіп кетіп еді. Мұсабек сөзін одан əрі жалғады. Əңгімені əріден бастады:

	– Кешегі ұлы қырғында бір жарым жыл соғыста болғанымда бір мұсылман баласына кезіксемші. Əйтеуір, иісі қазақ кездессе, бүкіл елмен, жермен жолығардай көргем...

	Кейін, онда да, қара нардай алып денелі Иванның айтуынан түсінгенім: біздің бөлім жаудың бүйірін опырып, ішіне еніп кетіпті. Екі қанаты қуатты жау, бізді қоршауға алады. Сол арпалыста менің аяғыма оқ тиіп, жылжи алмай қалдым. «Əй, өлген жерім осы шығар» деп қансырап жаттым. Жан-жағым тарс-тұрс атыс. Кəмəндірдің қысқа əмірі құлағымның түбінен естілді. «Орманға шегініңдер!» «Ə, Мұсабек, – дедім, – ел-жұртыңа дұғай сəлеміңді жолдап, иманыңды айта бар. Сенде шегінетін аяқ жоқ!» Өмірден біржола үміт үзген осы қысылтаяң сəтте біреудің тегеурінді қолы иығыма тиді. Иван. – Кел, Муса! – Лақтай көтеріп, арқасына салып алды. Бір қолында сүйреген қол пулеметі. Жалғыз өркеш бура нардай бүлкілдеп келеді. Төбемізден, аяқ астымызда о жер, бұ жерде ысқырған оқ. Жаудан едəуір ұзап кетсек керек. – Қарт қабағын шытып аз отырды.– Сол түн қандай ұзақ еді. Таң атпай қойды. Аяқ қара саннан асып күп болып ісіп, дене от болып қызды. Еш-бір лаж жоқ. Шыдайсың! Соғыстың аты соғыс емес пе, шабуыл келесі күні қайта басталды. Иван мені бір шұңқырға жатқызып кеткен. Қозғалар дəрмен жоқ. Шыбын жаным шырқырап жатырмын. Расымды айтсам, сол жерде өліп кеткім келді. Бірақ өз еркімен кеудеден шығатып жанды кім көрген. Адам шіркін ит жанды ғой. Бірде көз алдым мұнартып, дүние бұлдырап кетті. Өзімнің не жерде, не көкте екенімді білмеймін. От боп өртеніп, күйіп барам.

	– Муса! Муса... а-а-а! – деген дауыс еміс-еміс санама жеткендей болады. Шыңырауға құлап барам. Қолымнан Иван мықтап ұстапты. Өзіне қарай бар пəрменімен тартады кеп. Мен болсам, əл-дəрменім біткен. Жан даусым шығып, «өлдім-ау» деп айқай салдым.

	– Қорықпа! Өлмейсің! – деген Иванның дауысы саңқ етіп естілді. Бəрін кейін білдім. Ол мені, əлсіреп, қансырап, сандырақтаған мені, үш күн, үш түн арқалап жүріп, жаумен қиян-кескі айқаста қоршаудан алып шығыпты. Ол сондай ер, ақжарқын жан еді, – деп Зылиқаға қараған қарт, – ол да осы Дəуіт сияқты ақсары, көккөз, таза адам еді. Ақсары болды дегенше, бұл халықтың жаны да, қаны да тазара береді дейді екен бұрынғы аталарымыз. Сол рас болды. Кейде ойлап отырсам, біздің көп өміріміз, мейлі бүгінгі, мейлі ықылым тарихтағы, осы халықпен тағдырлас екен. Соның бəрінде ...иə, тіпті, Көрікжанның жарқ етіп ашылған көзін айтшы. Бəрі... осы мазмұндас, сондай, – деп ол сақалын салалап отырып қалды. Зылиқа осы əңгімені ішінен тағы қайталады. Іле өз басынан өткен күндері тізіліп өте берді...

	* * *

	Айнадай жалтыраған көшені қапталдай өскен екпе ағаш биіктеп, жапырағы қалыңдап толыса бастапты. Аспан шайдай ашық. Күн көзі шоқтана түскен. Əлем тамылжып тұр. Көрік бүгін заводқа күндегіден əлдеқайда ерте келді. Көшеге шығатын қыздар тəрізді қабырғадағы айнаға қарады. Екі бетіне қан жүгіріп, көмірдей қара көзі от шашып, бойын көңілділік биледі. Аса шат еді. Өзінен өзі алабұртып тұр. Əлгіде үйде отыра алмады. Міне, басқалардан бұрын кеп, смена басталғанша елегізіп тұрғаны мынау. Елгезектік-ай, адам бойындағы төбесін күн шалған ақ шағылсың-ау, шіркін! Ерен қасиетсің! Жалпы алақаныңда тұратын адамды жұрт неге осылай атады екен? Талайдың мерейін үстем еткен осы от мінезден опық жегендер де бар шығар. Бақыт тапқан, абырой тапқандар қаншама!

	Бірақ жұмыр басты пендені кейде тағдыр билейді дейтіндер де бар. Сонда тағдыр деген ырыс па? Сор ма?

	Екі шелекті баулығына дейін мəймілдете қышқыл сұйығына толтырып алып жүгіре жөнелген Көрік оқ тиген бұлдырықтай топ етіп құлады. Қас пен көздің арасында денесі қалай лапылдап жана жөнелгенін ол аңғара да алмай қалды. Кеуде тұсы, алқымы лаулап барады. Тəні отқа түскен шыжықтай ду-ду. Тынысы тарылып, тұншығып, əп-сəтте бар дəрмені бір уыс болды да, белгісіз күш қаңбақтай домалатып əкетті. Ессіз, өзін-өзі жұла берді. Бір қарағанда жүгіріп бара жатқанын, аунап жатқанын бірден аңғару мүмкін емес еді. Құдды оқ тиген бөрідей дал-дұлы шықты. «Аһ» деп бір рет тұншыққан жан дауысы аш өзегін жарып шыққаны болмаса, жанталас үстінде арпалысып кеткен.

	«Бəле жоқ деме – бөрік астында, бөрі жоқ деме – жар астында» деген осы. Ойда-жоқта рақымсыз тағдыр жап-жас жігітті осылай тымақтай жұлып, бір-ақ соқты. Бір сменадағылар өре ұмтылысып кеп, қатерге тап болған жастың үстіндегі от-қышқылға малшынған киімін дар-дар жыртып үлгерген. Оның лезде қып-қызыл бола қалған бет терісі, шып-шып шыққан қан ба... долырып ісінген қолынан өзге денесін ешкім көре алмады. Кездейсоқ қатердің жалындай жасқа өз дегенін істегенін əріптестері кейін, иə... кейін білді.

	Сол қасірет хабары жеткен қаралы бейуақ кеште Көріктің үйінен зарлы екі дауыс жарыса шықты. Бірі – ананың, жүрегіне дейін өрт шалған туған ананың, Зылиқаның шерлі үні де, екіншісі – Алыпсоқтың жарықшақ созылмалы дауысы болатын. Екеуі де естігеннің сай-сүйегін сырқыратып жіберді. «Қор болған, қыршынынан қиылған, бар қызығын көре алмай, шерменде болған күнім-ай!» – деп зарлап, запыран жұтқан ана үнінде тасты ерітер өкініш талайдың көзінен қат-қат ыстық жас ұшырса, үйдің оң босағасына етпетінен жатып алып, тұмсығын көкке көсіп соза ұлыған Алыпсоқтың үні де ащы еді. Соңғы екі күн бойы құйған асқа да қарамай, ит зар төккен.

	– Иесінің қайғысына ортақтасқаны-ау! – дегендерге:

	– Осы ит кешелі бері осындай сұрапыл күйге түсті. Талай мəрте жекіп қуып, үй маңайынан ұзатып салсам да, бір тыйылмай-ақ қойды, – деді көрші отырған Мұсабек. – Ғажап!

	– Не ғажабы бар. Күннің жауатынын құмырсқа да біледі, – деді біреуі. Көптің өзіне бағышталған сөзіне түсінгендей, сабалақ құйрығымен жер сабалап, «əттеген-ай, əттеген-ай!» дегендей, үйді айнала ұли жөнелген. Бұл жан ауыртқан қасіретке егілмеген, өкінішіне ортақтаспаған адам да аз еді...

	Зылиқа бұл күндерде алпыстан асқан, қарттықтың дəмін емін-еркін татқан жаста. Асарымды асадым, жасарымды жасадым деп тұғырдан тайған кəрілікке бел берген кісі де емес. Ерінен жас қалған ол өмірдің нелер ащы-тұщысын татса да, екі ұлының арқасында мойымай келе жатқан-ды. Соңғы кезде: «Барағым үйлі-баранды, өз қолы өз аузына жеткен азамат. Мына елгезегімді ұясына қондырып, қызығын көрсем-ау», – деп армандайтын.

	«Екі баламды оқытсам» деп, қалың туыс-туғанының ортасынан жырыла көшіп, қалаға қоныс тепкен. Ауылдың аты – ауыл ғой. Біреудің біреу қадір-қасиетін біле бере ме? Қала жарықтықтың көшесі де өнеге. «Барағым мен Көрігім тірі болса, ертең-ақ жетіліп кетер», – деп, ағайын-туыстың өтті-кетті ақыл-кеңесіне құлақ аспай, қоныс аударған. Оның да ащы себебі бар-тын. Адамның бəрі бірдей обал-сауапты біле берсе, өмірде біреуге біреудің өкпе-назы, наразылығы болмас та еді. «Баса білгенге жер – мамық, жүре білгенге жер – жазық» деп бекер айтылмаса керек, – деп ойға шоматын Зылиқа оңаша қалғанда: – Шіркін-ай, қамшының сабындай өмірді өз ретімен өткізгенде қанша хикмет сыр жатыпты. Бірақ оны басына түспей кез келген біле бере ме!? Өмірді таусылмас шалқар дария, өзін мəңгі қалқитын қайық көретін пенделер аз ба, тəйірі. Ері Əли аузын ашса көмейі көрінеді дейтін жайдары жан еді. Екеуі ойда жоқта танысып қосылды. Көрші колхоздың жігіті.

	Ұлы Октябрь мейрамы. Жұрт мəре-сəре. Бүгінгідей ол кезде машина қайда. Танауына сым өткізген қоңыр қасқа өгізді еңкелектетіп, қыз-келіншектер тұрған тұсқа келе бере:

	– Зылиқа, бері мойныңды бұршы, – демесі бар емес пе? Аты жоқ, жөні жоқ, тиіссін кеп. Қыздың бетінен оты шықты.

	– Е, жөніңді тап! Есің дұрыс па? Өгіз мінген Əлиге оңаша жіберер қызымыз жоқ , – деп жеңгелері арашаға желген.

	– Дəмесі зор, – дегенге:

	– Ертең атқа мініп келсем ше?

	– Мынаның ақыл-есі орнында емес-əй...

	– Дұрыс болмаса, осылай жүрем бе?

	– Жүргенің мынау болса... хе-хе-хе...

	– Мəселе атта емес, баста! Атты бас табады, – деп ол шеке- сін сұқ саусағымен нұқып, – мынада, мынада, – деген əзілдеп. Зылиқаға Əли сонда сол соңғы сөзімен-ақ қатты ұнап қалып еді.

	«Расында, бақыт басқа қонбай ма» деп ойлаған қыз.

	Əлидің сол күннен кейін қыз ауылына баруы жиілей берген еді. Ақыры күздің бір ақшағырмақ күні қыстақ басына құрбыларымен пішен тасып жүрген Зылиқаны колхоз басқармасының қаракерімен алып қашқан.

	– Оу, дүние-ай, десеңші! Сондағы құйқылжыған көңіл, алып-ұшқан қиял, қолды-аяққа тұрғызбай, махаббат айдынына сүңгітіп кеп жіберген еді-ау! Қолға түспес зымыран күндер... Əттең, не керек, сүйіп қосылған Əлиі көп өмір сүрмеді. Артына екі тұяқ – Барақ пен Көрікті қалдырып, дүниеден аққан жұлдыздай жарқ етіп өте шықты. «Өмірдегі бар тауқымет мұны кейін де тосыпты. Қос бұрымы тірсегін жапқан, бидай өңді ажарының сыры кетсе де, əлі сынып кетіп үлгермеген Зылиқаға ағайын-туған арасынан көз жүгіртушілер аз болмады. Əсіресе Мұқат бригадир. Ауыл белсендісі, Əлидің ет жақын, немере туысы əрі құрдасы. Əйелі тумай жүрген, сыбай-салтаң жігіт. Бəрі сол күні, Əлидің жылы берілген күні, ауыл ақсақалдарының алдында болды. Манадан қыбыжықтап бірдеңе айтуға бата алмай отырған қарттарға Мұқат:

	– Мен заңды əмеңгермін. Өлгеннің соңынан өлу жоқ. Бауырымның екі тұяғын өзім тəрбиелеймін, – деп ашық сөзге кетті:

	– Аталы сөз!

	– Жөн!

	– Аға өлсе, іні мұра деген бар. Сенен жақыны жоқ Əлидің, – деп, күнібұрын пішіп-шешіп қойғандай, бір ауылдың үлкендері оның сөзіне келіскен емеурін танытқан. Бəрі бұған «өзің не айтасың» дегендей, жаудырай көз тікті. Күн қақты жүзі жанған Зылиқа:

	– Жоқ! – деді ашынып. – О, несі, түге, бас жоқ, көз жоқ. Мен байсырадым дегем жоқ ешкімге! Əлидің төсегін басқаға бастыра алмаймын!

	– Зылиқа шырағым, өлген тіріліп келмейді. Құдай солай бұйырса, пенденің қолынан не келмек? Əли тірі отырса, мұндай сөзді аузына кім алар еді! – деп майдалаған ақсақалды қартқа көзінің жасын төгіп:

	– Бұл айтқаныңыз құдайдың бұйрығы емес. Қалған өмірімде арымды таза сақтауға ант еткем. Əурелемеңіздер!– деп орнынан тұрған. Осы əңгімеден соң Зылиқа күрт өзгерді. Бұрынғы салдыраған ашық мінезінен із қалмады. Өз белін өзі бекем буды. «Қайда болса да, екі қолға бір жұмыс. Денім сау, айдың күні аманында масқара боларым жоқ. Екі қарғама не бетімді айтам? Естерін біліп қалды. Екі қанатым, екі бəйтерегім тұрғанда, мені қандай құдірет қармақтайды», – деп, əлдеқалай абысын-ажын ойын-шынды əзіл-оспақпен ескі жараның аузын тырнаса, бет бақтырмайтын. Сəл оңаша қалса, ой қамайды. Жұдырықтай басы шарадай болады. Қызыл көрген сиырдай көзін сүзген Мұқат терезесін талай қағып, есігін тепкіледі. Оған айтар жауабы «аулақ жүр». Қатарымен бірде сиыр сауып, бірде шөп шауып, қора жөндесіп, колхозды ауылдың таусылмайтын көп науқанында күн кешіп жүре берген. Көкей түпкірінде «əй, қалаға барсам» деген ой жылт етіп мазалап қояды. Онысы да Мұқаттың көзінен кетуге тапқан лажы сияқты. Ондайда, артынша-ақ, өзінің, ерінің балалық, жастық шағы өткен, көзінің қос қарашығындай бөбектері өмірге келген ауылын қимай, жүрегі езіліп, елжіреп сала береді. Көзіне сонда дəйім басын күн шалып мұнартып тұратын Үшсандуғаш биігі «мені де қиып кетпексің бе» деп тұрғандай көрінуші еді. Сонда іші-бауыры жып-жылы боп, бүкіл тал бойы босап қоя беретін.

	– Əне, əне, қарашы! Үшсандуғаш ошақтың үш тағанындай боп... дүниенің, жалпақ əлемнің көкпеңбек айнасы көк аспанды көтеріп тұр, – деп кəдімгі аңғал мінезімен ағынан жарыла, сол биікке таңдана қарайтын Əлиінің бет-бейнесі оралатын көз алдына. Бүкіл ынты-шынты бар жанымен құлап, Үшсандуғашты құшағына алардай боп, көзі мөлдіреген ол көп уақыт қыбырсыз қалушы еді.

	– Байқайсың ба, – дер еді аз үнсіздіктен кейін, – осынау байтақ өңірге анадай нəр беріп, ақ төсін сəбидей былдыр-былдыр сөйлетіп, кəусар ағызып, рақатқа бөлеген шүлен мінезді. Шүлен тарту деген не? Ол – өгейлікті білмеу деген сөз. – Əли ондайда кірпігін қақпай, қасын сəл керіп, «мұныма не дейсің» дегендей, қадала қарап қалушы еді. Іле: «Ə, ə білмейсің? Білмейсің. Туған жер мырзалығы деп те айтады оны. Тіршілікке қошемет дейді оны. Түнгі аспандағы шұбалған құс жолындай жердің қан тамыры бүлкілдеп соғып, оның биігінде үнін мың құбылтып үш сандуғаш сайрап отыр. Үш сандуғаш туралы жырды естіп пе ең? – Зылиқа оған басын шайқайтын. – Естімесең... Халық айтқан, бабам, əкем айтқан, Үшсандуғаш дастанын естісең тұла бойың ізгілік, жүрегің махаббатқа толады. – Түсінбей əлде сенбей тұр ма дегендей, жалма-жан, – Рас, рас айтам. Ол – мəңгі өмір туралы жыр. Жыр болғанда қандай! Күндіз көкейіңде гүл боп өссе, түнде түсіңе кіреді. Бұлбұл сайраған жер... айлы аспан, меруерттей жалтылдаған жұлдыздар... – Əли ұзақ ойға шоматын. Оның мөлдіреген жанарында сонда ерекше сағымдай құбылған сəуле тұнып тұратын. Сол піскен жүзімдей сурет көз алдынан қалай ғана өшер! «Ту, жалған дүние-ай, десеңші!» – Бəрі-бəрін көз алдына елестетіп, өзі де жадырап қалар еді.

	Кенет ішін жайлаған сағыныш Əли бейнесіне араласып, аяқ-асты астан-кестені шығатыны бар. «Қараң қалғыр келмеске кеткен», – деп өзінен басқаға түсініксіз, жаңа ғана қимай көз алдынан өткізген көріністен ат-тонын ала қашып, салы суға кететін. Шеше дауысының оқыс шыққанын аңдып тұрғандай, қасына кеп, иығына асыла қалатын Көрікті жаңа көргендей, екі бетінен құшырлана сүйер еді. Жуылған қарақаттай отты көзіне таяп, жанар шағылыстырып, тесіле қарайтын сонда. «Əкесінен аумаған көзіңнен айналдым. Əкеңнің көзі... Əкеңнің», – дер еді ішінен мың тəуба келтіріп.

	– Көрікжан, сен аумаған Əлисің, əкеңе тартқансың, – десе мархабаттанып, мақтанған баласы:

	– Папам мендей емес, дəу, дөкей, – деп ұртын толтырып, – папам ба, папам алыстағы Үш сандуғаштай... о... у-у! Аспанға жететін биік, – дейтін.

	– Оны айтпаймын. Папаңа сенің түрің, көзің тартқан, əсіресе мына қап-қара бота көзің, – деп енді бауырына басатын. Анасының ып-ыстық лебі бетіне тиген Көрік:

	– Мен бе, мен папамның «а-а-ақ!» дегенде аузынан түскем. Өзім де, көзім де сосын папама тартқам. Мен папам баласымын. Өзін осындай бір ыстық, бір суық тіршілікке теліп, матап, дүние салған еріне бауыры суып, бар сенері – екі ұлын асқар тауындай көріп, үміт көкжиегіне зор сеніммен қараған бейкүнə ананың ойда-жоқта аспаны күтір-күтір қақ айрылды.

	– Ей, сайқал, шұнақ қар, елден қалмаған! Өле қал! Өле қалғыр! – Нелер былапыт сөзбен үйін тепсіне кірген Зұмырат. – Шашыңды бір талдап жұлайын! Сен кімді басынасың, ə?! Ұл тапқаныңа ма? Сүттей ұйып отырған шаңырағымды шайқап, – деп, əй жоқ, шай жоқ, қаннен-қаперсіз отырған мұның шашынан ала түсті. Ерте жұмысқа кетіп, енді ғана бір шəугім ыстық шайды қолына ала бергені сол еді, шаң-шұң астан-кестенін шығарды. Əдепкіде ештеңенің пайымына бармаған Зылиқа басына пəледей жабысып, бұрымдарын білегіне орап, жұла жөнелген абысынын итеріп тастамақ болды.

	– Аулақ əрі, – деп орнынан көтеріле берген. Бірақ жанды жерден мықтап ұстап, тістей жабысқан Зұмырат тапжылтпай, шайқалта тұқыртып, құлатып бара жатты. Долылық па, əлде арсыз ашудан ба, қарасұр өңі күлдей қуарған ол мына түрінде біржола өлтіріп жіберу ниетін байқатқан. Бар салмақ күшімен сол беті қатты нұқып, тізелеп-тізелеп жіберді. Бейқам, аңқау отырған Зылиқа ең болмаса қатты үн шығара да алмай, кеудесі қысылып, бір сəтте талықсып кетті. Енді ешбір қарсылықсыз қалған оған: «Сенің құрт кірген жеріңді», – деп, ауызға алып болмас былапыт, өрескел, ұят сөзбен тілдеп, көйлегі мен іш киімін дар-дар жыртып, сұмдық жат əрекетке бет алған ессіз əйелдің үстіне мектептен оралған Көрік кіріп келді. Өмірі ойында болмаған, көрмеген, тірі пендеден күтпеген мына масқара жүгенсіздік баланы қалт тоқтатты. Алғашқы бетте не болғанын түсіне алмай, дағдара қалды. Анасы шалқалай құлаған. Көйлегі жыртылып, жоғары түріліпті. Үстіне төніп, денесі қалш-қалш Зұмырат тұр. Кəдімгі күнде өзін аймалап жүретін жақын туысының əйелі. Иə сол. Мұның шешесінің үстіне албастыдай мініп алған. «Ойпыр-ай, анам қатты ауырып қалды ма?» Бүкіл денесі шошына мұздап кеткен Көріктің тілі күрмеліп, аузын аша алмады. Қатты қорыққан оның əлдеуірден соң ғана «Апа-а-а!» деген ащы дауысы бақырып шықты.

	– Бұл саған аз! Аз-ғы-ын! Сенен туған бала не оңушы еді. Көргені сен... – Тілінің қалған уын төккен Зұмырат Көріктің көзінше ойына алған сұмдығына бара алмай, шаңқылдаған бойы шыға жөнелді. Түкке түсінбеген Көрік аң-таң қала берді.

	Зылиқа үшін бұл естен кетпес масқара оқиға болды. Осыдан кейін-ақ туған ауылы біртүрлі жат, салқын көріне бастады.

	«Шіркін, өмір-ай, – дейтін оңаша қалғанда, – бар қызығың көзді ашып-жұмғанша ғана ма еді. Əли тірі болса, мұншама қорлық көрер ме едім!»

	Солқылдап жылап, іштей буына өксіп, егіліп, көз жасын төгіп-төгіп алатын. Сонда аз да болса ішқұса қасіретінен бір жеңілдеп қалғандай көрінуші еді. Артынша: «Мейлі, аузына не бола алмаған, обал-сауапты білмейтін, адамгершілігі жоқ, түйсіксіз жансымақтардың «піш-пішіне» басымды қор етем бе? Қос құлыншағым аман болса, ертең-ақ төрт жағым құбыла боп кетермін», – деп белін тас буып, бекініп алатын. Əйтсе де Зұмырат тыншымады. Бір кездегі тату-тəттіліктен оның санасында із қалмаған. Мұны көрсе болды, аузына ақ ит кіріп, көк ит шығады. Ақыл-парасаттан безген ұстамсыз жан ұят-аятты қойды. Мұның арына, жанына тиетін ащы сөздерді көп көзінше-ақ қардай боратуды əдетке айналдырды.

	– Зұмырат-ау, саған не болған? Шығарда жан басқа құрбы, бауыр, туыс едік. Қойсаңызшы, – деп талай жылы шырай танытып, мəн-жайды түсіндірген болған. – Білем, сенің көкейіңді. Өйтіп жəдігөйленбей-ақ қой! Мені есектің миын жеді деп пе едің! Əрі жүр, сұр жылан! Мен саған шақтырмаймын, – деп ат-тонын ала қашатын. Əйтеуір, бұл дегенде талағы тарс айрылған, өзінен-өзі тұтанған жан.

	Бірде колхоз кеңсесіне жиналысқа келген. Зұмырат тағы көптің ішінен суырыла шығып, ұяттан безгендігі сонша:

	– Əй, салдақы, қашанғы ши жамыла бересің. Мына көпте сенің сырыңды білмейтіні жоқ. Шүйкедей қыз келін болды деп, шимаңдай ел жиналмаушы ма еді! Оның қасында сен апа-сапаң шыққан белгілі қатын емессің бе? Мұқат пен екеуіңнің некеңді қиғалы жиналды мына халық. Мен куəлікке келдім, – деп айқай салмасы бар ма! Зылиқа, қара жердің жарығы болса, кіріп кетердей қысылды. Ұяттан безген жанға не айтарын білмей, естімегенсіген. Онысын мұны мойындадыға, жұрт алдында жер болғанға есептеген Зұмырат бар дауысымен:

	– Тас құлақ, қар, Зылиқа сұлу, саған айтып тұрмын, – деп тепсініп, тап-тап берген. Аймандай елдің алдында мұны ашық масқараға шақырған түрі бұл. Жұртты ішке кіруге шақырып жүрген Мұқатты көрсетіп, – Əне, шықты нақсүйерің. Шегірткенің айғырындай ысқырып, құшақтай ал. Шабыс! Жата қал! Əй, азынаған сəурік, – деп Мұқатты өзіне жалт қаратып, – қасиетті туған жердің киелі топырағын арам баспай, адам болсаң, азамат болсаң, бұта түбін кірлемей, ана елден қалмағаныңды ал! Қи жұрт алдында некеңді! Ал! Көрсін менің көр болғыр көзім, – деп бар дауысымен шаптығып берсін. Дəл мынандай ұяттан безгенді кім көрген. Тағы да анадағыдай жұлысқалы бұған тұра жүгіріп еді, көп жіберсін бе? Мұқат жалт қарап:

	– Не? Не деп тұрсың? Адамдықтан, ардан безген надан! Тоқтат, сөзді жаныңның барында! Күн қандай пəк болса, ол да, мен де сондай, – деп қатты ашулы үн қатып, қас-қабағы дірілдеп, ішке кіріп үлгерген. Талай ерін жымырылып, талай бет шымшылды. Жазықсыз жанды арашалап та, қаралап та бір ауыз сөз айтылмады. «Өсек – өрт, қиянат сөз – дерт» демеуші ме еді. «Жазықсыз жанға арашашының болмағаны ма?» – деп күйінген Зылиқа су төгілген ыстық қоздай бор-бор күңіренді. Амалы қайсы?... Ашу-ызадан өртене жаздады. Не пайда, тіс жара алмады. Жанашыр жақыным дегендерге де жақ ашпады. Өзімен-өзі боп, іштей жана берді. Ақыры əбден күйінген ол «Өз елім – өлең төсегім» деген туған ауылынан бір түнде көшті де кетті. Қайда барады, не істейді, – бір пендемен ақылдаспады, өзі ғана шешті. Сондағы келген жері, маңдай тірегені осы қала. Құт мекен болды. Көп кешікпей шағындау мекемеге үй сыпырушы боп жұмысқа орналасты. Жылжып жадыраған жыл, күліп шуақты күндер өтіп жатты.

	Тілегіне жетті. Балалары да азамат болды. Барағы үйленді. Оның екі «күшігі» бар. Ойлап отырса, талай өмір артта қапты. Ал Көрік...

	* * *

	Баласының ауыр халі... Зылиқаның тұл мүшесі, қара бақайына дейін шымырлап, жүрегі қатты шаншып кетті. Сонау жылғы Зұмыраттың буындырып, артынша көп алдында тілдеп, арына жазықсыз күйе жағатын ауыр күндердегі қара бұлт қайта торлапты мұны. Соры ашылмаған бейбақыт жан екен! Өз-өзінен қара терге малшынды. «Егер дəрігердің айтуындай болса, не болғаны...» Осы ой басына келсе, жүрегі суылдап қоя береді. Сырттан үн естілгендей болды. Елеңдей қалды. Алыпсоқ екен. Ұлып жатыр. Үні қандай жат еді. Мұң, зар! Баяу бастап, ышқына созып, ішін тартып, өкси басылады. Басылмайды-ау, тоқтай алмай, созылмалы уілге басады.

	Денесі зілдей боп, Зылиқа тысқа шықты. Көзін əлі ашпаған осы күшікті Көріктің бауырына басып келгені есіне түсті. «Апа, мен тамаша арлан əкелдім. Есіктің алдына байлап қоям. Осы үйдің бір тілеуқоры болады. Мен жұмыста, сізге – серік, қасыңыздағы күзет осы. Өзі қасқыр алады. Сенбейсіз ғой, əлі көресіз, – деп жас күшіктің мойын терісін шымшып ұстап, үш бұрап, – қараңызшы, жүйрік құмайдың терісіндей кең. Қанша жүгірсе де денесі барлығып ісінбейтін, болдырмайтын мол тыныстың белгісі ол», – деп күшіктің түбі жуан тоқал құйрығынан жоғары көтерді. Зылиқа: «Ой, обал!» – деп қалған. Көрік болса: «Көрген шығарсыз. Қыңсыламайды, тіпті. Күшті, жүйрік болатын текті иттің белгісі осындай болады дейді үлкендер», – деп, күшігіне разы болғаны сонша, сəбидей өбектеп, бауырына басқан. Баласының мына мінезіне қызықса да:

	– Қаладағы үйге иттің керегі не? Қорада тұрған қойың жоқ.

	Несіне мақтайсың мұны, – деген Зылиқа.

	– Апа-ау, мұндай текті ит қалаға да керек. Менің бастығым Давидтің тайыншадай овчаркасы өзімен бірге тұрады, – деп ит жөнінде əңгімелей бастаған ұлына:

	– Жарайды, керек етсең, қайтеміз енді, мейлі, – дей салған.

	– Аты Алыпсоқ. Бұл ма, бұл əупілдегенде үнінен үй қозғалатын болады. Өзінің жүні қандай тығыз. Қырық градус аязда тоңда ұйықтайтын көкжалдың өзі. Көзін ашып, бауырын көтермеген күшікке сонша жығылған баласына күлген Зылиқа:

	– Қойшы енді, қасқыр алатындай мұныңды мақтай бердің, балалығың қалмайды-ау, сені де біреу соқталдай азамат, үй иесі жігіт дейді-ау, ə! – деп күлген. Ішінен: «Тфə... тфə... тəуба, көзімнің қарасы, аумаған əкесі боп келеді». Баласының бой-бітімі, жүріс-тұрысы, мінезінің Əлиге ұқсайтынына қуана қараған.

	– Қайдағыны қайдан тауып əкелдің, – деп баласын əлі де сөйлете түскен анаға Көрік:

	– Үшсандуғаштағы ескі қыстаудан. – Зылиқа көзін алмай қараған. Үшсандуғаш десе, оның бүкіл жастық, базарлы шағы есіне оралады. Əлиі, қимас күндері боп басталып, одан кейінгі басына түскен ауыр күндер көлбектейді.

	– Оған қайдан барып жүрсің? – Ішінен «жарықтық, ата-бабаның мəңгіге қалдырған мұрасы, киелі топырақ, Үшсандуғаш, сені көрмегелі де едəуір жыл боп қалды-ау! Өтіп бара жатқан күндер-ай!» – деп тебіренген шешесіне:

	– Үш күн колхозға көмекке бардық емес пе, баяғы ауыл емес, өзгеріп кеткен. «Бірлік» колхозын қазір қала дерсіз. Заңғар. Ішіне кірсеңіз, адаммен бірге сөйлеген Мəдениет сарайы, мектебі, мəрмəрден өргендей аппақ-аппақ көшелі үйлері... Енді, айтпаңыз, қазір колхоз совхозға айналыпты. Сол совхоздың шөбін тасуға, сонда... Таудың бауырындағы ескі қыстауда үлкен сарыала ит күшіктеп қапты. Бір ғана күшігі бар екен. Ол – осы. Бірнеше уақыт аңдып, енесі тамақ аулап кеткенде қағып алып кеттім, – деді. Көңілі əлденеге алаңдаған Зылиқа:

	– Маңайында ел жоқ па екен, – деп сұраған. Туыс-туғандарынан əлдебіреуді кездестірмеді ме екен деген оймен.

	– Мұқат шалды көрдім. Аппақ қудай, белі күлдіреуіштей боп еңкейіп кетіпті. Мені таныған жоқ. Мен оны, – деп Көрік əлі күшікпен əуре боп тұр.

	Ауылы жақын болса, бұл соның көкқасқаларының тұқымы болар. – «Соның» деп тұр. Атын атауға – баяғы қалған көңіл шыққан жанмен бірдей. Жəне осы кезде Зұмырат бейнесі көз алдына келе қалды. Құлағында оның баж-бұж айқайы... Алыстан ыржалақтап:

	«Құрдас-ау, менің не жазығым бар», – дей ме Мұқат? Өзі сақардан шыққан сүйектей боп əбден қартайыпты. Бойы дір еткен Зылиқа шошынған денесін жиып ала қойды. Күшікке қайта назары түсіп:

	«Көкқасқаның тұқымы... Иə, олар қасқырдың сырттанымен жалғыз айқаса береді деуші еді-ау», – деп ойлады.

	Сол күшік мынау: есік пен төрдей. Үргеті салбырап, азу тісі ақсиып, өскелең жүнді, жолбарыс түсті ірінің өзі болыпты қазір. Əлгі сарынын бір қайталап, үйдің сыртын оралып кеп, үйшігінің алдына керіскедей боп етпетінен жатыр. Көзін бір ашып, бір жұмады. Қып-қызыл шоқ. «Сұбыхан Алла, қайтеді, ей, мынау!»

	Зылиқаның зəресі ұшып, төбе құйқасы шымырлады. Алып-соқтың көзінен екі түйір тас моншақ үзіліп түсті. Жас. Андыздаған кірпік – сүзгіден шыққан мөп-мөлдір. «Бұл не сұмдық? Тəңірім-ау, енді менің босағама біткен итті де жылатқаның ба? Көрер қызығым, өшпес жарығым бар деп аласұрған үмітім не боп барады? Неткен жағымсыз ырым еді мынасы», – деп қаққан қазықтай, қол-аяғынан жан кетіп, сілейіп тұрып қалды.

	Алыпсоқ етпетінен түскен күйі қимылсыз. Екі көзі қан толғандай. От шашқан өткір жанар сексеуілдің шоғындай алаулап кетеді. Ұшқын шашып, онсыз да, күйік жайлаған ананың жүрегіне қайдағы жоқ сұмдық шақырады. Мұндай да болушы ма еді? Тілсіз мақұлық та қасірет сезіп, қайғы жұта ма? Тəңірім-ау, мұндайды менен басқа көрген, білген пендең бар ма еді? – Зылиқаның Алып-соқтың ырым көрсеткен мына қылығынан денесі түршікті. Итті ұрып-соғып үй маңайынан аулақ қуып тастауға батылы жетпеді. Бүкіл рухы, жаны шошыды, қатты қорықты. Оның үйшігіне бөксесін қойып, жайласып отырды. Ит құйрығын бұлғаңдатып, қыңсылап, арқа жүнін күдірейтіп еркеледі. Жүндес бауырын омыртқасына жапсырып, қылдай иіліп, тұмсығын жерге төседі. Бірі – тілді, саналы, бірі – тілсіз мақұлық дағарадай үй алдында, «не білесің, не күтіп тұр» дегендей, жаутаң-жаутаң сұлық қалды.

	* * *

	Айналасы көк шарбақпеп қоршалған үйдің ауласына, тойға келгендей, жеңіл машиналар бірінен соң бірі шұбыра кірді. Көршілер де асығыс жүгіріп, қарбалас жиналып қалған. Машинамен келгендердің көбі бейтаныс əйелдер, жігіттер. Бəрінің ажары сынық, бірдеңеден шошынғандай, сəл болса да қимылдарында бөтен іркіліс бар. Қатты дауыстап сөйлемей, көп қимылдарын ыммен, тұспалмен аңғартатын тəрізді.

	Ең алдыңғы оқ жыландай сумаңдап келген ақсұр машинадан кейінгі құм түсті «Волгадан» аяғын еппен басып, өзін қолтықтаған жігіттің ыңғайына икемделе берген Көрікті анық аңғарған Зылиқа лап етіп, «Күнім-ау» деп бір ғана оқшау үн көтерді, пышақ кескендей кілт тоқтап, баласын көкірегіне басты. Үнсіз егіліп, бүкіл денесі қалтырап, қара қазанда шымырлап қайнаған судай күй кешті. Сыртынан қара костюмінің бір жеңін киіп, желбегей иығына ілген Көріктің екі көзі, қолдары, мойыны бұғанаға дейін ақ дəкемен мұқият таңылған. Екі қолы, əсіресе оң қолы шынтағына дейін əбден қураған қақ сүйектей боп шалынады. Көрікті ана құшағынан сүйемелдей босатып:

	– Сəл сабыр етіңіз, Зылиқа апа, үйге кірсін. Қане, өзіңіз бастаңыз, – деген ашаң, қапсағай бойлы, көк көз жігіттің таза қазақ тілінде сөйлегеніне таңданған ауыл үй кісілері «мынау кім болды екен» дегенше, Көріктің аяғына оралған Алыпсоқтың қыңсылаған үні шықты. Ит қазір өз құйрығымен ойнаған мысықша майысып, аса сақ, жұмсақ қимылмен оның иығына асыла берді. Ə, дегенде:

	– Мынау қайтеді, ей, – деп тіксіне қалған көпке:

	– Тимеңіздерші, Алыпсоғым-ай, Алыпсоқ! – деген Көрік ілгері беттеген бойы тежеліп, кідіре берді. Алдыңғы екі аяғын, бір жерін ауыртып алармын дегендей, Көріктің денесіне дарытпай, артқы екі аяғына тік тұра қалыпты. Арсалақтап, ырс-ырс етеді. Жұп-жуан жүндес мойнын олай бір, былай бір қозғап, қыңсылынан ырсылы басым, рояльдің тілін басқандай аянышты үн шығарды. Енді иесін жанталаса иіскелеп, қыңсылап барып, арс-арс үріп жіберді. «Ештеме етпейді, түбі қайыр!» дегені тəрізді. Иттің мына қылығына таң-тамаша қалғандарды елең еткізіп:

	– Алыпсоғым-ай, есің бар екен. Ит болсаң да менің қасіретімді білгенің-ау. Тілеуқорым екенсің! Енді бар, кете ғой, – деді.

	Тіл алғыш баладай үйшігіне беттеген итті Давид мінезі адамнан зият екен-ау деп ойлады.

	Науқасты өзінің оңаша бөлмесіне кіргізіп, орнын жайлаған достары қамқорлығын да жасап келіпті. Радиоқабылдағыш, телевизор, домбыра, баян да осы бөлмеде. Көрік жұмсақ диванда қырынан, бетін көпке беріп жатыр. Иегінің астынан кеңірдегіне төмен ысырыла түскен дəкеден босаған дене жаңбақ-жаңбақ терісі түлеп көрінеді. Желімі кепкен қызыл қағаз тəрізді.

	– Зылиқа апа, – деді Давид басқалар естісін дегендей дауысын сəл көтеріп, – жасы келген кісі көп нəрсені не байқамай, не есіне сақтай алмай қалады. Көрігіңіз емханаға түскелі əсіресе өзіңіз күнді – күн, түнді – түн демей, жиі қатынап жүрген кезіңізде сізді көп жолықтырдым. Балаңыздың хал-жайын білуге сөз жəрдемім, тіл көмегім болған шығар. Сол Давид есімді балаңызбын. Көріктің бригадирімін, – деп таныстырды өзін.

	– Рахмет, көп жаса! Бала-шағаңның игілігін көр, қарағым. Туған баламдай көріп кетіп ем. Сол балам екеніңді жазбай танығам, – деген Зылиқа. – Көрігімнің жанашыры-ау, басқа достары, бəріңнен білмегім: не болды, өздерің айтыңдаршы? Мынау қыршыным, – деп, дауысы едəуір қобалжып шықты. – Мұныңыз енді, апа, сізге жараспайды. Ұнап тұрған жоқ, – деп бəйек болып, басу айта əрі ана көңілін көтеруге тырысқан Давид, – алып анадан туады демей ме дана халқымыз. Сол қадірлі анасыз. Сіз бүйткенде, біз не боламыз? Балаңызды жасытпаңыз. Ғылымның жетілген заманында, – деп сəл кідіріп, нақты сұраудан жалтарып, – тəйірі, о не етуші еді? Күні ертең-ақ, түк болмағандай, бəрі орына келеді, – деді.

	– Лайым айтқаның келсін, – кемсеңдеп барып басылған Зылиқа, – бұл өзі əкесі мінезді еді. Басына батпан салмақ түссе де үгіліп, қайыспау тəн мінез еді бұған. Сол қасиетті сақтаса, кірі кеткен жібектей, ертең-ақ көңілі де, өзі де жарқырап шыға келетініне сенем, – деді.

	– Сене беріңіз, дəл солай болады, – деді шу ете қалған көп.

	– Айтқандарың келсін, қарақтарым.

	– Оу, Зылиқа, өртке түсіп, балаң аман келіп отыр, – деді

	«аман» деген сөзді көтере айтқан Мұсабек қария.

	– Иə, десеңізші, барымтаға аттанып, соққыға жығылған жоқ.

	Несіне сөз етеді, ей. Еңбек, адал қызмет үстінде.

	– Дұрыс айтады. Қоғамдық міндетті атқару кезінде болғанның бəрі құрметке ие...

	– Оларың рас. Айналайын халқым ұрпағына қамқорлығын жасап жатыр. Тəуба, өкпе-назым жоқ. Міне, бəрің бірге туған бауырдай... Əншейін, балам кеміп қала ма, – деп сөзінің артын жұтқан ана екі көзі таңулы Көрікке қарап ымдап, алақанын жайды. «Не болды» дегені.

	– Ілімі өскен, адамы айға қонған заманда орнына келмес не бар. – Əркім өз ойын, өз пікірін айтып, үй-іші ду-ду. Манағыдай емес, бойы үйреніп, өзі көріп отырған көп жайға көндіге бастаған Зылиқа байсалды сабасына түсе бастады.

	– Басқаның бəрін айтпағанда, – деді көңілді сəтті пайдаланған Давид көпті сөзге тартып, – əлгі итке таңым бар. Қандай есті өзі. Көрікке Зылиқа анадан соңғы жанымен езілген жан иесінен соны көрдім. – «Қане, дəл екеуіндей жаның құрақ ұшқан қайсың барсың?» дегендей, отырғандарды көкшіл көзімен бір сүзіп өтті. Кең үйдің бұрышында егде тартқан ақсары əйелдің тасасында кекілі маңдайына бұйралана ұйысқан аққұба қыз оның назарынан тыс қалды. Беті бір ду еткен қыз, өзін көріп қоя ма дегендей, əлденеден қуыстанып, қысылғаннан бетін төмен бұрып үлгерді.

	– Айта көрмеңіз. Бəрінен де таң қалдыратыны – Көріктің жарақат алуынан бірер күн бұрынғы сары ала төбеттің таң ата, күн батар алдында ботасы өлген түйедей мұңмен күңіренгенін, ұлығанын естісең. Тас атып, жекіп қойғыза алмадым. Неғылса да, – Мұсабек баладай таң-тамаша қап, – ит жеті қазынаның бірі дегенге көзім анық осы жолы жетті. Япыр-ай, келетін жақсылық пен жамандықты алдын ала сезінеді екен-ау, – деп тоқтады.

	Алыпсоқ төңірегіндегі əңгімеге əркім өзінше үлес қосып, талай иттің сырттаны туралы бұрын-соңды айтылып жүрген аңыз едəуірге созылды. Төрт бөлмелі үйдің іші көңілді əңгімеге толып, түннің ортасы ауғанша ауыл адамдары, Көріктің достары шілдеханаға келгендей тамашалап отырысты. Қаншама əзіл-оспақ, күлкі думаны қызса да, Көрік селт етпеді. Келген бойда диванға қырынан қисайған қалпынан бір рет қозғалып, түзеліп жатқан болды.

	Жайшылықта отбасында дəн терген тауықтай, аузы дамыл таппайтын жігіт тілі байланғандай үнсіз. Не көрді, не істеді – шешесіне жырдай ғып айтып, күлдіріп отыратын жайдары жан біржола сөніп қалған. Ақ көбік басқан бураның омырауындай боп алқымы, көзі таңулы ол жұрт ду күлгенде сəл елең етіп, басын изегені болмаса, ұйқылы-ояу жандай сұлық, салқын. Баласының көңіл күйін қас-қабағынан танып білетін ана оның əр қимылын жіті бағып отыр. Сонда оның тозған, қасаң тартқан жүйкесі ширатылып, жүрегі шымырлап, сыздап қоя береді. Маңдайынан шып-шып тер шығады. Алғашқыда Зылиқа баласын мыс балқыған қазанға түсіп кетті деп естіген. Сол түсінігінен əлі қайтқан жоқ-ты. Сондықтан Көріктің мына халіне мың тəубе келтіріп, ішінен шүкірлік етіп отыр. Өзінің бала күнінде шешесі қайнатып отырған құртқа бір баланың түсіп кетіп, табан астында күйіп өлгенін көрген. Сол сұмдық əлсін-əлі көз алдына келе беріп еді. «Мұнысына тəуба. Біржола күйіп, пісіп қалса, қайтер ем? Əйтеуір, қол-аяғы сау, жас қой. Мүмкін, айығып, жазылар», – деп өзін бекітеді. Бойына сенім шақырады. Бір ойдан бір ой жел айдаған толқындай ұласа береді. Ұласа береді. Сөйтіп титықтап шаршап: «Не де болса тəуекел, көрдім. Тас түссе талайымнан», – дейді қатты уһілеп.

	– Зылиқа апа, – бұл Давидтің дауысы, – балаңыздың тез сауығып кетуіне тілектес достары бүгін қасында болды. Ертең бізге жұмыс. Кетуге рұқсат етіңіз. Біздің Көрік – жаны көзге жалаудай желбіреген таза, ақкөңіл азамат. Осындағы достары, бүкіл мыс балқыту заводы оны жақсы біледі. Сол мінезімен, адалдығымен бəрімізге қымбат, қадірлі. Қазақта «аққөңілдің аты арып, тоны тозбайды» деген нақыл бар.

	Ендеше, ондай адам өмірден опық жеуге тиіс емес. Балаңыз əлі-ақ жазылады. Көріктің электр шоғындай жарқыраған қарақат көзі күлім қағып, ертең-ақ достарымен қауышатыны сөзсіз, – деді жүзі осы қысқа сөз үстінде əлденеше құбылып.

	– Көп жаса! Бізге тілеген тілегің қабыл болсын. Құрбыңа деген сүйіспеншілігіңе, адалдығыңа өмірі қарыздармын. Ана тілегі – сендердің амандықтарың, заман тыныштығы. Бақытты өмір сүріңдер, – деп, бүгінгі қонақтарын риясыз ақ пейілмен шығарып салды ана.

	Баласымен оңаша қалған Зылиқа есірік күй кешті. «Көріктің электрдің шоғындай жарқыраған қарақат көзі əлі-ақ жазылады» – құлағына осы сөйлем қайта-қайта жаңғырыға берді. Арғы түп мағынасына үңілген сайын өзін қоярға жер таппай, сарсаң болды. Енді, міне, запыран жұтып, аһ ұрған ол не олай, не бұлай жүре алмай, қол-аяғы ұйып, мең-зең. «Сонда не болғаны... Көріктің көзіне бірдеңе...» Көрік үн-түнсіз қалған. Əлгіде ғана ақар-шақар шат күлкіге толы шаңырағы қаңырап кетті. «Ендігі көрер күнім осы ғой...» Зылиқаның көкірегін қақ айырған ащы демі бұрқырады.

	«Əкемнен жас қалып, жесірлік азабын тартса да, қос балапаным деп, еш нəрсеге мойымай-ақ келіп еді. Бүкіл өмірі, жетем-жетем деп, үміт қуған қайран анам, саған масыл болмасам нетті», – деп өзімен-өзі арпалысқан Көрік булыға күрсінді. Екі мұңлық – ана мен бала біріне-бірі ашық тіл қатудан қаймығатын сияқты. «Қыбыр етпеңдер. Не істесем де ендігі ерік менің қолымда!» – деп қатал тағдыр тас қазығына мықтап байлапты. Талқының тісіне түскен қасаң терідей қақырап түсер көкірек шерге толып, сыздатып алып барады.

	Жарқырап жанған электр шамы ғана қап-қара көрдей мұң басқан ананың шерлі жүрегіне сəл сəуле шашады. Дəтке қуат. Ол əлі түрегеп тұр. Бұл күнде бүкіс тарта бастаған бір кездегі қыпша белінің үзілердей талғанын да ұмытқан. Қаққан қазықтай қалшиып қалған. Кең маңдайына жас кезіндегі айдың сынығындай боп қиылып тұратын қап-қара қасы, ұзын кірпіктері сирепті. Бүйрек беттен қызыл қашқан. Əжім ізі – суы тартылған тақырдай мың сызық торлапты. Ыстан шыққан терідей боп арып, қатып ысылған. Ұйқыдан оянған жандай, əлден уақытта төңірегін шолып, жай басып Көріктің қарсы алдына кеп тізе бүкті. Баласының тыныс алған демі болар-болмас қана білінеді. Ұйықтағаны, не ояуы белгісіз. Оның бетіне тамсанып, сүзіле қарады: «Шіркін, жаны басқа тіршілік-ай, – деп күйзелді ана, – мұндай қасіретті көрмей-ақ, арсыз жан шығып кетсе ғой. Əйтпесе, баласы үшін құрбандыққа шалынуға қай ана бармас. Құрсағымды жарып шыққан сəбиім, сенен артық, сенен ардақты мен үшін бұл өмірде не бар? Нем қалды енді менің!» Зылиқаның көзінен жылжып жас сорғалады. Дауысын созып, көкірегін толтырған қайғысын шығарып, аңырап жылайын десе, тағы жасқанады. Одан не өнеді? Өзін-өзі ежегейдей сығымдап, қысады кеп. Сабасына түсіп: «Шыда, Зылиқа, ақырын тос!» – деп күрсінеді қалжыраған ол.

	Көрік анасының қасына кеп егіліп отырғанын білген жоқ. Өз ойымен өзі болып кеткен. Ол қазір мойнына түскен бұғалықтан құтылмасын білген шу асаудай тағдырына көнген. Тек таусылмас ой үстінде. Тапжылар емес. Жансыз мүрде тəрізді. Оны сағым қиял алып қашып, мүшкіл хал, сұрапыл дауылмен арпалысқа салған. Ық етпей, «не болса да көріп алдым» деген қайсарлық оны біржола билеген. Бірде көз көрмес боран, бірде ұйытқып, дүниенің бар қоқысын бауырына жинап, жұта тартқан долы құйынмен бірге ыбырсып бара жатады. Аспанға арқырай, долдана ұмтылған ақ жал, көк сауыр толқынның арасында бір батып, бір шығып жүреді. Немесе қас қағым сəтте өрекпіп жанған өрт, алаулаған жалын, алапат ыстық ортасында аласұрады. Енді, міне, қарашы, бір уыс, бір уыс-ау, шөкімдей жел көтерген ебелек боп ұшып кеп, пышырлап жана жөнелді. Сұмдық азабы жанын жеп, қатты шошынғаны сонша, «Апа!» деген даусы барқырап шықты. Бүкіл тағат, шыдамын пəршалап шыққан ащы үні өзін де селк еткізді.

	– О, не, жаным? Шыбыным-ау, шырағым-ау, не болды? Шошынғаннан саумысың? – деп жаны үстінде шыққалы қасына тақалған Зылиқаға баласы үн қатпай, тілін тістеп жатып қалды. «Қайран, анашым-ай, қас қақпай қасымда отыр ма едің! Азапқа салдым-ау жаныңды. Сенің менен күткенің осы ма еді? Мен бейбақтың жарық дүниеден тілегені, аңсағаны не еді? Не?! Не?!» Бұл сауалды кімге қойып жатыр, кіммен бетпе-бет сайысқа түсті? Оны бағамдап жатқан ол жоқ. Шыр-пыры шықты. «Өмірден сарғайып тосқан рақатың осы ма еді. Енді қайтейін, сенің күйзелген жаныңды немен жұбатармын! Басыма түскен ауыртпалықты саған қалай айтып, қалай жеткізермін. Тағдыр салған тауқыметке лаж қайсы? Шыда, жаным, шыда, омырауынан мейірім бұлағы төгілген қасиетті анам менің! Бақытсыз бөбегіңнің азабына жаныңды қинама! Қинамашы!

	Менің құбылам, табынатын тəңірім жалғыз сен! Соны кəрі жүрегіңе, мəңгіге оты сөнбейтін жүрегіңе мəлім ет! Енді беліңді бу, мықты едің ғой. Ер жүрегің бар еді...» – Көрік осы сөздерді анасына айтқысы келді. Тілі таңдайына жабысып қапты. Аузын аша алатын емес. Жағы біржола қарысып қалғанға ұқсайды. Бар демін ішіне тартып улеген Зылиқа қат-қат тамған көз жасын сүртіп, суынған болаттай түске енген. Əлгідегі дір-дір ат-қақтаған жүрегін басып, іштей қайрат еткен адамның сиқына түсті. «Қайтейін, қолымнан не келеді? Өліп-өшіп жатқан аз ба? Мұнысына да шүкір...» – Өз беделін өзі бекітті де:

	– Көкенжан, қатты шошыдың-ау, күйгеннің шошығаны жақсы деуші еді үлкендер. Түбі қайыр болар. Болғанға болаттай бол. Ендігі жерде беліңді бекем бу. Шыдамдылық шыңға шығарады, – деп баласына бірсыпыра жұбату, ақыл айтқан болады. Қарлығаш қанатымен су себедісі бұл.

	Сол алғашқы түн. Көріктің емханадан шығып, үйге келген түні соншалық ұзақ болар ма! Таң атпай қойды. Қоңыраулы сағаттың анда-санда зыңғыр еткенінен бөтен бөгде дыбыссыз мүлгіп, өз деміне өзі тұншықан үй еді бұл. Көріктің ойда-жоқта төтен жазымға ұшырауынан бұрын, ерте, таң алды, кешқұрым тұмсығын көкке көтеріп ұлып алатын Алыпсоқ та үнсіз қалыпты.

	«Тəңірім-ау, – Зылиқаны қиял шабарманы жетегіне қайта алды, – о заман да бұ заман, иттің мұндай ырымын кім көрген! Ит екеш ит те иесіне төнген қатерді күні бұрын білген-де, – деп шыңырауына бойлап, – ана сорлы аңғармадым ба?» – Ол енді қалтасында бұрын болмаған дүниені іздеп, өзін-өзі тінткен пақырдай болды. Сана сандығын, ақыл қоймасын ақтарып, берекесі кетті. Сондағы айтары: «Ит құрлы түйсік, сезімім болмағаны ма?»

	Шалқалай жатқан Көрік оң жамбасына аунап түсті. Үй ішіне бозғылтым сəуле төгіліп, күн шығып қалған шақ. Жаңа ғана тысқа шығып, қайта келген ана баласының жатысындағы өзгерісті байқап:

	– Көкенжан, тамаққа көңілің шаба ма? Не қалайсың?– деп тіл қатты. «Бастады... қалай етем? Кімнен көмек сұрармын? Бейшара шешемді біржола тұғырлататын сор болмағанда, не болдым? Ей, сормаңдай болған басым-ай. Не істермін? Бұдан да біржола өліп кеткен артық еді-ау! Бар сенері басына сор болып, арылмас бейнет болып... Қор болып жатқан ана қайбір жетісер! Не оңушы еді! Не істермін, амалым қалды ма?! Жан-жағым тас қорған!» – Өзін-өзі іштей жеген ол сыбырлап:

	– Таңдайым кеуіп жатыр. Минералды су болмаса, – дегенді зорлана айтты. Жаңа байқады. Кеше достары шыны сылдырлатып жатыр еді. Сарыағаш суы екен. Бірнеше шөлмегін мұның диванының бас жағына қатарлап тізіп қойып кетіпті. «Өзі тапсырды ма, əлде достары мұның шөлдегенде осындай зəм-зəм суын іздейтінін күні бұрын білгені ме?– деп Зылиқа астыңғы ернін тістеп, – құлыныма осы күнінің рақатын көруді жазбаған құдайға не айтайын», – деп кемсеңдеп барып зорға басылды. Іші алау-жалау боп кетті. Қолындағы шынының тығынын қалай ашуды білмей, олай-былай бармағымен қозғап жүр. Өздігімен алына қояр түрі көрінбеді. Аузына апарып күрек тіске басып, шетінен қайыра көтерді. Газы шықпасын деп тығыздап бекіткен темір тығын қайдан бола қойсын. Оның есесіне онсыз да түбі шіріп, босап тұрған сары тіс бырт етіп түбінен омырылып, қан сау ете қалды. Аузы судай қанады.

	– Зылиқа, ə, Зылиқа, – үйге дауыстап кірген Мұсабектің кемпірі екен, – əлі ұйықтап жатырмысың? – Өзіне өзі сөйлеп: – Шаршаған ғой, əбден жүйкелеген байғұс, бүгін баласы келгесін емін-еркін ұйықтаған екен де. – Онсыз да ашық тұрған төр үйге самбырлап кірді.

	– Зəуре, е. .. өзің бе, ненің ұйқысы, – деп үнін шүйкедей созып, – мына əдіра қалғырды аша алмай, тісі құрғырды опырып алдым. Көкенжан шөлдедім деп, – деді.

	– Тəйірі-ай, бері берші, – деп Зəуре қолынан қалай шыныны лып еткізіп алса, солай пышақтың ұшымен темір тығынды лып шертіп жіберді. Газы бұрқырап төгілген суды шай кесеге шүпілдете құйып, Зылика Көріктің алдына келді. Қолы, басы таңулы оның қолтығынан демеп, еңсесін көтеріп, кесені аузына тосты. Жатып тамақ ішіп көрмеген жігіттің де, екі қарттың да ыңғайлары үйлеспей, қарбаласты. Шынтағын тіреп, мойнын созып, шөліркеп, мұп-мұздай суды жұтып жіберген Көріктің маңдайынан тер бұршақтап қоя берді. Көзі таңулы. Жұтқыншағы боялған қызыл асықтай жұтынған сайын ойнап қозғалады. Манадан осы жігіттің бет-аузында бірдеңесін жоғалтқандай тінте қараған Зəуре ішін тартты. «Бейшараның баласы біржола мүгедек боп қалған-ау! Шамасы, осы балада көз жоқ шығар?» – Əзірге сыртқа шығармаса да, осы байламға мықтап бекінген ол:

	– Көкенжан, көзің аман ба өзі? Қос шырағың сау болса, дүние-малың түгел. Екі аяқ, қол, тіпті қалған он бір мүше дүниенің жарығы – көзге қайдан жетсін! – деп бір жағы мүсіркеп, бір жағы жаны ашып, ағынан жарылған боп, өзін күпті еткен жəйтті сұрап қалды. Зылиқаға қолқабысын тигізген боп, мұның басын сүйеген қалпы, жастығын көтеріп сап, бір қаланы дүр сілкінткен оқиға, жас қыршынның қазіргі хал-ахуалын білуге бар ықылас-ынтасын аударды. Үні жылы, сөзі майда, қолы да епсекті екен. Бірақ күнде анасындай қадірлеп жүрген көрші кейуананың сауалына Көрік жауап бермеді, не десін? Бəрін тəптіштемей-ақ, сырт көзге көрініп тұр. Ал басқалардың көңілін көбірек аударған көзінің жəйі мұның өзіне де қараңғы.

	Шынында, көзі орнында бар ма? Көре ме? Əлде... Дəрігерлер бұған ашып əлі ештеңе айтқан жоқ. Бұл өзі дəлдеп ол жайында сұраған да емес. Дəрігердің қатты тапсырғаны: көзіндегі дəріленіп мұқият байланған дəкені қозғауға болмайтындығы. Ол өте қатерлі нəрсе. Оны тек емдеуші дəрігер өзі шешіп, өзі қарайды. Алғаш өзі етпетінен құлап, қышқыл сұйығы шалп етіп төгіліп, көз алды лапылдап, қызыл ала жалын өре жөнелгені, бүкіл омырауы төсіне дейін тұз құйғандай удай ашып кеткені есінде. Сонда екі қолымен қорғанып, шоқтай боп тиген ыстық алаудан жасқана аласұрған. Əйтеуір, тұтасып лапылдаған от-жалын денесін күйдіргенін анық біледі. Сонан кейін бұл жарық дүниені көрген емес. Тұңғиық тереңге шым батып, көрдей қараңғылыққа енгенін анық біледі. Содан бері неше күн, неше түн! Қанша тəулік денесі өрт болып, ыстығы көтеріліп жатты. Сондай дерт болып жабысып, күйдіретін не сұмдық?! Терісі тырысып, сəл қимылдаса, қатқан көңдей қақырап, жанын тырнарына əкелетін. Жан, қай жерің ауырса, сонда тұрады дейтін рас екен. Шыдап баққан. Азуы азуына қадалып, тістенген күйі жағын ашқан емес.

	«Əу» деп құлағанда бар даусымен ышқына айқай салғаны құлағында қалыпты.

	– Күйді! Күйіп қалды-ау!

	– Əттегене-ай, бекер-ақ жұмсаған екенбіз, – деп тұра жүгірген достары қышқылға малшынған киімін қалай жыртып алғанын бұл білген жоқ-ты.

	Цех іші күндізгідей жап-жарық. Едені айнадай тап-таза. Бөлек-салақ ыбырсыған ештеңе жоқ. Неге сүрінді, қалай құлады? Қатер құшағына ілігетін реті жоқ. Сонда... одан əрі сансақ ойға шомып, өзінің осы күйге душар болу себебін таба алмай қойған. Тұсауы кесілмеген баладай, аяғы-аяғына шалынып, етпетінен түскені өзіне əлі жұмбақ. Зəуре апаға не деп жауап берсін. Əрі-беріден соң ішектей шұбатылған ойдан қажитыны бар. Əбден мезі боп кетеді. Ештеңе ойлаумауға тырысады. Ақпайтын қара судай мөлдіреп, тыншып жата қалады. Бірақ адам ойсыз, қиялсыз өмір сүре алмайды екен. Қаншама сол жүйкелеткен қиял соқпағын баспайын десе де, бір ілгешек табыла кетеді. Міне, қарашы, енді Зəуре апа келіп, титықтап құр сүлдері жатқан, неше күн, неше түн мұны сарсаңға түсірген сауалды жаңғыртып, бүйірінен қойып, тағы шерменде күйге салып отыр.

	«Қайтесің, көрші болғасын, өзінше жанашыр тілеуқорлығын білдіргені шығар» деп бір қойды. Екі кейуана өзін төңіректеп жүрген тəрізді. Ыдыс-аяқ сылдырап, сүйрете тырп-тырп басқан аяқ дыбысы естіледі.

	– Əне, бір столды таяп қойсаңшы Көрікке қарай. Бір шетін мен көтерісіп жіберейін, – деп сөйлей жүріп, – əй, белі құрғыр кілт ете қалды-ау. – Зəуренің өз белін ұстап, шойнаңдай қалғанын көзі көрмесе де Көрік біліп жатыр.

	– Бейшара кəрілік қой жағалап, жіңішкелеп бой үйретіп жүрген, – деп күрсіне күлді тағы өзі. Күлкісі жез қоңыраудай сылдырап шықты. Əлі сыңғырлап тұр. Көріктің жүрегі шымырлап:

	«Мына күлкі... Япыр-ау, Сəннің күлкісі. Иə, Сəннің...» – деп қозғалақтап қалды...

	– Əй, жүгірмек, сен осы үйге неге келгіштеп кеттің? – Зəуре ананың сондағы зəрлі дауысы бұл. Жаулығының астына күмістей жылтыраған самай шашын жинастырып, бойын тіктеп, «келсең-кел» деп жекпе-жекке шақырған батырдай, пештің аузында жатқан шымшуырды қолына ұстай түрегелген. – Шық үйден!

	Көрік қипақтап:

	– Апа, жай бір жұмыс... Сəн деген...

	– Əй, кет дегенде ит те кетеді. Қызда не жұмыс болушы еді, əдіре қалғыр. Шық жаныңның барында! Шымшуыр жейін демесең, – деп қуып шықса да, аузы жалпылдап əлі сөйлеп жүр. Бұл есіктің қайрылысында тыңдап тұра қалды. Сəн ана жақта есігі ашық түпкі үйдегі шарайнаның алдында шашын тарап əуре. Шешесінің мінезіне ренжи ме, қыз қабағын түйіп алыпты. Көрік бəрін көріп тұр. Зəуре апаның мəдениетсіз мінезіне наразы тəрізді:

	– Жаман, шірік неме, о несі, ей, қылқиып келеді де тұрады, қу жетімек! – Көріктің жанына осы сөз қатты батты. Əйтсе де шыдады. – Кинə, тілбізір, тəнсі дей ме, таусылмай кеткен не пəле?– Отбасын сыпырған боп, одан əрі аяғын бір-екі басып, ананың өз бетін өзі шымшығанын анық көрді. Енді Зəуре Сəнге тиісті:

	– Сен қызға бетін опалаған не керек? Қарашы, қан жалаған қаншықтай анау ерініңді. Ұятсыз, арсыз болғаның ба? Енді қайттім мынаны. – Екі алақанын жайып, жан-жағына шарасыз қарады. – Ойбай-ай, бетім-ай, құдайдың берген көркіне май, далап, мына күйе жақпай-ақ, жалпақ дүниеде қатардан қалған жоқ едік, жасанды əдемілікпен қатарымнан озам деп жүрмісің, ей, мисыз! Əлгідей қу сирақ онсыз да, – деген Зəуре сөзінің соңын айтпай, – өйтіп боянып қуыршақ болғанша, мына күзелген басыңа ақыл, сана жинасай. Тірсекке түсетін білектей бұрымды бір құрттың. Енді ғой, енді, – деп шаптығып жөнелді. – Жұрттың бəрі...

	– Ой, сен қыз, қит етсе, «жұрттың бəрі» дейтінің не осы маған, қақ бастан салып жіберейін бе? – деп қызының қасына екпіндей басып жетіп барды. – Жұрт жынданды деп, сен де жындануың керек пе? Қандай шаш еді, сегіз қатар қып өріп, шолпы мен үкі тағып, бүкіл бір көшенің жауын алып, аузынан суын ағызып, таңдайын қақтырып едім. Зая кеткен еңбегім-ай! Айтты не саған, айтпады не! Тəйт, түрін, жұлған тауықтай.

	– Апа, енді мен сіз үкілеп қоятын бала емеспін ғой. Өз заманым, қатарым бар. Солардан қалай бөлінемін. Қазіргі жаңа салт-дəстүр. – Сəннің сөзін бөліп, айқай салған ана:

	– Бетім-ау, мынау есалаң шығар. Не деп тұрсың, ей?! Не дейсің, құлағыма естіртіп айтшы. – Зəуре жаулығынан құлағын ашып: – Қайталашы əлгі сөзіңді. Салт-дəстүрі несі, ойбай тағы,

	– деді күйініп.

	– Сізге бірдеңе болған ғой өзі. – Сəн жүре жауап қатты. – Зауал шақта соншама тергеп. Өзі түкке түсінбейді де, жұртты милау көреді...

	– Сол-лайма?! Сола-й-й де. Өстім, бойжеттім де! – деп бойына ашуын жинаған ол: – Қане, қане, аттап басшы аяғыңды табалдырықтан. Сирағыңды қырқайын! – Долданған Зəуренің ақсары жүзі алаулап, қызарып кетті.

	– Мамасы-ау, бұныңыз не? Сізге лайық мінез бе осыңыз. Мен баяғының қызымын ба?

	– Не деп тұр мынау, жұртым-ау! Еститінім осы ма еді? Баяғының қызы шешеден тумап па екен? Қызға қырық үйден тыю деген атаның нақылы баяғыда айтылмай, бүгін айтылған, а? Осы заманның қызы секеңдеп, жынды көбелек боп кетсін деп қай закүнде жазылыпты, айтшы? Көрсетші маған! Сол закүнді жазған адамға өзім барайын.

	– Не десеңіз де, апа, сіздің осыңыз теріс.

	– Бетім-ау, тапқан анасына жөн үйрете ме мынау. – Ашу буған Зəуре бой-бой терледі. Сəн орындыққа отырды. Шеше əлі түрегеп тұр. Екі көзін алар емес бұдан. Сəл бұрылса, қызы қаша жөнелердей, кірпік қақпай қалған.

	«Бəрін бүлдірген, Көрік, сен өзің. Неменеге жүгіріп келе қалып ең? Менің мамамның мінезін білмейсің. Ашуланды ма, бітті... Өзіңнің шыдамсыздығыңнан көр. Екі ортада кинодан қалдық. Өте қызық деп еді». – Сəн ыза боп отыр. Туған шешеге қалай қарсы келеді. Онда бетпақ атанбай ма! Жағаттап айтқанға бұл жарықтық көне қоятын адам ба! Əрі-беріден соң, шып ашуы келсе, өрім-өріміңді шығарады, онан да... «Уақыт əлі ерте – сағат сегіз. Соңғы сеансқа үлгеруге болады. Бұрқ-сарқ қайнап-қайнап, қазір-ақ ашуы басылар. Өзі де ұмытып кетуші еді ғой, көрерміз». Сəн жалма-жан шешініп, көшеге шығатын киімін тастағанда: «Е, бəсе, осылай болса керек, енді кете алмассың», – деп, манадан тапжылмай тұрған Зəуре ауыз үйге беттеген. Одан қораға барды. «Аңдушыны алушы жеңеді» демекші, осы қағаберіс сəтті пайдаланған Сəн лып беріп кетіп отырды. Жай кетпеді, «ашумен өкпелеп жатып қалды» деп ойласын деп, түпкі үйдің есігін кілттеп, жауып кетті. Едəуір уақыттан кейін сырттан оралған шеше есікті бірер рет тартып, ашылмаған соң, қағып, «Сəн! Сəн!» деп дауыстады да:

	– Жат! Ұйықта. Сен ашуланып, қиын қыласың ғой маған. Төркініме апарып тастарсың, – деп күлген. Аз ғана ұсақ тұяғын өрістетіп кешқұрым оралған Мұсабек:

	– Кімге приказдап ақырып жатырсың. Əйтеуір біреуге сөйлемесең отыра алмайсың-ау, ə?– деп кемпірін қағытқан.

	– Кімге айтушы ем, сенің бетімен кеткенің. Жалғыз еркең де! Бетім-ау, не істерсің бұған. Күніне кинə. Тіпті жосықсыз шошаңдап барады. Қамап тастадым, əне! Жатсын əрі! – Долы кемпір бірдеңеден белең алғандай шаңқылдап кетті.

	– Сен бе, сен! Бір жапырақ соған күн берме! Қамап тастағаның қандай тапқырлық еді. Басында шайнам ми жоқ сандырам, не білер ең сен! Ой, өз қатарымен ойын-сауығына барса, барат та. Мылжа-мылжа шіріген жаужұмырдай сенің қай сəулетіңе қарап отырады, – деген Мұсабек Зəурені біраз жерге апарып еді. Оған болатын Зəуре ме:

	– Соқ, соға бер! Сенікі əйтеуір ауыз болғасын сөйлейдінің кері ғой. Өсіп келе жатқан қызды шеше тыйма, əке сөйлеме, не боп кетер екен. Масқара болсын ба? – деп бажылдай жөнелген əйеліне Мұсекең қолын көтеріп:

	– Тоқтат!– деп қатты ақырып қалды...

	Сол кеш Көріктің көз алдына қайта оралды.

	Қабырғадағы айнаға жарқырап шағылған электр жарығы үй ішін жайнатып жіберген еді. Бұйралатып, қара бөріктей етіп, жан-жағын тегістеп қиған шаш Сəнге жараса қапты. Көкшіл түсті гүлді көйлек ақ құба қыздың ажарын аша түскен. Екі иығын кезек қозғап, олай бір, бұлай бір айна алдында ойқастап сəндене қарады. Төңкерілген кішкене кеседей алмасы көгілдір көйлектің кеудесін көтере түсіпті. Түп-түзу ақ балтыр анау. Еліктің лағындай ойнайды өзі. Аппақ тамағы мойнын бұрса, сазанның жонындай жалт береді. Сүйріктей ақ саусақтардың бүйрек бетке опа, далапты сылап жаққаны қандай сүйкімді. Онсыз да ұзын, ірілеу, кірпіктерін қап-қара етіп бояп тастады. Енді, əне, оймақтай, жіңішкелеп тілген əбден піскен əңгелектің қиындысындай жұп-жұқа ерінін қызарта бояп...

	– Аузынан суы ағып кеткенін Көрік аңдамай қалды. Тамсанып, аққан сілекейін сүртіп тастағалы қолын аузына апарғанда өзінің мүшкіл халі есіне түсті. Əлгі көргенінің бəрі елес боп, өкініш боп кетті. Ол бұдан кейін ток соққан жандай қимылсыз қалды.

	«Əттең, дүние-ай, келмеске кеткен өмір-ай». Қамығып іші алау-жалау боп, жүрегі өрекпи тулады. Қайдағының кеп ойға оралуын қарашы! Сол Сəн ең болмаса, иə деймін-ау, осындай азап қинап, тəн езіліп, жүрек сыздап жатқан күндерде қалың қалай деуге де жарамады емес пе? Ол сондай түйсіксіз, қатыгез жан ба еді. Адам аласы ішінде деген осы ма? Өткен күндер-ай...

	Оныншы класта оқып жүрген кезі. Мұның қолтығына кіре түсіп, «Көрік, Көрік» деп, бұл үндей қоймаған соң, əлгіден де жақын бауырына тығылып: «Мен мұғалім көріп қоя ма деп қысылып барам. Ал сен, есіңде ме: «Бүгін тамаша қызық кино бар. Төгілген махаббат. Барайықшы, жаным! Билет дайын» деген сөздер жазылған тілдей қағазды алдыма ысыра бересің. Бетімнен отым шығып барады. Қағазға қол созсам, жаным қоса шығардай. Алып жыртып тастауға да дəрменім жетпеді. Мұғалім екі көзін менен алар емес. Орнынан тұрған бойы қасыма келіп, көз жүгіртіп оқып шықты. Масқара болдым-ау, ұрсады-ау, апама айтады-ау! Қызың жігіттен хат алады. Тəртіпсіз деп. Жаным шығардай қысылды. Мұғалім ұстамды кісі еді. Жымың етіп күлді де қойды. Қандай мəдениетті адам десеңші. Класта, балалардың алдында жер-жебіріме жетсе қайтер ем.

	«Жақсыға ишарат сөз жетер» дегендей, дұрыс еместігін сəл түйілген қабағымен танытты. Қысылғаным, ұялғаным сонша, жердің тесігі болса кіріп кетер едім. Ал егер апам болды ғой, мұғалімнің орнында. Бəрі бітер еді. Бірнеше күн əбден көнтақа болғанша құлақтың құрышын жер еді. Мана өзің келіп кеткен соң қолға алды кеп», – деді Көріктің есіктің қайрылысында тұрып бəрін естіп алғанын білмеген Сəн. Ағынан жарылып бар сырын ақтарған Сəнді Көріктің жүрегі елжіреп жақсы көріп кетті. Оны аймалағысы келді. Кинодан жаңа шыққан көпшілік сапырылысып өтіп... Қазір Сəнді дүниедегінің бəрінен қызғанатын тəрізді. Бəрі бұған анталап қарап, «қане, қайтер екен», – деп тұрғандай, жан-жағына ұрлана қарады. Өзі едəуір алқынып, жүрегі дүрсілдеп тұр. Аяғын зорға басып ілбіп, бүкіл жан-тəні езіліп, сүйгенінің ыстық деміне мас болғандай күй кешті.

	Үйлерінің қасына мана келген. Осы жерде, иə, осы өз үйлерінің қасындағы теректің түбінде Сəннің оймақтай аузынан сүйді. Қыз ерні бал ма, от па?! Байқай алмай қалды. Жүрегі үріккен көжектей атқақтап кетті. Сəн, иə Сəн болса, еріген сары майдай, сүттей жарық айдың астында мұның құшағында көзін бір ашып, бір жұмады.

	Оныншы класта оқып жүрген кезі... Сол түнде айнымас серт пен мəңгілік махаббат есігін екі жас имене кеп қағып еді. Көрік:

	«Сəнім, жаным, қаным, арым, бағым, барым», – деп, қыздың ақ бетін айға көрсетіп өпкенде, «Көрігім, серігім, ерігім, көрігім!» деген қыздың сондағы құштар жаны сол бойы бар бояуымен қазір де мұның көз алдына келді. Түс. Көрген түс қой. Жалт етті де, жоқ болды. Көрік қайта күйзелді. «Егер сорым қайнап, біржола кеміп қалсам ше?..» Одан əрі жігіттің ойлағысы келмеді. Жүрегі шошып, жан түршігер сұмдық сезгендей, бүкіл денесі мұздап қоя берді. Басқа дүниеден азат, тым-тырыс қалды. Екі қарт ана да аңысын аңдап, бұған тіл қатпады.

	Арада бірнеше күн өтті. Көріктің дəрігерге көрінетін мезгілі де жеткен. Жанға түскен жараның жазылуы қай кезде оңай болған?! Бір үміт, бір күдік қамалаған жігіт дəрігерге көрінетін күнді ұйқысыз қарсы алды. «Егер...» Оның басына келетін ой əрқашан осы сөзден басталады. Сонда үрейлі сезім қалт тоқтатады. Құзардың басынан сəл қозғалса, сырғып түсіп кететіндей, басқан жері қопсып тұрған тəрізденеді. Бүкіл денесі мұздап, қаны жүрмей, тоқтап болады. Неткен үрейлі, сұмдық! Оның қаһарынан шошынған ақыл-санасы дəрменсіз күй кешеді.

	«Егер...» Ар жағы түпсіз ұйып, батпақ боп, мұның бойына желім боп жабысып, жылым болып жөнеледі. Сонда күні кеше енесінің о жақ, бұ жағына құлдырай шауып жүген құлындай тəтті өмірінің бір тарының қауызына сыйғанына таң қалады. Əттең, дүние. ..

	Зылиқаның қолтығынан ұстап келеді. Калошы кеңдеу ме, аяғын тырп-тырп басқан анасы: «Маған таяна жүр». «Алдыңда кісі келеді. Байқа, қағып кетпе», – деген ескертулерін жиі қайталап, жағы бір тынған жоқ. Осы сөздерді айту анасына қандай қасірет болса, естіген Көрікке қисапсыз азап еді. Кеше ғана бір көшеге бір өзі сыймай, шалқақтап, өмірдің таусылмас қызығын, бақытын еншілеген жанды мұндай халге душар болар деп кім ойлаған! Енді, міне...

	«Зылиқа, аман ба? Əнеугі бала осы ма еді? Əтегене-ай, өрімдей жап-жас екен!» деген таныстардың мүсіркеуі мен аяушылығы жанды жеп жіберді. Мұндайда қабырғасы қайысқан Көрік сыр бермеуге тырысады. Тағдыр тəлкегіне мойымаған, бос емес мəрттік танытады. Байырғы əдетінше алшаң басып, байсалды келеді. Қарашы, аяқ астында сүрінуін. Құлай жаздап, анасының сүйемелімен əрең түзелді. Қазіргі халі соқыр теке ойнаған бала сияқты. Қасында анасы болмаса, бетімен лағып кетері сөзсіз екен.

	– Мынаны қара! Бұ қайда барады салақтап. Кет! – деп айбарлана дауыстаған анасының сөз ыңғайынан Көрік Алыпсоқтың еріп келе жатқанын білді. Ит мына дауысқа аңтарылып, екі құлағын жалпылдатып, жаутаңдай қарады. Сосын: «Əй, бағыттарың осы емес пе?» деп, ілгері оза жортты.

	– Бұл немені мəшине басып өлтіреді-ау. Алыпсоқ, кет, үйге бар. Үйге! – деген Зылиқаға Көрік:

	– Қайтесіз соған көшеде айқайлап. Ит тілді алушы ма еді. Жүре берсін, аяқ өзінікі, – деп тоқтау айтты. Сөйткенше бұлар емханаға да келіп еді. Қарсы алдынан əдейі күтіп тұрғандай:

	– Апа, Зылиқа апа, сəлематсыз ба, – деп екі қолын бірдей ұсынған Давид шыға келді. – Көріктің бүгін мұнда келетінін білем ғой. Сосын əдейілеп келіп тосып тұрмын. Сəл кешіккендеріңізде үй жаққа баруға да беттеп едім, – деп самбырлап сөйлей жөнелді. Ойда-жоқта мұнша жанашырлық көрсеткен қаймана пендеге ана шын пейілімен риза болды. Бір жағынан таңдана бетіне қарап:

	– Көп жаса, қарағым, мұның енді, басқа айтары жоқ, таза адамгершілік. Сен бүйтіп бəйек боп жүрсің, ал туған ағасы мұның мұндай күйге душар болғанын естімепті де!

	– Естімесе, қайдан келсін. Хабар айтқан жоқ па едіңіз? Апыр-ау, осынша күн өткенше... Бүкіл қала естігенде, – деп өз сөзіне өзі бүгежектеп, «мұным не, ағайынды екі адамның арасына от жаққандай боп» деп қысылған Давид іле, – мүмкін, ауырып қалған шығар, – деді.

	– Айтқан сияқтымын. Кімге айттым? Тарс есімнен шығып кетіпті. Əлде хабар айтам деген ойым ғана ма? Е, Дəуіт-ау, бұл бейбақ анаңнан ненің есін сұрайсың. Көрік күйген жоқ, мен қоса күйдім ғой.

	Екі қабатты емхана үйін басына көтере самбырлап сөйлеген қарт анаға басқалары таңдана қарасады. Олар мұны танитындай, ілтипатпен бас изейді. Амандасқан сияқты.

	– Сіз мына орындыққа сəл отыра тұрыңыз. Көрікті дəрігерге мен көрсетіп шығайын, – деген Давид ұршықтай үйіріліп.

	Олар ішке кіргелі де бірқауым уақыт өтті. Кешігіп жатыр. Оңаша қалғанда ой айналдырады деген емес пе, Зылиқаны шым-шытырық жолға салған уайым аш бөрідей жан-жағынан ұлып кеп берді... Екі көзі есікте. Əне шығады, міне шығады, қандай хабар əкеледі деп, көңілі күпті отыр. Мұндайда уақыт шіркіннің өтпей қоятыны бар емес пе! Осы тыпыршып, іштей күйіп отырған ананың қасына қиялымен қарпып, оймен орып күстаналаған үлкен ұлы Барағы да келіп еді. Мойнына су кетіп, сөмпиіп тұр. Ең болмаса амандасу да жоқ. Тілі байланған жан тəрізді. Бір үйден өрген жандай, үн-түнсіз кеп, қатарласа жайғасты. «Не жан, қандай пенде бұл?» Өз баласына – тұла бойы тұңғышына көз тігіп қарағаны, сынап назарлағаны осы. Жауырыны қақпақтай тұтас, еңгезердей жігіттің қол-аяғы балғадай, сом, ірі жақ сүйекті, қалың қасты, жалпақ бетіне салалы мұрыны жоталана түсіпті. Мына дене құрылыс бітіміне қысық, жанары отсыз көзі ғана жараспай тұр. Сонау етжеңді беттің, қалың түксиген қасының астын ебедейсіз олақ біреу сəл ғана шекіп, өткір пышақпен сызып өткен тəрізді. Көз сызығы жіпсиіп қалған. Содан ба, жіпсік көзбен төңірегіне имене, төменшіктеп бұға қарайды. Мойынын ішіне алып, сүзетін бұқадай еңкіш тартқан.

	«Кімге тартты екен?» – Ананың ойына келген сауал бұл:





«Əкесі Əли ақжарқын, отырған жерінің базары, сері еді, мен болсам?» – Өзіне келгенде аз тоқырап: «Ат – биеден, алып анадан туады» демеуші ме еді. Алып болып тууын туыпты-ау, бірақ бар керегі жетпей қалған ба?..»

	Давид пен Көрік шықты. Көріктің көзін қайта таңып беріпті, емдепті, дəрі тамызыпты. Бірақ екеуі де сұлық. Манағы кіргендегі көңіл күйі, лепірген түрлері байқалмайды. Əсіресе мұндайда қылпыған ақ пышақтай жарқылдап сөйлеп, күліп тұратын Давид тоңған кісідей көкшіл, кірбің бар. Барақпен ернін жыбыр еткізіп қана амандасқан болды. Төртеуі осы қоңырқай өкпелескен жандай түрде сыртқа шықты. Ананың сұңғыла жүрегі көп жайды айтқызбай-ақ сезіп келеді. Жауатын аспанға бұлт жиналады. Зылиқаның қабағы қата бастады. Манадан бұларды тосып, емхананың алдында жатқан Алыпсоқ қана, «шықтыңдар ма?» дегендей, арсалаңдап құйрығын қойқаңдатып еркелеп қыңсылады.

	...Төртеуі көшеде топтала жүрді. Давид Көріктің қолтығынан ұстаған. «Уыздай жігіттің өмірі тым ауырлап кетті-ау! Қолдан келер не бар! Қандай лаж табарсың». Күні кеше ғана өзімен бірге еңбек етіп жүрген азаматтың казіргі мүгедек халі мұның жанын жегідей жеп, жүрегін удай ашытты.

	– Мана өзіңе айтып едім ғой, Давид, – деген дəрігер бұған, – Көрікке ұзақ емделу керек. Біз қолдан келгенді аяп жатқан жоқпыз. – Қымбатты доктор, менің қос жанарымды жауып тұрған қара шымылдықты сүртіп жіберсеңізші. Меніңше, болмашы ғана өзі. Сəл ғана жылан қабыршақ. Тіпті соны ерітіп түсіретін дəрі жоқ па?– деп Көрік үзіле тіл қатқан.

	Нақты жауап беруге тайсақтаған дəрігер не олай, не бұлай демеді. Дəрігердің ойын қостағандай, шұлғыған аттай басын изеп тұрған Давид:

	– Ендігі жерде өзіңнің болат төзімің, өмірге деген махаббат сезімің бəрінен биік тұр, – деп, Көріктің тығырыққа тығылған жанын қасіреттен шығаратын жол іздеді.

	Інісінің екінші қолтығынан ұстаған Барақ:

	– Қол-аяғы сау адамға бəрі дайын қазір. Көзсіз де ғажап өмір сүруге болады. Үкімет пенсия береді. Ақшаға дүкенде не керектің бəрі тұр. – «Тауып айтып келем, інімнің көңілін көтеріп тастармын» дегендей, ірі иықтарын кезек шайқап, бұғақты мойнын бұра қарады. – Жан тыныштығына Көріктің қолы біржола жетті. Не іздейді бұл?! Рақат өмір емес пе? – деді үніне ең болмаса науқас, жаны жаралы бауыры ренжір деген ой, не сəл де болса опыну белгі бермеген ол.

	Мына сөзге Зылиқа от басқандай жалт қарады. «Не деп келеді мынау? Осынша кембағал, жарымес, қуыс кеуде жан ба едің?!» – деп ақырып тастағысы келсе де, өзін ақылға жеңдірді. Артынша: «Жаны қиналған адамның аузына не түспейді. Ойланбай қалған шығар», – деп жорыды ана көкірегі. Əйтсе де Барақтың осы сөзі ананы қатты мұқатып кетіп еді. «Ақыл-есі бүтін адамның аузынан шығар сөз бе?» – деп ту сыртынан біреу бұдан сұрап тұрған тəріздене берген. Давид те селт етіп, бүкіл денесімен бұрылып, оның бетіне алая қарап, тіл қатпай, түкірігін жұтынды.

	– Қоңыр аға, – Көрік Барақты Қоңыр аға дейтін, – əлгі сөзіңді ойнап айттың ба? Қуанғаның қандай тамаша еді. Қайран кіндігі бір бауырым-ай! Сенен басқа менің «қолға түспес бақытыма» қызыққан не алыс, не жақынды білмеп едім, – деп күңіреніп кетті.

	– Тіршіліктің қадірін білдіретін не? Соны білемісің өзі! – Оның өз қолтығынан ұстап келе жатқан қолын қатты серпіп жіберді. Көріктің дауысы шыққанда анадайда алда жортып бара жатқан Алыпсоқ арсалақтап кері жүгірді. Қыңсылап кеп, «сені кім ренжітті» дегендей, аяғына оралып, жүндес иығымен сүйкенді.

	– Осыншама не боп қапты! Болмашыға болдырта, онда не тұр?! Өтірік пе? Басыңда үйің бар. Шеше қасыңда. Құдай деп, жат тып-тыныш. Осы уыз жасында жан бағуға қолы жеткен жалғыз сен! Тойда төбелесіп кеміген жоқсың, – деп бас- тырмалатып кетті Барақ. Мұндай жұлқынып сөйлегенде көзі ежірейіп, аузы көпіріп кетеді екен.

	– Ой, есуас, надан ба едің! Бір шайнам ес болмағаны ма! Пəлен күн өткенде келуіңде осындай сыр жатыр десеңші. Тумай, туа шөккір, – болды ананың ашумен айтқан сөзі. Баласының жеткен жері, болым-бітіміне күйінген Зылиқа одан əрі сөз жарыстырып жатпады. Барақтың сыңайын анық таныған Давид:

	– Көшеде бұларыңыз не? Ұят қой. Жанға тиетін ауыр сөздің реті де жоқ. Əр нəрсенің қайырын, берекелі соңын сұраңыздар.

	«Түбі бірге түтпейді», тым тереңдемеңіздерші, – деп басу айтып, татулыққа шақырды. Едəуір қысылып қалды.

	«Сенен туған бала не оңушы еді! Азғы-ын!» – Зұмыраттың удай ащы тілі құлағының дəл түбінен шықты. Арада неше жыл өтсе де, жанға батқан жəбір санадан өшпей қапты. Қазіргі өзегі өртенген қиын-қыстау шақта сол ескі жараның аузы ашылып шыға келді. «Көрермін ел билеп, кісі болғанын шіріктеріңнің. Ондай балам болғаннан қубастығым мың есе артық!» – Тепсініп, мұны жеп қоятын итше көзін ойнақшытып: «Мені əулие дейтін күнің алдыңда! Безеріп қалғырдың көк тастай безеріп тіл қатпауын қарашы. Əй, жағың қарысып қалды ма? Өлмесем, зарлағаныңды да көрермін!»

	Зылиқаның көз жасы сел боп төгіле берді. Үнсіз егіліп отыр:

	«Жаманның айтқаны емес, сандырағы келеді!» деген осы екен де. Қай пейілімнен таптым. Тірі пендеге сен демей келем. Тəңірім-ау, кісі бетіне тік қарамай, не ауырға да, қиянатқа да көніп, жаным – арымның садағасы деп, адалдықты пір тұтқан сор маңдай жанға тартар сыйың осы ма еді! Көретін рақатым қайсы! Екі перзент беріп, бірінің санасына саңылау бермей... бірін мынадай...» Ананың жүрегі шымырлап, ине сұққандай қатты шаншып-шаншып кетті. Өзі де қисапсыз жас төгіп, аз уақытта үлдіреген шүберектей боп жүдеп, шөгіп қапты. Жілігінің майы таусылғандай, тұрса – басы айналып, жер-дүние дөңгелене жөнелді.

	* * *

	Зылиқаның үйіне «жедел жəрдем» бастаған жеңіл машиналар тобы шұбыра кеп тоқтағанда Сəн жайылған кірлерін жинап жүрген. Жалт қарап, не ілгері, не кейін жүрерін білмей, қалт тұрып қалды. Жүрегі ұйтқып, аузына тығылды. «Келді!» – Не деді, кімге не айтты – өзі де аңғармады. Сасқанынан етегін басып, қолындағы кірді қалай болса солай умаждап ұтап, апа- лақтап үйіне жүгірді. Бас жоқ, көз жоқ: «Апа, келді!» – деді. Алқынып, демін зорға алып тұр. Алдына ескілеу шүберекке түйілген, қобыратып өзіне қарай тарта түсіп, түбіт қылшықтап отырған Зəуре қызының бетіне таңдана қарады. Бірден не айтып тұрғанына түсінбей, аспай-саспай көзілдірігін қолына алып, камзолының қалтасына салды. Көпсіп, үлпілдеп, манадан бері қылшығынан ажыратылған түбітті жеке қалтаға, қыл-қыбыр аралас басқасын шүберекке қайта түйді. Екі қолы жұмыста, көзі қызында.

	– О, кім келді? Кім? Əкең базарға кетіп пе еді! Менің тап бір қалашым келгендей соншама. О несі, ей, зəремді ұшырып, ессіз баладай тапырақтап, – деп шаңқылдап сөйлей тұрды орнынан. Сəннің ажарындағы бал-бұл жанған құбылысты аңғарған шеше өзіне-өзі келіп, сұрағын қайталады.

	– Көршіге көп машина...

	– Зылиқаның ба?

	– Иə.– Шешесінің адуын мінезінен басыла қалған қыз үні болар-болмас əлсіз шықты.

	– Сөйдемейсің бе күнімен. – Апыл-ғұпыл бірдемеден құр қалардай асыққан Зəуре: – Əлгі күйген баласы бүгін бəлністен шығады деп еді. Со шығар, – жүгіре басып терезеден көз салып, – түсіп жатыр. Сол... сол екен. – Зəуре есікке қарай жүгіре жөнелді. Сəннің көз алды тұманданып кетті. Терезеден қараған бұған дүние буалдыр тартып бара жатты. Өзінен-өзі қараптан-қарап тұрып, ашыған сүттей іріп қоя берді. Ішіне белгісіз бір аптап ыстық еніп, бойы қорғасындай еріді. Қолын көзіне апарып еді, алақаны дымданып, қыз ебіл-дебілі шығып тұрғанын енді аңғарды. «Мұнысы не? Басыма не күн туды», – деп өзін қанша бекітсе де, босаған жүйке болар емес. Екі жігіт екі қолтығынан сүйемелдеген Көрікті Зылиқа емірене кеп құшақтады.

	Оны бұл да анық көрді. Басқалар абыр-сабыр. Үйдің алды кəдімгі базардағыдай адам көбейіп кетті. Өзін-өзі қанша бекітсе де, қыз жүрегі тулап, кеше ғана Көрікпен бірге өткен қызықты күндер ойына қайта орала берді. «Мен неге тұрмын осы жерде», – десе де, терезе алдынан ұзай алмады.

	...Бас шілде. Дүние тамылжып тұр. Өзен жағасы. Ауа қоңыр салқын. Судың шылп-шылп жағаға баяу толқып кеп соғылған дыбысы естіледі. Сəбидей қытықшыл күлкі тынар емес. Серуен құрған жастар да мол. Көк аспан тұп-тұнық күйі төгіліп тұр. Екпе гүл өзен бойын жағалай үлпілдеп бой көтерген. Аяққа мақтадай тиетін жұмсақ құм төселген жаяуға арналған жол екпе ағаштардың арасына жетелейді. Күн ұясына еніп барады. Арғы беттегі жарқабаққа төгілген шағыл нұр құбыла қалды. Қып-қызыл қан түсті кілем боп жамырай өскен терек, тал, жиде, балауса құраққа құйыла, іле айшықты шидей керіле түсті. Қол созым-ақ жер. Əне, мың нақыш, мың иірім таныс үн боп толқи жөнелді құстар үні ол! Бұлбұлдың ба, əлде басқаның ба, зердеге лəззəт боп төгіледі. Екеуі қолтықтары жабысып қатар келе жатқан. Көрік қалт тоқтай қалды. Екі көзі арғы жағада, мойнын əнтек қана сол иығына бұрып, сезімді тербеген асыл əуенге құлақ түрген. Сол қолын мұның иығына асып, демін əзер алып, қас қақпай, қалғып кеткен кісідей қыбыр етпей тұр.

	– Сəн! – Оның дауысы дірілдеп, толқып шықты.– Қарашы, əне, қарашы, – деп, қызды асығыс қолтығына алып, өзіне қарай ептеп тартып, – əлгідегі көкпеңбек ну жамылған арғы қабақ басқаша асқақ көрік тауыпты. Көз тояр ма! Паһ, шіркін, сұлулық, əне, сол! Шіркін, суретші болар ма ем. Ана бояуды қылқалам шебері көрсе ғой! – Таңдайын қағып, басын шайқап таңданған ол тынысын тереңірек алып: – Нағыз өмір суреті, əне! Шымырлатып созып, өз бақытын, осы сəттік қайталанбас тəтті өмірді ерекше сазбен жырлаған ше?! Тыңдашы, – деген ол Сəнді бауырына тартып, құшырлана қысты.

	– Əсемдік мұнда, табиғатта екен ғой, – деді қыз күн шапағы салған суреттен көз алмай телміре қарап.

	– Шіркін, – деді Көрік тамсана түсіп, – көзбен көргенді сол қалпында тамылжытып суретке түсірсе, – неше бояуы алмасып, құмары қанбай сүйіскен қып-қызыл еріндей боп көзді арбаған нұр шуағына еміренген бойы, – өмір сондай ғой. Сүйе білсе, көре білсе, – деп тоқтаған. Өзінше бір ой түйген. «Сүйе білсе, көре білсе», – деп кімге айтты, онысы не тұспал, əлде қызға айтқан назы ма, бірқауым уақыт үнсіз қалған еді. Кенет Сəннің бетіне жалт қарап: – Сұлулықты көру өмірді көру. Жаңағы көрген əсем құбылыстың бейнесін жүрегіңе тоқып ал. Ойыңа өрмек құрсын. Ол саған əрқашан шаттық, бойыңа сергектік, құштар сезім егеді. Табиғат пен адам егіз ғой. Бірінің бойына бірі таусылмас шабыт, махаббат, мəңгілік сүйіспеншілік дарытады. Тыңдашы, менің жүрегімді, қандай əсер алғанын айтып аттай тулап, сүйінші сұраған баладай кеудемде дүбірлетіп тұр, – деді қыздың маңдайына жайлап ернін тигізіп. Əттең, сондай көрікті сəттердің, жан тебіренген тұстардың кейде қас қағымда ғайып болатыны-ай! – Көрік іші-бауыры езілген жандай күрсінген. Өз ойын Сəннің құлағына сыбырлап, əлі таусылған жандай үзіліп зорға айтқан еді.

	Сол Көрік анау. «Осыған көрінді ме? Құдіретім-ау, жалт етіп жоқ болатын сағым сəттік өмірдің, сұлулықтың несі қастерлі еді!? Иə, күн нұрына, рақатқа малынып, алтындай төгіліп тұрған өмір, көрікті өмір... қайталанбас...» – Қыз кірпігін жиі қағып, буыны босап, сылқ етіп отыра кетті. Сондағы Көріктің арманшыл үні құлағына қайта шалынды:

	– Келесі жылы институт бітірем. Кешегі жұмысшы – жоғары білімді инженер. – Ол биікке қарап, соңғы шапағы аспан күмбезіне шашыраған күннің патсайы нұрына көз тігіп, күле сөйледі.

	Сол Көрігі анау. «Егер машинаның түнгі фарындай жайнаған қара көзі көрмей қалса ше?!» – Осы сұмдық ой Сəннің басына бірінші рет келді.

	Сəн асығыс жуынды. Суық су бойындағы қызуды, көзіндегі қызыл мен аз ісікті бірсыпыра басыпты. Сыртқа беттеді. Денесі мең-зең, салы суға кеткен ол, «жұрт не десе, о десін. Тəуекел! Бүгін бармағанда...» – деп, Зылиқаның табалдырығын сол Көрік емханадан келген күні тұңғыш рет имене кеп аттап еді. Даң-дұң, біреу оны, біреу мұны əңгімелеп отырған ауыл үй адамдарының сыртынан ескерусіз ғана кеп тізе бүккен... Əкесі мен шешесі де сол көптің ортасынан орын алыпты.

	* * *

	Қала ортасындағы «Силуэт» ательесінде Сəннің еңбек еткеніне үш жылдан асқан. Айтулы шебердің тəрбиесінде болған ол осы қысқа мерзім ішінде өзі қалайтын қолөнері мамандығының көп құпиясын меңгеріп үлгерді. Ерлердің киімдерін өздігінен пішіп, көңілдегідей етіп тіге алатын дəрежеге жетті. Есімі бүкіл қала тұрғындарына кеңінен танымал болды. Орта мектепте оқып жүрген кезінде-ақ мектепаралық оқу-өндірістік комбинаттан алған алғашқы еңбек дағдысы осы бір тамаша мамандықты ойдағыдай игеруге кең жол ашқан. «Ұяда не көрсе, ұшқанда соны іледі» деген сол.

	Əріптестері арасынан оза самғап, сан жүйрікке шаң жұтқызып, мəреге бұрын жеткен бармақтай қыздың мұнша құрметке бөленуі талай құрбысын таң қалдырған. Құрбылары арасында беделге, құрметке бөленді. Сөйтіп, сырты аппақ мəрмəрмен безендірілген модалар үйі Сəннің бақыт бесігіне айналып еді. Сондықтан болар, бұл үй оның албырт көңілін шартарапқа шалқытып, болашағына кең жол ашқан алтын ұясы тəрізденетін. Бір қысым əдемі иісті гүлдей боп бүр жарып, енді бой салып өсіп келе жатқан оны осы ақ сарайдың алдына Көрік талай ертіп келіп, жұмыстан соң сан рет асыға тосып алған. ...Қыз өз басында болып жатқан өзгерістің мəніне жете үңіле қойған жоқ-ты.

	Өмір бақыт болып Сəнге күле қарайтын. Мұң дегенді білмей өскен аз тіршілігінде мұқтаждық деген не екенін білмей келеді. Сол не керектің бəрі бір басында жетерлік жан сең соққан балықтай есеңгірей береді. Анасы айта беретін, елі көшкен жұртта жападан-жалғыз қалған жандай, қоңылтақсиды кеп. Сонда оның көз алдынан Көрік бір кеткен емес. Бота көзі от шашып, бетінде нұры тасыған жігіт: «Сəн, уəдең қайда? Сертіңді ұмыттың ба?» – деп тұрғандай болады бұған. Неге екенін өзі əлі білмейді. Өзін осыншама аласапыран күйге түсірген жігіт жайында ешкімге айтқан емес. Сəннің орта мектепте бірге оқыған, бантик тағып, одан бой түзеп, тал шыбықтай бұралып, осынау дүниеге пəк, мөп-мөлдір жанарын тігіп, ынтыға қараған достары толқынға мінген қасқалдақтай, бірі ойға, бірі қырға кетіпті. Жұмбақ, құпиясы мол, анадай аялаған уақыт зымырай беріпті. Егде тартқан, жұмыс қызығына біржола берілген, тоқтасқан ерлер арасында бұл өзінің алғашқы еңбек жолын бастады. Содан ба, кейбір жеңіл мінезді замандастары тəрізді жүйткіген өмірдің ұңғыл-шұңғылына үңілетін уақыт та болмапты. «Білсем, үйренсем, меңгерсем» деген кəсіптік құштарлығы талайды еліктірген тіршілік құпиясынан шет, қағажу қалдырыпты. Бір шаңырақтың жалғызы, ерке болды. Басқаның бəріне бала мінезбен майыса қарайтын. Бөгделікті түсінбей өсті. Жатырқауды білмейтін, жұрттың бəрін бауыр, дос, туыс санау жас қызды көпке сүйкімді етіп жіберген асыл қасиетке айналды, көршілері:

	– Капустадан туды деуге болмайды. Көк дауыл соқпай, борандатып өте шыққан ғой. Аумаған Мұсекең, – дейтін əлдеқалай Сəн əңгіме бола қалса. – Қандай жігіттің маңдайы, бағы жанып тұр екен? Жат жұрттық бала ғой, əйтеуір, – деп ондайлар қызғанушылығы мен қызығушылығын ортаға қатар сала əңгімелейтін. Айтты-айтпады, Сəн осындай бір қаланың, одан қалды бір көшедегі көрші-колаңның құрметіне бөленген сүйкімді қыз еді.

	Қыпша белі қиылып, ақ қайыңның сері бұтағындай түп-түзу толық балтырына төгіле түскен қос бұрым талайдың көзінің жауын жеген. Сол қызға:

	– Сəн, өзің сұлу боп барасың, – деп Көрік үздіге қарап тіл қатқан. «Мұншама сұқтанғаны несі», – деп ойланған қыз едəуір қысылды. Бетіне қаны бұрқ етіп ойнап шыға келді. Ақсары жүзі кеседегі сүт қатқан қызыл шайдай күреңіткен Сəнге: – Мен сені көзімнен таса еткім келмейді. Менің өмірдегі отымның басындағы таңым болып атсаң еді, – деп ыржия күлді. Қап-қара көзі бір сəт ішіп-жеп, кірпігін қақпай қапты. Не десін Сəн, бұрылып жүре берген. Оның жолын кес-кестеген Көрік:

	– Сəл тұра тұршы, – деп үздіккен.

	– Апам қарап тұр, ұят болады, – деп, қыз үріккен балапандай жүгіре жөнелген. Міне, сол сəттен соң өзіне не болғанын күні бүгінге дейін білмей келеді. Тесіле қараған, бүкіл өн бойын, жүрегін шымырлатып шарпыған электр тоғындай «өткір қара көз», бота жанар мұның есінен бір кетпей қойды. Қанша уақыт қатар жүріп, сырласа жүріп, балалық шағы өткен күндерде дəл мұндай толқыды ма!

	* * *

	Көріктің таңның атуы, күннің батуынан бейхабар өмірі басталды. Қазір алғашқы кездегідей емес, көзі ауырмайды. Қышқыл күйдірген басқа денесі де біржола жазылған. Бұл күндердегі халі, өзі жария еткендей, «ас ішіп, аяқ босату». Аптасына бір рет, кейде сенбі, не жексенбі күндері Давид бастаған достары келеді. Мұның көңілін көтеріп, өткен-кеткенді майын тамызып əңгімелейді. Əлемдегі, отанымыздағы, мыс заводындағы жаңалықтарды, бүгінгі күннің табыс жетістігін айтады. Ара-арасында əн салып, би билейтіндері бар. Жалықпайды-ау! Дегенмен қашанға дейін отыра берсін, əн сала берсін. Түннің беймезгіл шағы келеді. «Көке, бізге қайтуға рұқсат бер» дейді олар. Бəрінен Көрікке бататыны осы сөз. Басынан базары көшкендей, қолма-қол құлазып сала береді. Қимайды достарын. Отыра берсе екен деп тілейді. Бірақ қолдан келер амал жоқ. Əр нəрсенің өз реті бар. Өкпе-бауыры бүкіл қолқасымен сөгіліп бара жатқандай қимас хал кешсе де, рұқсатын басын қайта-қайта шұлғумен білдіреді. Шығарда жаны жаны бір кешегі еңбектес достарын ере жүріп емес, көңілімен, ойымен қошеметтеп, шығарып салады. Олар əбден ұзады-ау дегенде өзін қоярға жер таппай, жұртта қалғандай жалғызсырап елегізитіні бар. Жаңа ғана жарқырап тұрған күнін қара бұлт басқандай, өз əлемінде де сатыр-сұтыр найзағай ойнап, астан-кестені шығады.

	...Сол түнде, аядай жасаулы оңаша бөлмеде Сəн өзін қоярға жер таппай, аунақшып жатты. Көзі ілікпей қойды. Қанша ұйықтайыншы деп көзін жұмса да болмады. «Бұл əлемдегі сүйгенім, қымбаттым, енді қайттім? Өзіңсіз тіршілігім не? Жарық дүниенің қызығын көре алмай, шерменде шыбынының шырқырағанын мен бейбақ түсінбейді, білмейді деймісің. Тыңдашы, мен бақытсызыңның жүрегі не дейтінін. Бірге өлем, бар тауқыметті бір тартам деп бүлк-бүлк соғып жатыр, міне! – Қыз құлағына «Жұрт не дейді мұныңа? – деген дауыс саңқ еткендей болды. Сəн тың-тыңдап қимылсыз аз жатты «Жұрт не дейді!» – Енді бойын тез жиып, «мендегі жүрек жұрттікі ме еді. Не десе, о десін. Тас түссе талайымнан! Бүкіл парасатым солай əмір етсе, мен не істемекпін. Сені... тек... жалғызым-ау, өзіңді мəңгілік сүйгем. Мəңгілік!» Осы бірін-бірі өкшелеген тəтті махаббат сырын тыңдаған қыз əбден шаршап барып ұйықтап кетіп еді. Ұйқысырады ма, орнынан атып тұрып, тұра жүгірді. «Көкен! Көкенім! «Жа-а-ным! Өртеніп барасың, ойбай! Су-су!» – Жан дауысы шыққан оны сыртқы есіктің алдында Зəуре құшақтай алды.

	– Күнім-ау, не болды? Не көрдің? – деп дірілдеген, өн бойы қалт-қалт еткен оны бауырына қысып тұр. Сəн кірпігін жиі қағып ессіз қалғандай, өзіне-өзі келе алмай есірік күй кешті.

	– Көкенің кім? Жанғаны несі? – деген анаға қызы шалық тиген жандай жауап қатпады. Дел-сал. Басына алғаш ноқта киген қара құлақ құлындай, денесі қалтырай, өзіне-өзі келе алмай есеңгіреп тұрып қалды. Қызының мына ойда-жоқтағы оғаш қылығынан зəре-құты қалмай шошынған ана оның бетіне тағаты таусылып үрке қарады. «Тəңірім-ау, бір нəрсенің шалығы тигеннен сау ма өзі? Қу маңдайымды төпелеп қалмасам не қылсын!» Баласы жасынан көп шетінеп зəрезап болған бейбақ ананың жүрегі шымырлап қоя берді.

	– Не болды? Сəнім-ау, айтсаңшы, – деген Мұсабектің күңіренген дауысы ана мен қызды байыпты қалыбына түсірді.

	– Əке, жай. – Қыз үні болмашы естілер-естілмес шықты. – Жата беріңіз. Жағымсыздау түстен шошыдым ба? – деп ілбіп басып төсегіне беттеген. Əке мен шеше ілесе келіп еді, əлгідей емес, өз сабасына келген қыздың шырайын көрген соң, өз бөлмелеріне кетіп еді. Бірақ Сəн ұйықтайыншы деп көзін қанша жұмса да, кірпігі айқаспай қойды. Көзі алдынан Көріктің алаулаған жарқын жүзі бір кетер емес. Күні кешегі, осыдан бірер жыл ғана бұрынғы, қауызын жарған гүлдей жұпарын шашқан, аузын ашса көмейі көрінген қара көз жігіт: «Сəнім-ау, расымен-ақ менен сырғақтап барамысың? Шын сүйген жүрек бақытқа да, қасіретке де ортақ емес пе? Алысқан қол, айтысқан уəдеден тайғаның ба?» – деп тұрғандай болады бұған. Қыз қиялына қонақ болған ой оны біржола осылай иектеп алып, ұйқы берер емес. Жатса-тұрса соңынан қалмайтын, көзіне көрінбейтін беймағұлым күш өзі боп, жүрегі боп сыр шертіп, бірде қайрат, бірде мұң боп төгіледі. Енді байқады. Сол күш күн санап мұны өзіне икемдеп, ырқына бағындыра бастағандай. Қазір оның көкейіндегі мəңгілік өшпес ыстық сезім, асқақ сүйіспеншілік аяушылық, нəзік мүсіркеу боп, жан-жүйесін қозғап, іші-бауырын елжіретіп жіберетіні бар.

	Ертеңіне мең-зең болып тұрған қалпында ойын нық бекіткендей болған Сəн Көріктің үйіне қарай бет алғанын өзі де аңдамағандай еді. Ана мен бала бір əңгіменің əсерімен отырғанда есік ашылды. Жалт қараған Зылиқа имене кірген Сəнді көріп таңдана, аңырай қалған. Ана шыдай алмады. Əрі үлкеннің, үй иесінің міндеті санап:

	– Жоғары шық, қарағым. Бұрын келмеуші ең. Жай емес шығар, – деп тіл қатты.

	– Рахмет, апа!– деді қыз. Көрік Сəннің дауысын бірден таныды. Жыртылған жібектей үн болар-болмас қана мүкіс естіліп еді. Ырғағында майда жылылық, ұялыс, имену бар.

	– Сəн, – өз дауысының мұншалықты қатты шыққанын Көрік аңғармады ма, қапалық жеңген жаны қуаныштан өзін шектей алмады ма, əйтеуір, ол дегбірсіздене қалғанын жасырмады.

	– Көрік! – Қыз дауысы үзіле шықты. Ана аң-таң. Жаңа ғана баласына бір кезде бүкіл рухани жанымен сан мəрте жалықпай беріле қызығып тыңдаған ерлік дастанды енді бастаған оның аузы ашылып қапты. «Мұндай да əдепсіздік болушы ма еді, – деді ішінен күйзелгенін сыртына шығара алмай. – Апыр-ай, ə, бүлдіршіндей қыздың баса-көктеп кіріп кеп, үлкен отыр, ұят-ау демей... бетім-ай, енді қайттім. Бас жоқ, көз жоқ». Не істерін білмеген Зылиқа бірдеңе деп қызды үйінен қуып шығуға онсыз да шерменде болып отырған баласынан жасқанды. Жүрегі удай ашып кетті. Өз ерінін өзі тістеп тапжылмай отыр. Енді анық аңғарды. Қыздың алаулаған бетіне жасы төгіліп, кірпігі сулана қапты, өзіне жақын отырғызып, құшағынан шығып кетердей қымтап ұстап аймалаған Көріктің қара торы жүзі күреңіткен. «Жаным, аяулым, адамдығыңа разымын. Ерік сенде, енді өкпем де, айтарым да жоқ», – деп еріндері сəл діріл қағады. Осы қысылшаң шақта Сəн өз бойын жиып, тың қайрат тапқандай үнмен:

	– Апа, анашым, – деді дауысы əр сөзіне үзіліп, – кешіріңіз, кешіріңіз мені. Пешенеме осындай тағдыр жазылса, не істеймін енді. – Солқылдап, екі иығы қозғалып жылап тұр.– Есікті өзі аттаған əлемдегі жалғыз қыз мен шығармын. Менің басыма өз қолыңызбен орамал салыңыз. Мен сіздің келініңіз болам, – деді. Жүзі от боп қызарған Сəн: «Егер не деп тұрсың. О заман да бұ заман қыз өз аяғымен келін боп түсіпті дегенді естігем жоқ. Шық үйімнен, ақ босағамды масқараламай десе, осы жерде өлдім-ау! Өлдім!» Қыздың миын осындай ой осып өтті. Табан астында сүмектеп терлеп қоя берді. Осы қас қағымдағы суық ой қызды лезде əлсіретіп бара жатқандай. Зылиқа орнынан тұрып, бұларға жақындай түскен. Тығырыққа тығылған сыңайы бар.

	– Қарағым-ай, енді қайттім? Не дермін? – Үстіне біреу суық су құйып жібергендей, қалтырап шошына қалды: – Мұндай да болушы ма еді, – деп шынымен састы. – О заманда бұ заман, – деп өз деміне өзі түйілгендей, айтар ойын іштей «есікті өзі аттаған қыз» деген Сəннің сөзімен аяқтады. Əлі ұйқыдан оянғандай мең-зең күйде қатты дағдарды. «Қой, ауыл үй отырып, біреудің көзінің ағы мен қарасындай жалғызын, барын, бас жоқ, көз жоқ түсіре салсам, тірімде масқара болармын. Ел кəдесінде жоқ сұмдықты қалай қоштармын. Бұл ессіздікке кім күлмес» деп түйді де:

	– Сəн, – деді дауысына діріл мен суық ызғар жинап, – ұяттан безбе! Ата-баба дəстүрінде мұндай жоқ! Мұның шектен шыққан балалық, Көрік, – жəне Көрік, – деп, оның жəйін өзің білесің дегенді сөз ыңғайынан танытып, – көрші-қолаң, көп құлақтанбай тұрғанда үйіңе бара ғой. Мұныңды менен басқа тірі пенде білмесін, – деді.

	– Анажан, енежан, – деген қыздың жалынышты дауысы үзіліп, – енді мен шегінетін жер қалған жоқ. Мен бұл ақ босағадан Көрік тұрғанда шыбынымды арқалап кері аттамаймын. Мың ойланып, жүз толғанып, біржола шешіп, – деп сыңси жылаған ол, – ең ақырғы тоқтамым бұл, – деді. Зылиқаның көзі шарасынан шығардай, жүзі сұрлана түскен. «Мен не айттым? Мынаның соңғы шешімі несі? Ендігі қыздардың күйеуге өздері келетін болғаны ма? Жоқ, халық дəстүрін бұзып, ел-жұртқа күлкі боларым жоқ! – деп Сəнді қолынан жетелеп шығарып жіберуге оңтайлана берді.

	– Апа, – Көріктің дауысы біреу буындырғандай тұншығып шықты. – Бізді қинамаңызшы, – жалбарынған үнмен, – басымдағы айықпас қара бұлт іргесінен сөгіліп барады. Менің күнім жарқырады ғой, апа! – деді Сəнді қолтығына тарта түсіп. Қолын Сəнге ұмсынған күйі, мына сөзден кейін баласына не дерін білмеген Зылиқа қалт тұрып қалды. «Тіршілікте бəрі бола береді екен-ау! Өңім бе, түсім бе! Тəңірім-ау, не естіп, не көріп тұрмын? Халық не дейді, мен не бетімді айтамын. Ойбай-ай, зағип, кем баласына көршісінің қызын... Мың саққа, қауға тиген өрттей жүгіретін сұмдық таусылмас əңгіме болады-ау! Сүйекке таңба, бетке өшпес кінə болмай не қылсын!» – деп күңіренген ананың ойын «Апа!» – деп, қайта шыққан Көріктің үні үзді. Селт еткен ана жалт қарады. Неліктен екені өзіне əлі беймəлім халде қатты шошына қалды. Əлі еш нəрсенің парқына бара алар емес. Əйтеуір Сəннің мына қылығын жан шошырлық оғаш қылмыс, сөкет көріп тұрғаны ақиқат. Əйел затына лайықсыз сорақылық, – деп бір-ақ түйген ол райынан қайтар емес.

	– Сəнді сөкпеңіз. Біздің азаматтық уəдеміз бұл. Сəн енді бұл үйден кетпейді. Осы босағаның адамы, – деді. Осыдан кейін сəл сабыр сабасына түскен Зылиқа байырғы əдетінше терең бір күрсінді де:

	– Халық не дейді бұларыңа. Елде жоқты шығарып, – деді даусын сəл көтеріп.

	– Ел ме, ел не десін. Мақұлдайды. Адамдық ары таза, сертіне берік жастар екен дейді, – деп сенімді жауап қатты баласы.

	Мына сөзден кейін Зылиқа бар айласы таусылып, үнсіз қалды. Басына қаны көтерілді ме, тамағы құрғақсып жұтына берді. Сілейіп қажығаны сонша, орнынан қозғалтар қуат-дəрмені таусылған тəрізді. Едəуір уақыттан кейін есін жиғандай үйден шықты. Іле қайта кірді. Ұрлық қылған жандай, өзінен-өзі қуыстанып, қараптан-қарап берекесі кетіп: «Шіркін-ау, осыншама ыңғайсызданғаным не? Онсыз да жаны жартыкеш балама осың теріс деп қалай айқайлармын. Мейлі, бұ заманда таң-тамаша қалдырған жаңалық аз ба? Бұ да соның бірі болар. Өздері бірін-бірі сүйіп қосылса, менің келісімім, басқаның сөзі не керек?»

	Күнде бұл уақытта көршісі Мұсабек пен Зəуреге бір соғып қаңғыр-күңгір өткен-кеткенді əңгімелеп уақыт оздыратын еді. Бүгін сол əдетіне ол үйдің есігі жабық, жол жоқ. Тал түсте айды аспанға шығарып жатқан екі бала анау. Ендігі ойы «Зəуре қайтер екен» болды. Жайшылықта тау қопарып, тас лақтырып, төңірегін дүрліктіріп жүретін тентек, асау жан не істемес енді. Қайтеді, көнеді де...

	Дəл сол айтулы сенбінің түсі болмай-ақ Давид бастаған жігіттер де жеткен. Күні бұрын осылай болады деп келісіп қойған шаруа тəрізді. Қуаныштары көл-көсір. Əдеттегі көңіл көтереміз дейтін, досымыз үшін деп бастайтын ойын-сауық тамашаны той рəсіміне ұластырды. Бірінің аузындағы күлкіні екіншісі қағып алып, мəре-сəре. Шалқыған шаттықты өзара бөлісе алмай мəз боп жатқан бір бауырмал жандар. Бүгінгі айтары да, қорытындысы да екі жастың жұптасуына, қол ұстасып шаңырақ көтеруіне арнаған ыстық тілектестік. Жаны езіліп тұрған кіл уыз жас.

	– О, əмəкілер, – деді сөзін əндете, жігіттерді өзіне қаратып алған ала тақиялы өзбек жігіті. – Мұндай үйлену тамашасының жарасымы əшула, би болыши керак, – деп саусақтарын сырт-сырт шертіп, секектеп билей жөнелген. Бүкіл денесі шеміршектей иіледі. – Е, бауырым, би атасы Кавказда, қане, келіңдер!– деп екі иығын кезек қозғап, бақайына шаншыла дөңгеленген таулық-қоңқақ мұрынды жігіт те одан қалысар емес. Сарт-сұрт, бұлт-бұлт еткен бұлшық еті тулаған дене бүлкіл қақты. Бір тұстан əн созылған. Ортада Көрік пен Сəн. Жас жұбайларды хош иісті гүл шоғына көміп тастапты. Əуелей қалқыған əн, музыка үні Зылиқа ананың шаңырағын бүгін шағын театрға, жасыл жапырағы күмістей жылтыраған екпе ағаштар саясы би алаңына, өнер базарына айналған. Көзіне қара көзілдірік, соңғы үлгімен тігілген қоңыр түсті костюм киген, ақ жібек көйлекке əр жерінде гүл шоқтары суреті бар галстук таққан Көрік төгілдіре аппақ жібекке оранған сымдай бұралған Сəнімен ырғала билеп жүр. Екеуі де бақыт құшағында. Көптің көңілі қандай тасулы болса, күлкі сондай əдемі. Шаттық көл-көсір. Осындай қызыққа бір көшенің кəрі-жасы түгел келе қалған. Көбі шақырусыз-ақ ақ тілекпен жастарға зор келешек тілесе, Зылиқаға қуаныш құтты болсын айтқалы келген. Қалтқысыз таза пейіл енді үлкен думанға ұласып жатқаны мынау. Ойын-тамаша əбден қызып шарықтаған сəтте бұған дейін қайда кеткенін ешкім білмей, «апыр-ай, о кісі келсе, ойын шырқы бұзылмас па екен» – деп қауіптеніп отырған жұртқа Зəуренің келуі жай түскеннен кем болмады. Күткендей жай келмеді, барқырап бар дауысымен бақыра келді. Дауысы да ащы екен. Сол жарықшақ үн тасыған өзендей шаттықты тас кемеріне аямай соғып, шайқап жіберді. Бірден Зылиқаға бар зəрін төгіп, сөзді балағаттан бастады:

	– Жəдігөй! Зыли-қа-а! Іргеме құт босаға, тату көрші қонды деп жүрсем, жауым екенсің! Еменнің ішін жеген қара бас құрт. Шырағың жанбасын. Маған істегеніңді құдай алдыңа келтірсін. Аңырап қал!– деп ойбайға бассын кеп. Не айтып, не қойғанына есеп берер түрі жоқ. Ертең қайта көрер, сыйласар сүйек дос, ет жақыным болды дейтін сыңайы байқалмайды. Лапылдап жанып, құйын боп ұйытқып, дүниені басына көтерді. Аузына ақ ит кіріп, көк ит шықты. Тамырлары білеуленген арық саусақтарын жазып, жұлып тастайтындай боп, манадан жақ ашпай, «не десең де көндік» деп үнсіз тұрған Зылиқаға беттеді. Сонда ғана ол:

	– Зəуре-е! – деп дауысын көтеріп: – Бекерге өзіңді қинама, басқа жұртты да қажытпа. Ақылыңа кел. Сабыр түбі – сары алтын. Мен де өзіңдей, көп жəйттен бейхабар жанмын, – деп тіл қатты.

	– Мүлəйімсіме! Қарашы жəдігөйдің, дым білмей меңіреу бола қалуын. – Көзі қанталап шарасынан шығардай болған Зəуре сөзге қонақ берер емес. – Сом алтынымды, алты-ы-ны-ымды қалтасына салып алып, қарашы түк көрмегендей тымпиюын! – Долдана түсті. – Əй, дуаламасаң, сенің соқыр, көр балаңа... соры қайнаған қыз... – деп, манағы – манағы ма, құтырынып шаңқылдап кетті.

	– Ойбай, бүйтіп масқара болғанша, қолыңда өлейін! – Əбден еліріп қозып алған Зəуре Зылиқаға ұмтыла берді. Бірақ Давид жəне басқа жігіттер оның жолын бөгеп қалған еді. Жан-жағынан қоршап «апалап», тоқтау айтқан жігіттерді кеудеге соғып, ызадан булығып өз омырауын дар-дар айырып тастады. Түрі əлемтапырық. Оның көзі көпшіліктен шеткерілеу Көріктің қолтығында тұрған Сəнге түсті.

	– Əй, сен есіңнен адасқан сормаңдай, шимандай елден шытыра таппағандай, зағипқа тап болдың ба? Соры қайнаған балам! Осыдан басқа еркек қырылып қап па еді. Арманың соқыр жетелеу ме?! – деп кеңкілдеп, өз маңдайын өзі төпелеп, – Шық бері, ойбай, шық дегенде, шық енді! Он байдан шықсаң да өзіме сыясың. Соқыр жетелетіп қоймаймын! – деп тұра ұмтылған.

	– Апа! Тоқтаңыз енді...– Сəннің дауысы байсалды шықты. – Бұ не? Соншама орынсыз бүлініп. Басқада жұмысыңыз болмасын. Менімен сөйлесіңіз. Бəріне кінəлі мен!

	– Жұртым-ау, не дейді мынау? Есінен адасқан ғой, есінен! Бəсе бір пəле болған деп ем. Дуалап тастаған, дуалап! Бейшара, күнің не болды...

	– Ондай сөзді қойыңыз, апа. Дуа-муа – не ол! Өзім өз еркіммен, өз аяғыммен келдім. Көріктің көзі сау күніндегі антым – сүйдім, мəңгілік сүйем! – Қыз ашынып кетті.

	– Ойбай, сорлы қыз, антым дейді. Ант-серт деген не? Ертең көзің ағарып қор болған күні көрермін. Əй, сүйдім деймісің? Тілің байланғыр-ау, кімді қалай сүйгеніңді ойладың ба? Ердің етегінен əйел ұстаушы еді, ессізім-ау, өз етегінен сорға ұстатқаныңды білдің бе? Жоқ, ойбай, мен көне алмаймын. Ана шайтанның сапалағындай шашыңды бір талдап жұлып, өз қолымнан қара жерге көміп тынам. – Зəуре жынданғандай, өз бетін тырнағымен осып-осып жіберді. Сəнге қарай екпіндей жүгірді.

	– Əй, ессіз! – деген өктем саңқ еткен дауыс көпті жалт қаратты.

	– Тоқта! Басшы қане, аяғыңды ілгері. – Мұсабек екен.

	Қалың қасы түйіліп кеткен. Байсалды басып, төрге озды. Көпшілік қақ жарылған. Қартқа жол берді. Омырауын жапқан буырыл сақалы, қияқ мұрты желпілдеп кеп, дауысын көтеріп:

	– О, Зылиқа, қолыңа қондырған ақ құсың құтты болсын! Балаларың бақытты, ұзақ өмірлі болып, тілек-мақсаттарына жетсін! Бұл үйден естілген əн сазына құлақ түріп талай рақатқа бөленіп келеміз. Көрікжанның көп достары əдеттегідей тамашаға бас қосқан шығар, шіркін, бауырмал жастар-ай, – деп ішімнен разы болып қоямын. Сонда да əннен кім сырттайды. Делебені қоздырып, баурап алып шыдатты ма, осылай бұрылдым. Қара қазанды қақырата жарған бəйбішемнің ащы дауысы иманымды қаза қылды. Бəрін естідім. Əсіресе жаным Сəніме жалмауыздай ұмтылғанда жаным шыдамады, – деген қарттың үні тарғылданып, көзіне жас үйірілді.– Мұндай қызықты көрген де, көрмеген де бар. Өз қызығын əркім өзі көреді, өз өміріне өзі қожа! Қалауын тапса қар жанады. Шыңдағы жердегіге бұйырады. Бұйрық осы бопты. Ол үшін менің ойымдағым, дегенім болмады деу, опық жеу... қате. Лашын құс ұшып кеп ұясына қоныпты. Оның ұясын бұзатын кім енді?! – деді жан-жағына сүзе қарап. – Ондай ақ сайтан ақылсызға кім жол береді? – Нұры аз, селдір кірпіктері суланып, жасаураған жанарын тігіп, «не айтасыңдар, қане» дегендей, қабағы қарс жабылып, көпшілікті тінтіп шықты.

	– Бəрің де жассың! Кəрің де, тозғаның да мына, – деп Зəурені иегімен нұсқап, – бақырауық Капоста мен Зылиқа үшеуміз. Əр нəрсенің пəтуасы болады. Сендер естімеген бір тоқтам айтайын, тыңдап алыңдар. Қабақтарыңды ашып, сергіп, қызық-қуаныштарыңды жалғастыра беріңдер. Ал қазір, бұ не, жылан көрген балапандай, үрпие қалғандарың! Жайғасып былай, – деп өзі де бір жастықты қолтығына қысқан Мұсабек, – отырыңдаршы. Əн-күй базарын қыздырыңдар. Бүгін айтылмаған əн қалмасын. Пəленшенің үйіндегі думан-қызықты-ай сондағы дейтіндей, ел тамсанатын тамаша болсын бас қосуларың.

	– Иə, бірді айтып бірге кетпейін. Іштеріңде биігіне шығып көргендерің де, ол туралы қызықты əңгімені естігендерің де бар шығар. Біздің туып-өскен кең атырабымызда Үшсандуғаш атты биік шың бой көтерген. Иə, дұрысы сол бой көтерген. Е-е-е-ей! – десейші. Сендер үшін бұл тарихи əңгіме шындықтан алыс, ертегі-аңыз боп көрінуі мүмкін, жоқ, тіпті де солай емес. Онда ұлы өмірдің, сұлулықтың жүрегі тулап, қан тамыры бүлкілдеп соғып тұр. Мəңгі сөнбес нұр, нəзік шайқала құйылған сағым саз боп, бой көтерген ғажайып сурет боп жалт-жалт ойнаса, кім қызықпас, Кім құмартпас! – Сол қасиетті көріңдерші, тыңдаңдаршы, құрметтеңдерші! Сұлулық – өмірдің анасы. Онсыз өмір жалаңаш тақырдай. Көркемдік – адамның жаны. Қане, үңіліңдерші өз жандарыңа. Дүниедегі ғажайып əсемдікті іздеп, шарқ ұрғанын қазір де сезінесіңдер. – Көрік Сəннің оң қолтығынан ұстаған күйі тік қалыпта. Құлағы əңгімеде. «Манағы апам айта бастаған дастан жыры ғой мынау, қарт та төгілте бастады. Тегінде айтулы əңгіме болды-ау. «Сұлулық – өмірдің жаны» дейді. Бəлки, сол үшін өмір тəтті, қызықты, жарқын көрінетін болар» деп ойлады. Қарттың үні қаттырақ естілді. Малдасын құрып, сақалын салалап ұзақ əңгімені бастап кеткен сыңайы бар.

	– Сол жылы қыс айтудай қатты бопты. Қар қалың түсіп, бетін шыныдай шыңылтыр мұз басыпты. Мал жайылымнан қалып, күні бұрын шөп дайындалмаған, мұндай төрт түліктің қолға қарағанын көрмеген ел қатты күйзеліпті. Бірде көктемде ағыл-тегіл күрт еріген қалың сіреу тесік сабадан ақтарылғандай, дүниені селдетіп күркіреп, өзені сарылдап, сайы тасып, ақ жарылқапты. Айра-жайра боп қыс қытымырлығын ұмыта бастаған елдің қуанышы көпке ұзамайды. Мал мен өнімсіз, азын-аулақ диқаншылықтан бөтен кəсіпсіз елді құрғақшылық бидайдай қуырады. Күні-түні дамылсыз соққан ыстық аптап шөп біткенді қуратып, бүкіл атырапты жынды құйын жайлайды. Даланың түбірлі сүйекті бұтасына дейін күйіп, күйреп кетеді. Мал жануардың жарқыраған жаздың өзінде жілік майы үзіліп, тұралап арықтап, «жаз жұты» деген пəлеге ұшырайды. Халық күйзеледі. Табиғаттың осы рақымсыз қысымы үш жылға созылады. Сонда да халық ата-мекенін, балалардың кіндік қаны тамған жерді қимай, не ауыртпалықтың бəріне төзіп, басқа жаққа қоныс аудармай отырып қалады.

	Қай кезде де көнекөз қариясыз болған ба, осы тұста жасы жүзден асқан ел қорғаны батыр (есімін ұмытыппын) үшқанат лашығында отырса, иығына бармақтай құс кеп қоныпты. Жай отырмай, қанатын құлдыр-құлдыр қағып, дүр-дүр сілкініп, біресе оң, біресе сол иығына шығып сайрап, неше түрлі жан тебіренткен асыл сазды үнді үзілте шырқайды. Құйқылжыған əн сай-сүйегін сырқыратып, кəріліктен можып, жауырыны күлдіреуіштей имиген қартты рақатқа бөлейді. Көзіне нұр төгіп, кеткен қуат бойына қайта кеп, жігіт шағына оралады. Бұлшық еттері бұлтылдап, қаны қызып, мешел боп жатқан кəрі абыз орнынан атып тұрады. Сонда əлгі бармақтай құс батырдың төбесіне қонып, сайраған екен. Оның бір кездегі баһадүр күші денесін кернеп, күндей күркіреп, дауысы дүниені дүр сілкінтеді сонда. Жасы жетіп алжып, ертең бе, бүгін бе, қара жердің қойыны күткен қарттың кенет жасаруы таңдандырған елі төңірегіне топталады.

	– О, халайық, – деп дауыстапты кемеліне келген батыр.– Тіршіліктің базары – мəңгілік. Ол мен үшін, міне, қайта қызды. Жарық дүниедегі махаббаттың үні қайта туғызды мені, қайта түледім. Рақат жанымды баурап, көңілім шартарапқа шалқығанын көріп тұрсыңдар. – Ол қолын көтере сермеп: – Мынау менің, сонау өткен заманда, қандыбалақ қызыл көз жаудан, өзің үшін, о, туған ел, жан аямай талай ұрыс салып, қорғап қалған атамекенім! – Көзі танадай жарқырап, тамағын кенеген батыр: – Көремісіңдер, байтағымдағы жайқалған орманым, ұя салар көлеңкелі саясын құрғақшылық өрті жалмаған бармақтай сандуғаш, міне, төбеме кеп қонып, сайрап тұр. Тамылжыған сол дауыс тал бойымдағы кепкен қанды қозғады. Жігерімді қайта тулатты. Өзегіме өрт салды. Жастық қуат боп тасыды. Қайтсін! Жалғыз қапты. Жалғыздың күні күн бе!? – Оның даусы əруақтанып, тауға жаңғырыққандай зорайып естіледі. – Алысқа ұшайын десе бейтаныс жер, көрмеген атыраптың ойы-шұқырынан жүрексінеді. Туған жерін қимайды. Оның ауасы сəбиіне дəру, жанына қуат емес пе, құс екеш құс та атамекенім деп сайрайды. Тыңдаңдаршы! – деп төгіліп, тамылжыған от қанат əуенге халықтың аңсарын аударыпты. Сылдырап шырқала биіктеген үн сазы жібектей созылады. Аңыратып əлемді шалқытқан сандуғаш байтақ даланы сілтідей тұндырған саз, нақышты үнімен бар тіршілікті баурап алады. Асқақ тасқын саз бойды балқытып жүректерге ұялап, құлақ құрышын қытықтап, тəтті сезім боп ұйып қалады. Керемет сырлы əуен көкей тесіп, мың нақыш, жүз құбылып титімдей құстың таңдайындағы пернеден құйылған бал шуақ боп тамылжиды. Бірде сəби иісі бұрқырап əлем бойына балғын жастық дарытады. Іле бүлкілдеп соққан жүрек дүңкілі атша тулайды. Сол сырлы сазға, əйтеуір, кең дала керіле құлақ түрсе, мөлдіреген күн кірпік қақпай қалады. Халық демін ішіне алып, қалғып кеткендей сəтте батыр:

	– Е-е-һ-ей! Шіркін, өмір, балдан да тəттісің-ау, тəттісің! Мына құртақандай құс осы өмірдегі сұлулықты жағы тынбай неге жырлап тұр. Əсемдікті, көріктілікті көрген көзде от жанады. Сонда оның жаны күн нұрынан шоқтанады... Қараңдаршы, көзінің нүктедей қарашығы от боп лып-лып жанып тұрған шығар, – дейді. Батыр айтса – айтқандай, сандуғаштың қос қарашығы көкпеңбек боп, балқыған болаттай сəуле төгіп жанып тұрыпты. Кенет əруақтанған батыр: – Көрдіңдер ғой, сол сəуле сұлулық, сарқылмас келешек, өмір! Ал келешек, – заман, дəуір. Заман – адамдар өмірі, оның еңбегінің жемісі.

	Міне, титімдей құстың өнері бəріміздің жанымызды ерітті. Бойымызға қуат, рухани күш берді. Осындай өлмес, өшпес өнерді кім сүймейді, кім қастерлемейді. – Мұсабектің аузына қарап қыбыр етпей манадан əңгімеге ұйыған жігіттер: – Апыр-ау, сол көнекөз ел қорғаны батыр сіз өзіңіз емессіз бе?

	– Əкетай-ау, мына ғаламат əңгімеңіз – өмір дастаны ғой.

	– Сіздің төгілдіріп айтқаныңыз соншалық, біз сол батырдың алдында сандуғаштың əнін тыңдағаннан кем əсер алғамыз жоқ.

	– Мұсеке, кідірмеңіз, аяқтай беріңіз. Балалар толық естісін, – деді, сөзді бөлмеңдер дегендей, үй-ішін шолып көз жүгірткен Зылиқа.

	– Сонда батыр түкті қабағын керіп, көпшіліктен жауап күткендей қарап қалыпты, – деп жалғады Мұсекең сөзін.

	– Ешкім жауап бере қоймапты. Құс соңғы əуенін сызылта созып, баяулаған кезде: – Өзінің туған, өскен топырағын қимай осынша сиқырлы өнері арқылы халқына мұңын шыққан сандуғашты біз де қасиеттейік. Туған өлкесінде əсем əнін шалқытсын. Елінің, жерінің мəртебесін көтерсін. Қазір бұған бұрынғыдай пана болар орман, ұя салар тоғай жоқ.

	– О, халайық, ендігі тілегім – еріңдер соңыма, жеті ата ұрпағыма айтар өсиетім: ел аты да, жер аты да асқар биігімен шығады. Ұйым, бірлігімен шығады. Ұйымдасқанды жау алмайды. Халық қара аспан тауды көтереді, – халық деген батырды жеңетін құдірет жоқ! «Жұмыла көтерген жүк жеңіл» деп қолына кетпенін алып, елін бастап кетіпті. Қазіргі бəріңе белгілі Үшсандуғаш тауы өмірге сонда келген екен. Батыр ата іргесін көтеруді бастапты, туған елі еңсесін көтеруді қостапты, – деген Мұсабек жастарға ойлы көзін тастады.

	– Əй, алжыған бейшара, не сандалып кеттің! Ертегі айтқалы кеп пе ең? Ой-бо-ой! Онан да мына жəдігөйден сормаңдай балаңды құтқармайсың ба?– деп өзеуреген Зəуре Сəнді қолынан ұстап жұлқа тартып, жетелей жөнелмек болғанда тағы Мұсабек:

	– Тарт қолыңды! Кет былай! Қасиетсіз! Ессіздікті көрсетпе! – деп қатты ақырды орнынан ырғала қозғалып. Төбесінен біреу қойып қалғандай өктем дауыстан əбдіреген Зəуре қалт тоқтап:

	– Құдай бір қарғағанда мың қарғайды деген осы ма еді, жұртым-ау! Ай мен күндей құлыным осындай кембағалға душар болады, – деп ол үн салып қоя берген. Тағы да бар зілді дауысымен ақырған қария: – Қайта көрер есігіңді қатты серіппе, – деп кемпірін тоқтатты.

	– Жəдігөй деп отырғаның – құдағиың, кембағалың – күйеу балаң! Кесапат сөз кесел əкеледі. Ақылды сөз киелі. Аузыңа келгенді айта берсең – ақымақ атанасың, – деді сабасына түсіп, ойын ілгері созып. – О, Зылиқа, жалғыз құдағиым, бұл өмірдегі ең жақынымсың енді. Менің айтпағым соноу ықылым дəуірлерден бізге жеткен аталар мұрасындағы ұлылық, мəңгі өлмес керемет еді. Өсиет тұғыр боп бізге жеткен Үшсандуғаш тауы, күні бүгінде даланы сиқырлы саз, əсерлі əуенге бөлеген сандуғаш ұрпағы нені тұспалдайды, нені аңғартады? Туған халқы табиғат лаңына ұшырап, жалғыз баласы опат боп, бауыры күйіп, шөгіп қалған кəріні қандай күш тұрғызды сонда? – Мұсабек отырғандарды бір шолып, тіктеліп отырды. – Ол – əн құдіреті еді. Əлемді тебірентіп, ұйқыдағы жүректі оятқан құйқылжыған үн сол! Ал біз, біліп қойыңдар, əрқашан естеріңде болсын, сол қайта жасарған қарт батырдың ұрпағымыз, – деді Мұсекең, ғасырлар жасырған қойманың теңін күшпен зорға шешкендей, маңдайынан тері бұршақтап.

	– Менің, мына менің, кішкене шаңырағымда сайрап тұрған бармақтай тоты құсым, – еңсесін бұрып, Зылиқаға жадырай қарады. – Ұшып кеп сенің балауса шыбығыңа қоныпты. Қайырлы тұғыр болсын! Бақытты өмір, босағаң қуанышқа толсын! – деп қос алақанын жайып, бетін сипады да: – Батырдың иығына қонған сандуғаш оны жасартып еді. Сенің тотың балаңды кеселінен тазартсын, бақытты ғұмыр кешсін, аумин! – деп батасын берді.

	– Рахмет, Мұсеке! Мен айтатын не қалдырдыңыз. Бəрін өзіңіз айтып шешіп кеттіңіз. Əзəлдағы бұйрыққа тосқауыл болу кімнің қолынан келеді. Бұйрық осылай бопты. Екі бала... – дей берген Зылиқаға, «ендігі сөздің орны жоқ» дегендей, Мұсабек оң қолын көтеріп:

	– Онан да тойыңды əзірле! Қалыңсыз қыз болғанмен, кəдесіз күйеу болмас. Қатар құрбылары да ойнасын, біз де қызыққа батайық, – деп жайдары рақат күлкіге батты. Зəуре кемпір манағы долданған күйінде Сəннің қолынан ұстаған бойы отырып қалған. Мұсабек өзі барып, оны қолтығынан сүйеп тұрғызды.

	– Ей, жасық туған, боркемігім, өрісім кеңіді, үйіме үй қосылды, балам көбейді деудің орнына байғыздай бажылдап, о несі? Бақыт деген осы! Мұны көрініп келген бақыт дейді. Күні ертең екі құлыншағым деп айналып-толғанасың. Қуанышың ғой, бұлар, – деді де Сəн мен Көрікке бұрылды.

	– Қызым, мен қапа емеспін. Осы қуанышыңа, шүкір! Бұдан басқа тілегім де жоқ еді. Бір кезде бұл өмірден күлмей өтем бе деп қорқушы ем! – деп, туа салып шетіней берген перзенттерін есіне алды ма, белі бүкірейіп, ұнжырғасы түсе қалды. Қас қағым болмай «Көп жасаңдар!» деп сілтідей тұна қалған көпті бір серпілтіп, – заманыңа лайық азамат болыңдар! – деген даусы саңқ етті.

	– Үшсандуғаш тауы сөйтіп қолмен үйілген болды ма? – деді біреу көптің ішінен. – Дəл солай. Сандуғаш тауы ол. Сандуғашқа арналған. «Көп түкірсе көл» деген, – дейді Мұсабек мархаббаттанып.

	– Батыр бабамыздан бері қырық-елу ме, одан көп ата өмірі өтіпті. Жарықтық тарих тереңінде, ықылым замандар қатпарында өз қолымен Үшсандуғаш атанған биіктің іргесін көтеріпті, – деп ылғи өзімнің əкемнің шоқтығы шығып мақтанып отырғанын талай естуші ем. Бір мысқал құнарлы топырақ бір уыс тамыр өсіреді деп, қажымас қайрат пен сонша еңбек, ынтымақпен тер төккен елдің ғажап əңгімесін түгел жеткізіп айтпадыңыз-ау, құда! – деген Зылиқа сөздің қайта сабақталуын тосты.

	– Жастар түсінген шығар. Əңгіменің негізіне. Жалаңаш сəбидей шырылдап, аптапқа өртеніп туған өлкесінен пана таппаған сандуғаш батырды да, елді де дүр сілкіндірген екен сонда. Тамылжыған əн-əуен от сағым күш емес пе?! Жəне ол қалай шырқалды екен десеңші сонда! Адамның тəніне шымырлап кіріп, жаныңды білінбей кеп жайлап жатса ше? Бүкіл əлем от сезім боп еріп, жан рухыңды балқытып жұдырықтай жүрегіңе билік құрмай ма? Ындыны құрып, құмары қозбас пендені тапшы сонда! Сол əлемдегі асыл күн сəулесінен кейінгі зейінмен ұғылатын тəттілікті жүрек атты патша сорғалаған күйден ғана тапқан. Ал əннің күй боп, ырғақ боп толқитын шағы ше, бəрінен ыстық құдірет! Əне сол – күн нұры тəрізді себездеп, тіршілікті баурап, сəбиіндей құшып, көкейді тесіп елбектейтін күш. Тасыр, тас құлақ керең болмаса, басқа сезімдіні құйқылжыған əн, төгілген күй қыбыр еткізер ме?!

	Ол сенің еркіңді билейді, ыстық сəуле боп сүйеді. Сол аяулы түйсік, жанды еріткен сезім емес пе, шөгіп қалған батыр атаны өркендей өсіріп, өмірге қайта жасартқан. Оның аты – күн нұры, құйқылжыған əн! Тағы үшінші бір жан құмары батырдың көкірегін жайлап жатыпты-ау! – деді отырғандарды көзімен бір шолып, даусын көтере созған Мұсекең. – Үшсандуғашты білмейтінің жоқ. Елестетіңдерші сол бейнені қиялыңа. Жарықтық алыстан үш бұтақты гүл боп жайнап, миллион-миллион жауһардай жапырағынан жұпар иісі бұрқырап тұрған жоқ па? Көкке құлаш ұрған, қауызын ашқан алып гүл шоғы емес пе ол. Қандай сұлу көріктілік! Ал төсінен арқырап төгілген өзені, – деп қиялына жасанды тауды құндақтағандай көзін жұмып – О, дариға, өмір – ұлы айдын, мөлдір түн тұңғиық екен-ау! Оның шалқарына біреу малтып шығады, біреу... қалқып шығады, бəз біреу тұңғиыққа жұтылып, батып кетеді, бəз біреу өзінше өшпес із тастайды. Кейбірінің соқпағы сайрап жосылып қалса, кейбірі тақтаға бормен жазған жазудай өшіп жатады. Сонда өшпейтін не? – Қарттың тосын сауалы көпті жалт қаратты. Бəрі де ойлана қалған. Шаршаған кісідей оң жамбасына қисайған ол дауысын қырандай саңқылдай кетерді. – Өмірге құштарлық! Еңбек! Адалдық, ізгілік ұлы өмірдің мəңгі серігі боп келді. Əманда солай бола береді. Үшсандуғаш – туған елін сүйген батырдың, өзі өскен ана топырағына махаббатын арнаған сандуғаштың сүйіспеншілік белгісі. Ендеше адалдық, ізгілік – тіршіліктің солмас гүлі. Сол қасиет жайласын сендерді. Жүректерің ізгілік ұясы болсын, – деді сөз соңын аяқтаған қарт.

	– Бəрекелді-е-е! Шіркін, біздің елдің қарттары-ай! Балаларыңыздың қызығын көре беріңіз, Мұсеке, қандай ұлағатты келешекті сөз айттыңыз. Жанымызды күндей күлдірдіңіз, – деген Давид, – Ау, жігіттер, не тұрыс бұл? Əкеміз ақ отаудың шаңырағын көтеріп, бақанын тіреді. Енді сендер уығын шаншып, туырлығын жабыңдар. Отбасы əнге, шат күлкіге толсын, – деді.

	«Жүрегі алаулаған, басқаның қызығы үшін мұншалық елгезек, бұл неткен ізгі жан еді. Осының негізінде бір инабаттылық бар-ау» деп ойлады сонда Мұсабек өздері Дəуіт атандырған жігіттің мына сөзінен кейін. Əн базары қыза жөнелген. Сəн Зылиқаға осылай келін болып түсіп еді...

	Сол күннен бастап Көріктің өмірінде өзгеріс туды. Даланың көктемгі қаулаған шалғынындай көңілі өсіп, бойын шаттық биледі. Ол өзін кеммін, зағиппын деген ауыр қайғыдан құлан таза. Ақжарқын мінезі отбасының базарын қайта қыздырды. Қасында Сəн. Оның жаңбыр жуған дала гүліндей жүзі нұрға толған. Қалай десе де Көрік өзі сүйетін өмірге бар құштарлығымен қайта келді. Зылиқа ана да көп күйіктен аз да болса сейіліп, жаңа бір күйге ауысқандай. Көрігі мұратына жетті. Сүйгеніне қосылды. Қасиетті жары оның кем-кетігіне қарамады. Жан қалауын тапты. Рас, бəрі солай.

	Əйтсе де ана жүрегіне көрінбей қадалған шөңге отырса, тұрса удай ашытып, шаншуын бір сəт тоқтатқан емес. «Ұмытайыншы, қарғамның көңілі бір жайлы болған тəрізді ғой. «Басқа түскен баспақшыл», «Үш күннен кейін дозаққа да үйренеді» деп, өзінің осы өміріне кəміл разы болса – не дермін. Қолдан келер не бар. Құдайдың мұнысына да шүкір», – деп екі ұрық қиял шегетін. Ана жаны содан болар, көзге жайраң қағып, іштей қасірет жұтар еді. Оңаша қалғанда қасірет буындырып, егіліп-егіліп жылап алатын. Қайран, шеше-ай, жөнің бөлек-ау!.. Сынаптай жылжып күндер, алшаң басып жылдар өтіп жатты. Отбасы көңірсіп, арманына жеткен жастар өмірі жаңа мазмұнмен байи түскен шақ еді бұл. Көрік пен Сəннің қалтқысыз сүйіспеншілігі ана мерейін тасытып, жанын рақатқа бөледі. «Қайтер екен. Жастық-мастық деген ғой бұлардікі. Албырт шақтың ыстығы басыла, ертең-ақ шаң-шұңы шығады» деп өзара көз қысып, ернін тістеген, талай жабықтан сығалағандардың сағы сынды. Сөйтіп, бұл шаңыраққа тағы бір қуаныш көлеңкелі көңілдің жібек баулы шымылдығын айқара серпіп, «қайдасың» жарық дүние, аш есігіңді» деп іңгəлап сəби боп келіп еді.

	Дəл сол күнгі Зылиқаның қуанышын сөзбен айтып жеткізу мүмкін емес те шығар. Қара торы жүзі тершіген ол күле береді. Екі беті алаулап, көзіне тұнған нұр толқып тулаған көңілін паш еткен. Тіпті буын-буынынан əлі кеткендей, өз етегіне өзі сүріне береді. Барын базарға шығарған бақалшыдай, осы аңсаған күнге деп жиған-тергенін дастарқанына төгумен əуре. Асып-тасып жүр. Манадан қарбаласып анталаған, өзіне қызыға қараған тілеуқор көпке енді бұрылып:

	– О, жұртым, разымын тағдыр жомарттығына! Бірде от, бірде күл өмірді кім кешпеген басынан. – Дауысында бəрің де білесің ғой деген сыңай бар.

	– Бүгін ол мені алақанына салып қайта мəпеледі, – деді маңдай терін сүртіп. – Ол осы көптің ықыласы, өздеріңнің ақ тілеуің. Əрине, өмірде бар арманым орындалды, тілегіме жеттім, енді армансызбын деген пенде қателеседі. Өмір адам баласы үшін қашанда бір олқылық, жетіспеушіліктен тұратын тəрізді. Сол жетіспейтін, көңілді орта түсіретін сəттерге бел бермей, алға үміт қуған ғана мұратына жетсе керек. Ол үшін мықты сенім, келешекке ғашық төзім, серігің болсын, – деп үні бұзылыңқырап босап барып, қайта өзіне-өзі келді.

	– Тегінде жан-жағында асқар таудай қоршаған жанашыр елі, қамқор досы көпті қасірет, уайым жеңе алмайды. Мына балаларыма менің беріп келген дəрісім – бұл! Менің шаңырағым сондай шаңырақ! «Апыр-ай, мұным астамшылық сөз емес пе?» деп ойлаған ол піскен бауырсақтай боп қызарып, – міне, үлкен-кіші бүгінгі қуанышыма ортақ болып отырсыздар. Ортамызға жаңа дəуірдің азаматы кепті. Оның үні жанымды жасартып, жүрегіме қуат берді. Күндей күліп кеп сəбиіме құтты болсын айтқан сіздерге көп-көп аналық алғысымды айтамын, – деп еді. Көпшілік дуылдап қол соғып жіберді.

	– Зылиқа, – деген осы дабыр-дұбыр көпшіліктің үні басыла бере Мұсабек. – Тауып айттың. Көңілден шыққан сөз – жан азығы. Жанымызды семіртіп жібердің. Адам қауыммен адам. Асқар таудай елім, ажырамас жаны бір үлкен-кіші дегенің неткен абзал сөздер еді. Қызығын көрер бақытты күндерің молая берсін. Үйің іңгəлаған үнге толсын! – деп көтеріле сөйледі. Түкірігіне шаша- лып: – Өзің куə, осы үйдің төрі жылдар бойы қызық, тамашадан құр болған күн бар ма?! «Көп тілегі көл» деген осы. Бұл – өзің көретін айтулы қуаныштың алды, төл басы, – деген. Үй-іші қайта дуылдап, орындарынан дүр сілкіне тұрып қошемет көрсеткендер:

	– Асыл сөз!

	– Ағынан жарылды Мұсекең!

	– Немересінен несін аясын.

	– Төл басы деді-ау! Айтқаны қабыл болсын! – десіп, көпке дейін басыла алмады. Анық шат көңілдің желпінісі. У-ду! Сəн төлежіп, балбырап отыр. Əкесінің сөзі тұсында мойнын бұрып, не айтар екен дегендей, жаутаңдап құлақ тосқан. Ақ құба өңіне қызыл рең ойнап, ажары құбылған. «Жарықтығым-ай, жүрегің қандай оттан жаралды екен. Мейірбандық боп езілген рухыңа бас ием, əкешім», – деді ол ішінен.

	Құндақтағы сəбидің үні естілді. Өрттей жанып ұялған Сəн не істерін білмей, төңірегіне жаутаңдай қарады. Бəрі мұны аңдып, қайтер екен деп отырған тəрізді. Сəби дауысы үдеп барады. Жуық арада тыншитын түрі жоқ. Қас қағым сəттің ауыры-ай! Əйтеуір, таяу отырған анасы Зəуре көмекке кеп, абырой болғанын қарашы.

	– Дой-дой! У-у! Батыр екен ғой, оянып жатыр екен ғой, – деп құндақты құшақтап бауырына тарта берді.

	– Ə, ə, жас қонақ, сыпайыгершілік қайда! Есікті ашпай жатып, мұнысы несі? Нар баласы бақырмас болар. Əйтеуір, нағашы əжеңе ұқсай көрме, – деді Мұсекең кемпірін қағытып.

	– Иə, тауып айттың. Соға бер деші атаңа. Əжемнен басқаң жетісіп тұрсаң, бір адам ештемені бүлдіре қоймас деші! – деп Зəуре есе жібермеген боп жатыр.

	– Бəрекелді-е-е, жарықтық, ата-əжелер-ай, мəре-сəре боп жатырсыздар ма?! Рақат деген осы болар. – Қарбалас сəтте есіктің алдына кеп, топ жолдастарымен іркіле қалған Давид еркелей дауыстады. – Бөбектеріңіз құтты болсын. Ақ босағаның мəңгі өмірі енді басталды. Көрік! Сəн! Шын жүректен құттықтаймыз, – деген ол екеуін алма-кезек маңдайынан сүйеді. Гүл шоғын ұсынды. «Бірге туған бауыр да бүйтпес. Жаны бір дос деген осы да!» Осы ойдағы Мұсабек бір жасап көңілденіп қалды. Өздері айра-жайра мəз боп жатқан қарттардың үстінен сау етіп кіріп келген бұлар үлкендерді бір желпіндіріп тастады. Құрметі мен қуанышы араласып, сəбиді емін-еркін ортаға енді ғана ала берген олар əлденеден ыңғайсызданғандай да болған. Аңтарыла біріне-бірі қарап жаутаңдаса қалған. – Сағынышы мол, көптен күткен, үні шырындай тəтті қонақты алас-құлас сəтте ортаға алып жатқандарыңызды аңдып тұрғандай, біздің келісіміз ұят болды-ау өзі, – деп Давид сылқ-сылқ күлді.

	– Өй деме, қарағым, – деді Зылиқа сасқалақтап, ренжіп қалдыға жорып Давидтің сөзін.

	– Тəйірі, сөзім-ақ екен. Мұндай қонақ кімнің ажарына қараған. Бұ дүнияда бұған қарсы келер пендені тапшы. Ал, ендеше керек болса саған, батырың барылдады, – деді шыр-пыры шығып жылаған сəбиге төне қараған Мұсабек.

	– Əй, өзінің дауысы айнымаған мына сиыршы, – деп Зəуре Мұсабекті нұсқады.

	– Қоя ғой, қойшы енді. Сені көреміз деп папаңның кө-өп жолдастары кепті. Бақырауық дейді ғой. Ұят қайда? – деп, сəби түсіне қоятындай өзінен-өзі сөйлеп, құндақты шешіп, – е-е бəсе, – деп баланы қайта құндақтады.

	– Мынау өзі трактордай дарылдап кетті. Менің дауысым осындай ма? Өзінде ашу бар. – Мұсекең қарқылдап күлді.

	– Е-һ-е! Біріңіз олай, біріңіз былай деп намысына тиген соң, қайтеді. Ұлық басын иіп сəлем бере келсе, өздеріңіз, – деп қарттарды ду күлдірді көп ішінен біреу.

	– Батыр-екесі қойдық, қойдық. Намысшыл екен ғой, – деп Мұсекең баладай екі қолын көтерген. – Бағындық. – Жаны сəбидің үстінде. Соны сезгендей бала да сап тына қалған.

	– Апыр-ай, сəл болса осы балалар-ақ сау етіп жетіп келеді де тұрады. Кім шақыра береді осыларды деп ойламаңыздар. Себепсіз келмейміз. Бұ жолғы сылтау өмірге келген кішкене – Əлиев. Өзі шақырды. Ұяла-ұяла келдік. Шілдеханаға қазақ атамыз шақырусыз келген дейді. Сондықтан, – деп жайып-шуған Давидке:

	– Құлыным-ау, о не дегенің! Ақ жарылқап күн туған мұндай қуанышты күнде кім есігін жапқан. Жəне осы қызық сендердікі. Көрігің, Сəнің, əне шақалағың алдарында. Біздікі, тəңірім бұйыртса, сол тамашаны көру, – деді Зылиқа жұлып алғандай жауап қатып.

	– Апа-а!– деп ананың сөзін тосып тұрғандай, – балалы бопсыз, құтты аяқ бөбек кепті, – деп осы кезде есікті дауыстай ашқан шүйкедей қара келіншек шашуын бұршақтай жаудыра кірді. Соңында жайқаңдай басқан Барақ:

	– Біздің баламыздың біріне бүйткен жоқ едіңіз. Қолдағы бала қожа деген осы-ау! Тіпті ағыл-тегілін шығарыпты! Ту-у, іздесе табылмайтын қадірлі азаматтар да осында, – деп дастарқан мен үй-ішін шолып, қызғанышын жасырмады. – Енді қайтеміз, – деп əйелі де томсара қалып еді, іле:

	– Біз бұ кісіден туған жоқпыз, – деп тағы қойып қалды Барақ. Əлгі арқа-жарқа мерейлі дастарқан басын лезде қоңыр көңілсіздік басты. «Туған шеше мен іні түтін түтеткен шаңырақта осындай шілдехана үстінде не айтып, не қойғандарын білмеген шіркіндерді қайтейін. Бар білгендері сол шығар» деп іштей күйінген Зылиқа:

	– Жүрегіме қай балам болса да сыйған. Біреуі – ол, біреуі бұл емес! Барым солардікі. Қуаныш – ортақ, жан – ортақ. Ал, балалар, ойын-сауықтарыңды, бастай беріңдер, – деп еді. Күлкі базары қайта қызған. Қайран, шеше, бəрін жуып-шайып, бөгде ойдың тігісін жатқызып жіберді. Соған орай сол күнгі тамаша қызығы да айтарлықтай болып еді. Қаншама əн шырқалды, би биленді. Домбыра, баян, скрипка, қобыз күй төкті.

	Əсіресе сəбиге ат қою рəсімі шешуі қиын жұмбақтан кем болмады.

	– Адамның азамат болғандағы биік мəртебесі есімінде жатады. Жақсы есім – Қанат. Дұрыс ат таңдаңдар. Естігенде жаныңды жадырататын, иманыңды тасытатын есімдер аз ба! Аты-жөні халықтың жүрегіне мəңгі орнығып, құрметке бөленген ұлы перзенттерді еске алыңдаршы. Тіпті тым ұзаққа бармай-ақ ұлы Абайды-ақ алайықшы. Қандай қасиетті сезінесің?! Бəрі бір басына сыя берген ұлы Абай-ай, шіркін! Бұрынғылар ат қоярда кітапқа қарапты. Біз ол билікті бүгінгі оқығаны, тоқығаны мұхиттай өздеріңе бердік, – деген Мұсабек пен Зылиқа бірін-бірі бас изесіп мақұлдасты.

	Осыдан кейін-ақ талас күшейе түсті. Қаншама ғұламаның, қолбасшының, зергердің, батырдың, ақынның, ұстаздың, тарихи қайраткердің аттары аталды. Шарт бойынша таңдалған есімді ат қою рəсіміне қатысушылардың ең кемі үштен екісі қолдауы керек. Ешкім басым көпшілік дауысқа ие бола алмай, ду-ду айтыс созыла берді. Кенет Көрік достарының назарын өзіне аударып:

	– Сіздер басқаша ойлай көрмеңіздер, менде сəбидің есімі Шырақжан болса деген ұсыныс бар, – деп едəуір қысылып, ұялып айтты.

	– Шырақжан!

	– Шырақ?

	– Тауып кеттің, Көрік. Шырақ – жарық сəуле. Осы есім көкейдегі көп арманды арқалап тұр екен, – деді желпіне құптаған Давид. Ал осы ұсынысты көптің дауысына салам. Қане, қалыс қалған? Жоқ! Қарсы! Жоқ! Бəрекелді-і-е, жүз процент! Азаматтың аты бүгіннен бастап Шырақжан, фамилиясы Əлиев. Үй-іші дуылдата қол соғып «Көп жаса!» əнін қосыла шырқап, думандатып жіберді.

	...Осыдан бірнеше жыл Көрік пен Сəннің тұла бойы тұңғышы Шырақжан туғанда дос-жарандары осындай құрмет көрсеткен. Ол Зылиқа ананың отының басында өткен есте қалардай қызықты сəт еді. Ана бір жасаған. Ертеңінде сол ананың қуанышының ойда-жоқта сүттей ірігенін қайтерсің. Отбасындағы өзін көзінен таса қылмай қашанда арсалаңдап қасынан табылатын, не қуаныш, не қайғысына ортақ Алыпсоқ үшті-күйлі жоқ болып шықты. Шырақжанның шілдеханасы күні ақиқат бар. Іңірде тысқа шыққан мұның аяғына оралып, еркелеп қыңсылаған. Бір-екі рет маңқ-маңқ үріп жіберген. Өзінде ит болып, бұрын байқалмаған мінез. «Бүгін үйде ойын – шілдехана. Бар, жата ғой, тамағыңды іш», – деп оған аяушылық білдіргені де Зылиқаның есінде. Сол Алыпсоқтың жоғалуы ана жүрегіне уайым, сұмдық боп сезіледі.

	– Зықа, ренжіме, рас, итің қасиетті ит еді. Өзінің жасын санасам, алжитын кезі бопты. «Жақсы ит өлімтігін көрсетпейді» дегенді естуің бар шығар. Солай болды енді, – деп Мұсабек ана көңіліндегі кірбіңді бір серпілткен.

	– Осы босағаның адал тілеуқоры еді. Ақылы, зияттығы сондай, не жақсылық, не жамандықты күні бұрын сезетінін қайтерсің. Осы Шырақжан туардағы ырымы да бөлек боп еді, – деп Мұсабек пен Зəуреге қараған ол, – өздеріңіз білесіздер, мен бірде Барақтың үйіне кетіп, қайта алмай қонып қалдым-ау. Кім-кімнің де өз төсегі өзіне пейіш дегендей, туған баламның үйі болса да, түнімен ұйықтай алсамшы. Ертерек үйге келсем, есігімнің алдында жүрелеп біреу отыр. Қарсысында екі көзі қып-қызыл шоқтай жайнаған Алыпсоқ. Атылатын жолбарыстай төніп апты. «Əй, қыбыр етпе» дегендей, тамағын жыртып ырылдап қояды.

	Мені көріп, əлгіні жұлып тастайтындай шабалана ұмтылды.

	«Кет!» деп қатты ақырып калдым. Есігімнің алдында біреуді итім жарып тастаса, масқара-ай, не болам. Алыпсоқ тым ұзамай сəл кейін шегініп, көзін анадан алмай, тісін сақылдатып, өршелене ырылдап тұрды. Əлгі адам тəлтіректеп орнынан зорға көтерілді. Удай мас. Қалтасында əлі ішіліп болмаған жарты шөлмегі бар. Сақал-мұрты өскен, мен бұрын көрмеген жан. Бетіме қинала қарап:

	– Шеш-ше-ше, кеш-кеш-ірі-ңіз. Иттің қолына түсіп... қор боп... Кете алмай өлуге айналдым. Сəл қыбыр етсем... жеп, – деп күшпен əрең-əрең тіл қатты.

	– Мұнда неге келдің? Кімді іздедің, – десем. «Қараңғыда танысымның үйі деп, шарбақтан кіріп... итіңіз тапжылтпай, міне, жағам дал-дал» дейді, өзі дірілдеп тұр. Сөйтіп Алыпсоқ маскүнемді де бір түн қамауға алған. – Бəрі ду күлді. – Шіркін, ондай ит түсе бермес енді, – деп Зылиқа қатты күрсінді.

	– Ит ырыс қой. Алыпсоқ ырысын қалдырып, осы үйдегі қайғы-қасіретті қуып кеткен, құдағи. Өзі жəне Шырақжан туған күнгі шілдеханада болыпты. Жақсы ырым. Ренжіме, – деді Зəуре өзі өз болып көңілден шығып сөйлеп.

	– Ылайым солай болғай, – деген басқалар...

	Соңғы жылдары Көріктің қолынан домбыра түспейтін болып алған. Əдепкі жылдардағыдай емес, қолы төселіп, көкірегі тың əуен, ырғақ іздейтін жаңа машық тапқан. Қарағай домбыраның көмейін бүлкілдетіп, таңдайын тақылдатып жібереді. Он саусақ ойнап, ортекедей секіреді кеп. Сонда қос ішек неше түрлі үнде бебеулеп, соны сарын іздейді. Жаңа, бұрын адам естімеген тың мақаммен жанды өбектеген басқаша сыр шертеді.

	Сай-сүйекке жетіп, жүрек қылын басып тəніңді ерітетінін қайтерсің. Ондайда домбыра көмейі жанды арбаған ыстық əуенге толып, лықсып тезірек шығуға ұмтылып, шалқып кетеді. Ұлы тасқын, тау шатқалына сыймай, жөңкіле ақтарылған сел дерсің оны. Ұлан-асыр ел көшкендей сол домбыра шанағынан ұрандаған саз, шаттық сазы ерекше шабыт боп естілер еді сонда. Мұндай шақта тұңғышы Шырақжан, қызы Танакөз, кіші ұлы Тілек əке қасынан қыбыр етпей қалатын. Бөгде қимыл біржола түгесіліп, демдерін іштерінен зорға алып, құмартып қас қақпай тыңдар еді. Сол машық Көрікті жаңа, бұрын қолына домбыра ұстаған қазақ сахарасындағы хас шебердің бірде-бірі тартпаған тың асқақ құдіретті əуенге бастап еді. Жатса-тұрса оны өбектеген асыл үн жанына жайлау, кең өріс іздеп шарқ ұрғызған. Домбыра! Қу қарағайға тіл берсе, адамша сөйлейтінін кім көрген. Бұдан бірнеше жыл бұрын икемсіз оқтаудай добал саусақ – қазір майшының қалағындай жылпылдап, көз ілеспес жылдамдық тапқан. Қалаған жерін қалтқысыз басады. Көріктің көкірегі саусағына көз бітіріпті. Жəне жай баспайды, аңсаулы əуенмен көкейді егілткен ырғақ табады. Төбе құйқаңа дейін ерітеді сонда. Ақырын ғана ырғақ, бас пернеден басталатын қоңыр дауыс өріле тайпалған жорғадай сырғи сорғалап жөнелетінін қайтерсің. Домбыраның тар шанағын жарып, сабасына сыймай лықсып ақтарыла кететін тұс бойды шымырлатып, тəнді арбап, ерітіп тұрып алады. Кірпік қақтырмай, дітіңді қоздырып, сабыр-тағатыңа атой сап кететіні ғажап!

	Сағаққа кеп, түпкі қос пернеге кезек алмасып, бұлбұл көмейі- нен шырқала шығатын саз болып, шайқала биікке тұнады. Сонда домбыра тұла бойы күй, қаптаған əн болып құйқылжып, туған кең даласына бұлбұл боп қалықтап ұшып бара жатады. Көрік осы өзі бар ынта-ықыласымен тартатын күй толқынында бір батып, бір шығып балқиды.

	Ал сорғалап төгілген əуен мамырлап ұйып, құлақта тұрып алады. Содан ба, осы туындысының атын ол «Үштоты» атапты. Бітім болмысы бөлек дүние. Биіктен сорғалап, жылап ағып, келе-келе арындап кеңге құлаш ұратын қуатты сарқырама тəрізді. Кей тұста шиыршық атып оқтай атылар уыт жолбарыс бейнеде түйіліп, бірте-бірте тарқатылған жібек шүйкедей созылар кезі тым ыстық, өткір. Домбыра шанағынан сонда мың дауыс, мың жаңғырық өріледі. Анадағы Мұсабек атасы шерткен батыр туралы аңыз Үшсандуғаш боп елес береді. Шырқалған саз тал бойын аймалап, жүрегіне əдемі лебіз боп жетеді. Жай жетпейді, батыр ата дауысы боп, кең жазықта тау тұрғызған құдіретті қолдарда жарқ-жұрқ ойнаған кетпендер, күрек тісі ақсиып, рақат күлкіге көмілген жандар боп кетеді. «Əуен – адам екен-ау! – деп тебіренеді сонда Көрік. – Адам, иə, адам! Соның үні боп бүкіл дала əнге толып кетті емес пе? Еңбектің, адамның дауысы ол! Қолдан тау тұрғызған адам, бүкіл ұрпағына өнеге болған адамның үні. Бұлбұлын сайратқан, сұлулықтың ізі жосылып күй болып құйылуын-ай!» – деген оның домбыраның қос ішегін қуалаған саусақтары бүлкіл қағып, ең соңғы түп пернеде көкте бір орнында байланып қалған құстай діріл қақты. Сол екі перне жалт еткен қара көздің жанарын қымтаған салалы кірпіктей жиі қағылады. Сым дауыс бір үзіліп, бір созылып тілге келеді.

	Енді ол «Үштоты», «Үш бұлбұл», «Үш сандуғаш», – деп екі аяғына алма-кезек секірген баладай сайрап кетті. Сағаға əкеп буып, бар сырын тақ-тақ таңдай қақтырып сөйлеткен домбырашының саусақтары біртіндеп перне қуып жоғарылай береді. Қазіргі жамыраған саз биікке өрлеп шығып бара жатқан дабыралы көптің əуені тəрізді еңсесі өсіп, биіктеген дауыс «атырабым, атырабым!» десе, екінші тілде «асылым, асылым!» деп дауыстағандай. Осы ырғаққа балқып берілген жігіт шабыт тұлпарына мінген. «Көп жайтты білмей, түсінбей кеппін-ау!» – деді ол ішінен домбырасын қасына сүйеп қойып жатып. «Барлық игілік те, махаббат та, өмір, сенің бір өзіңде екен. Сенің сазыңның қанатым екенін білсемші! Жетім сандуғаштың тілін түсінген, қайран бабам-ай, сенің жүрегің неге мегзейді!

	Өмірді сүй, өмір – махаббат деп кетіпсің-ау! О, дана бабам, өсиетіңе құлмын. Өнер бар жерде ізгілік бар дегеніңді ұқтым. Сен маған – ұрпағыңа туған жеріңе, ел-жұртыңа адал бол!» – деп кетіпсің. Сенің əруағыңа арнадым осы күйді. Осы кіндік қаның тамған жерге өшпес белгі етіп Үшсандуғаш тауып, далаңа бұлбұл үнін сыйласаң, мен асқақ от саз, жүрек тербеген əуенге құрылған еңбегімді өзіңе арнадым.

	– Апа, Сəн! – дауысының қалай оқыс шыққанын өзі аңғармады. – Күй аты «Үштоты», «Үштоты», – деп қуанышы қойнына сыймай орнынан көтеріле берді.

	Тыңдаушыларын тəнті етіп, ынтық отын маздатқан мəңгілік өмір, халық құдіретін, шынайы махаббатты жырлаған айтулы

	«Үштоты» күйі осылай туған еді. Көрік бұдан кейін «Достық» күйін шерткен. Оны жан аямас жолдасы, досы Давидке арнапты. Осылайша бір күйден соң қарағай домбыра шанағынан күй топаны төгіле беріп еді...

	«Үштоты» күйі аз күнде бүкіл қалаға тарап кетті. Оны алғаш ұйып тыңдаушылардың бірі Мұсабек баладай таңдайын қағып:

	– Балам, – деп Көріктің қасына тақала отырды. – Халық мəңгі қадірлеген əруақты бабаңның алдында жұрағаттық міндетіңді өтепсің. Өлмес, өшпес Үшсандуғаш заңғарындай қастерлі дүние екен мұның. Жарықтық, атамыз қолмен, маңдай терімен сол мұраны қалдырса, сен жүрек тілімен оның күн шалған құзарын бөктеріпсің. Сары ала бұлбұлды сайратып, ту-у шығанда тұлпарды кісінетіп, қарағай домбыра шанағында не асыл əуезді иіріп ұстап шеберлікке жетіпсің. Паһ! Өнерім-ақ! Не айтатыны бар, бойды балқытып, жанды жадыратып жіберді – деген. Кəрінің көзі жасаурап, жүйе-жүйесі едəуір босап сөйледі. Домбырашыға қайта-қайта қарай берген.

	Əкенің осы сөзіне Көрік өсіп қалды. Бұл оның өз құлағымен естіген бірінші қошеметі. Содан ба, делебесі қозған. Зəуре қарап отыра алмады.

	– Атаңның жанына жағыпты, бопты да, – деді. Кекеткені, қоштағаны белгісіз. Кемпірінің бетіне «осы не айтып отыр» деген кісіше адырая қараған Мұсабек:

	– Тамылжыған əуенге не дауа бар. Жаныңды аялап, – дей беріп еді.

	– Түсінгішсің ғой, əйтеуір, – деп тағы нықыртып өтті.

	– Тасыр деп пе ең мені, – деді шамданған қарт, – бізге ол қасиет туа біткен, əріден дарыған, – деп тамағын жырта кенеп, келелі əңгіме айтатындай сыңай танытты.

	– Көрікжан, көңіліңе алма. Шешеңнің жақсыға да, жаманға да жағаласып отыру сүйегіндегі əдеті. Не істерсің бұған, – деп өзінің лажсыз екенін аңғартты. – Иə, бəрі жақсы шарапаттан шығып жатыр. Күйлеріңнің атын

	«Үштоты», «Достық» атапсың. Тауып қойылған. Ізгілікті істің екінші бір есімі – қайырымдылық. Ықылым заманда иығына қонған сандуғашқа қызмет еткен батырды, баба ұрпақты келтірші көз алдыңа. Панасыз сандуғаш жылаған сəби емес пе? Жалғыз дəн! Сол бір түйірден өскен өркенді ойлашы. Көптің қайырымы тау тұрғызды, ал əлсіз үн əлемді тербеткен күшке айналды. Құйқылжып, тамылжыған дауыс жанды рақат бесігіне бөледі. Ойлап отырсам, дүниені от əуез, биік шəрбат сазға бөктірген сандуғаш əні осынау атам биігінен тараған тəрізді əлемге. Бəрі жалғыз сандуғаштың ұрпағы ма деймін. Қайран бабамның асыл еңбегі мəңгі жасап, əлемде қайырымдылық деген ұғымға ие болыпты-ау! Содан есіме оралды. Аңыз шығар, мейлі. Атамыз жаңа туып жатыпты. Баспана қамыс лашық жақыннан түскен жай отынан лаулап жана жөнеледі. От тілі тірі жанды маңайлатпай, іште қалған нəресте күйетін болады. Нартəуекел деп отқа түскен талайдың беті қайтады. Өмір мен өлім айқасы қыза түседі. От – ажал боп алаулайды кеп. Сонда шыр-пыры шығып, отқа түскен ана басын қатерге тіге жүріп, баланы оттан алып шығыпты. Əттең, не керек, есіл сəби шала күйіп қалады. Талмаурап тынысы тарылып, демі таусылғалы жатқан шаранаға:

	– Балам, аш көзіңді, аш! Сенің өлуге хақың жоқ! Өлім, аулақ! Аулақ, – деп қатты дауыстап, «шыбыным» деп баланы бауырына тартқан ана: – Сен өмірге бекерге келген жоқсың, өмірдегі борышыңды, адамдық міндетіңді атқарып кет. Келер ұрпағыңа өнегелі іс қалдыр, – депті. Əл үстіндегі, өлгелі жатқан нəрестеге айтылды ма, болмаса иісі адамға айтылды ма осы құдіретті сөз! Бұл, мүмкін, ана жүрегінен шыққан өсиет шығар. Шырқыраған ана жанының мəңгі тілегі шығар! Ана мейіріміне шомылған сол сəби қанша күйсе де, əйтеуір, тірі қалыпты. Біздің түп-тегімізді сол нəрестеге апарады шежіре. Ойлап отырсам, ақ ниет, ұрпағым деген адамның еңбегі көп жасайды екен. Соның куəсі емес пе – «Үшсандуғаш, мəңгі өлмес өмір боп жалғасқан – ана мейірімі – ұрпақ», – деп іркілді ол. Үй ішінде тырс етіп ешкім тіс жармады. Əркім өз ойымен болып кеткен тəрізді. Үнсіздікті Зəуре бұзды.

	– Шал, өзіңмен осыншама ғұмыр кешіп келе жатып естімеген əңгімем болды бұл. Ойыңнан шығардың ба?– деді.

	– Ойдан қайдан шығарайын. Көрікжан тартқан күй, тамылжыған əн қай-қайдағыны қозғады емес пе? Құлындағы сақау, құнандағы тісеуімді шығарды. Ықылым замандар, жылдар қойнында қалған сырлы сезім оянса, не айтарсың, – деді қарт.

	«Қайырымдылық – жақсылықтың екінші есімі!» – дейді.

	Өмір, мына мұхиттай шексіз, буырқанған өмір... Махаббат, адамдық Көріктің санасына бүкіл əлем əн болып, созылған тəтті саз болып, дірілдеп тына қалды. Қараңғылық пердесі тұтылған маңдайын сипап ойға шомған. Елес дүние мөлдірей түсті. Көк аспандай керіліп шайқалмай мөлт-мөлт етеді. Сəл қозғалса бəрін тəрк етердей, қас қақпай отыр. «Жұмыр жер, ана-жер жақсылық үшін, адамның бақыты үшін жаралған жоқ па? Ұрпақ үшін емес пе!» деп айқай салғысы келді оның. Бірақ əлгі мөлдіреген сезім қаймағын шайқаудан жасқана берді. Қарт бетіне, оның қазіргі тұлғасына қанша үңілсе де, көргісі келсе де, амал не, тағдыр көруді жазбапты. Көкірегін қарс айырған бар өкінішін ол күрсінумен ғана білдірді.

	«Келіннің аяғынан, қойшының таяғынан» деп халық бекер айтпапты. Сəн бұл үйге береке ала келді. Жұрт айтса айтқандай, сөйлесе де əр сөзін қолмен қойғандай салмақты, ақылға құратын жас əкесі Мұсабектен аумай қалыпты. Құйындай ұйытқып, жүрген жерін айқай-шуға бөктіретін Зəуреге ұқсаған мысқал мінез жоқ жан отбасының ұйытқысы болып алды. Əсіресе Зылиқа апа қатты разы. Қашан, қай уақытта үлгеретінін де білмей қалады. Отбасы тап-таза, кірі жуулы, асы пісірулі, бəрі көңірсіп тұрады. Ательедегі жұмысын да тиянақты, абыроймен атқарады. Ал Көрік жайы мүлдем басқаша, оның күтіміне, көңілі қаяулы азаматтың сағы сынбай отыруына не қажеттің бəрін жасап, алдын ала əзірлеп, келістіріп, бабын табады. Ең арғысы түскі үзіліске демала келген қысқа уақыттың өзін осы үйдегі екі жанның ыңғайын табуға арнайды. Қайтсе де бірі есейген, екіншісі мүгедек атанған ет-бауыр, сүйікті жандарын сергек ықыласпен күтімге ала білді. Аз жылдар ішінде-ақ үйі қатардағы белгілі шаңырақтардың біріне айналды. Зылиқаның жиған-тергені, оған қоса екеуінің еңбек ақысына қисапсыз береке дарыды. Қала тұрмысына қажетті дүние-жиһаз бұл үйдің төрінен өз орнын тапты. Əлгі кірсе шыққысыз, көрсе көз тоймайтын дейтін дүние-мүлік лезде молынан жиналып-ақ қалды. Зылиқа əлдеқалай үлкен, тұрғылыстары бас қосқан жерге шақырылса қымбат бағалы киімге малынып баратынды шығарды. Соның бəрінде:

	– Шырағым-ай, жұрт көзіне түсіп қайтем, құба-төбел күйім жетеді, – деп қанша тартыншақтаса да, келіні болмай:

	– Апа, бекер олай дейсіз. Көре алмаған көзге сүйел шықсын. Несібеңізге бəрі бар. Көрік екеуміздің табысымыз бір сізді жарқыратуға жетеді. Əрі ол киген – сіздің, əрі балаңыз – біздің мерейіміз. Екі мерей – бір мақтан, – деп еріксіз ең жақсы, жаңа тігілген, өзі тіккен киім-кешегін қоярда-қоймай кигізетін. Осындай келін махаббатына бөленген Зылиқа ойға шомып, қазіргі тағдырына тəубе келтіретін. Əйтсе де жақсы келін туралы жаяу сөз, қаңқу əңгіме де тыныш жатпайтын.

	– Капустаның қызын қарашы. Осы заманның баласы іштен оқып туады. Өзінің шамасын білген жасқа не дауа, соқыр демеді. «Сүйдім, күйдім» деп өліп-өшіп тиіп алып еді. Алдына шығатын кімі бар. Жалғыз кемпірді уқан-суқан ғып, айтқанына көндіріп, айдауына жүргізіп отыр, əне! – десе, біреуі:

	– Қой, енді көзіне қара көзілдірігін тағып, мойылдай қара костюмін сəндеп кигізіп, Көріктің қолтығына жабысып бара жатқанда көрсең. Перінің қызы дерсің. Өзі толыса бастапты. Көңіл шіркін шарықтаса жан семіреді деген сол.

	– Əй, сонда бейбақ соқырға тидім деп семіре ме екен. Пішту! Мұндай сөздер Көрік пен Сəннің құлағына жеткен емес, əрине.

	– «Ақылды келін ауылын билейді. Ауылын билесе, аймақты билейді» деген сөзде жан бар. Сол бармақтай жан қарт əке-шешесін де көзінен таса қылмай, бағып-қағып отыр. Екі үйдегі үш кəріні соноу Үшсандуғаш тауындай көкке көтеріп, əруағын асырған ондай жасқа алғыстан бөтен не айта аларсың, – деді тағы бір сөзуар ағынан жарылып.

	– Оны қойыңызшы, туған əке, шеше, ене не десе де ақылдан шықпақ емес. Жөн іске кім қарсы шығар. Сол келіннің өлеңді жердің өгізіндей қайнағасы Барақ пен абысынын иліктіруін айт. Бетім-ау, аналар туған шешені керек қылмай кеткен, өзі болғандар емес пе? Сəн жеңді. Ақылмен жеңді. Қазіргі сол иіс-салмастар інісінің үйіне жиі келе бастады. «Абысын тату болса, ас көп» дегендей, күйген күлшедей абысынын аузына қаратып алған. Бұл ма, бұл есті кісі болады. Салиқалы бəйбіше, жөндем ана болады, – деп асыра мақтаушылар да аз емес.

	– Зылиқа, құдай берген жансың. Келінің қандай тəртіпті, өнегелі адам болды. Көрігіңнің жанын жай тапқызған сол шығар. «От жалын жаста қасірет шекті-ау, енді күні не болар екен?» дегендердің аузы ашылып қалды емес пе? Қосағымен қоса ағарсын балаң, – деп ішіне қайғы қатқан ананы семіртіп-ақ тастайды кейбір жанашыр. Көңіл шіркін, жас тері емес пе, сол сəл сөзге Зылиқа едəуір көтеріліп, өсіп қалатын. «Мұнысына тəуба, Зұмырат құсағандар не демейді. Жағың қарысқыр-ай, «сенен туған бала не оңады» деп қарғады-ау. Аузы қалай ғана сондай сөзге барды екен. Жазықсыз жанға жəбір беруге жүрегі қалай төзеді сондайлардың», – деп ойлай қалушы еді ол. Мұның бақытына отбасы базарлы болды. Бірінен соң бірі үш сəби дүниеге келді. «Төсекпен берем, төсекпен бермесем, есеппен берем» дегендей, үйелмелі-сүйелмелі Шырақжан, Танакөз, Тілегі туды. Олардың əжесі десе өліп-өшіп жатқаны. Ол да сөзсіз Сəннің тəрбиесі. Жүрегі езіліп, қанша жақсы көріп отырса да, біреуін менен туып едің деп бауырына оқыс тартты ма екен. Жоқ! Əлдеқалай бірі таяна қалса:

	– Əрі жүр. Əжеңе бар. Сендер со кісіден туғансыңдар, – деп күле отырып, маңайына жолатпайтынын қайтерсің. Расында Сəн бір шаңырақтың аты аңызға айналған көркі де, бақыты да еді. Осы жанның, күндей күлген жайдары жанның елгезектігі шығар, өмірден көрер қызығын көре алмай арманда кеткен Əлидің үйі соңғы кезде шаттық мекеніне, бақыт ордасына айналған. Екінші жағынан – ол Көріктің күйшілік өнерімен байланысты көрінген «Үштоты», «Достық», «Аңсау» күйлері. Көптің дауысы бар Көрік отбасында Сəнмен қосылып шырқап, жақында «Сүйінші» əні арқылы əн сүйген қауымға тағы бір тың қырынан танылған. Мұндай сəтке, досының өнер есігін айқара емін-еркін ашқан соны табысына қуанған Давид бастаған жастар оны завод көркемөнерпаздары коллективі құрамында қала мəдениет сарайында концерт қоюға апарды. Бар атақ та, даңқ та Көрікке сол жерде келді.

	Қарағай домбырадан шертілген күй көптің жүрегіне жол тапты. Дүрілдете соғылған ду қол шапалақтау, əсіресе жастар жағының «бис! бис!» деген айқайымен қарсы алынды. Осы сахнада тұңғыш рет «Сүйінші» əнін Сəнмен қосылып шырқап берді. Адамға келер бақыт кейде дауылдатып, кейде жауындатып келеді демекші, «от басы – ошақ қасында» жылдар, айлар түнек құшағында күн өткізген жастың атағы осы өнер кешінен кейін республика жұртшылығына тарап кетіп еді. Əуесқой композитор атанды. Туындылары радио, телевизордан жиі беріле бастады.

	– Жұпарын шашқан гүл де құнарлы топыраққа өседі. Көріктің тегінде бар. Топтан озған домбырашы атасынан тамыр тартқан өнер бұл, – десе біреулер, екіншісі:

	– Е, сіз де айтқыш екенсіз. Көрмей жүрген бала ма еді. Оған Мұсабектің қызы бақ боп қонған жоқ па? Оқтау жона алмайтын саусаққа өнер құйған сол ардақты жанның керемет қасиеті.

	Сəн тірі болса, көресіз, бұл соқырды ұшпаққа шығарады. Парижде əн салған Əміредей, əлем театрларында «Достық» күйін шерткізеді. Əне, жақсы əйел – жанға ырыс деген сол! – Ту-у, сіз де бір бұйырмаған əңгіме айтады екенсіз. Көрік – біртуар дарын. Қойнындағы əйелі өнер үйретеді, содан қасиет дариды дегенге итім сене ме! Рас, сол келіншекті алып, көңілі тасыған азаматтың ұйқыдағы қабілеті оянды де! Таласым жоқ, бірақ əлгі пікіріңіз қате.

	Осындай көп талас, сан-саққа өрекпіген сөз олардың төңірегінде борандап ұйытқып жататын. Не десе де, қортындыда əйтеуір жастардың адамгершілігі мадақталушы еді. Домбыра шанағына тіл бітірген дарын жайында ауыздарынан суы құрып əңгімелейтін. Қалай десе де бір қаланың мақтанына айналған Əлидің шаңырағы биіктеп, оның ұрпағының есімі көпке кеңінен таныла бастады. Сырт көзге қазір бұл мұңсыз, тек бақыт құшқан боп көрінер еді. Əйтсе де ана жүрегіне қадалған шөңге оқтын-оқтын сыздатып кететін. Қолмен жұлып тастар дерт пе? Қарт ана лажсыз тағдырға бас июші еді...

	* * *

	Тілдей қағаздағы тасқа басылған жазуға Зылиқа мың қараған шығар. Киелі тұмардай, жан қалтасына, жібек орамалының шетіне түйіп алыпты. Сəл оңашалана берсе, сол түйіншекті шешіп, оқи қоятындай-ақ үңіледі кеп. «Əйтеуір, рас болсыншы. Тіліграм Мəскеуден дейді. Бекер болмас...» дей береді. Өмірден талай опық жеп, запы болған кəрі жүрегі алып-ұшып тынышын алған. «Сабыр..., сабыр, сап көңілім» деп өзіне басу айта береді. Содан ба, екі шекесі солқылдап шағып кетті. Күн батқалы, ел жатқалы не заман көз шырымын ала алмады, күйбеңдеп оны-мұны ермек еткен боп жүр. Сағатқа да əлсін-əлі қарап қояды.

	Асыққанда уақыт шіркін өте қоя ма, сағыздай созылып тұрып алды. «Таң тезірек атса екен. Самолеті ұшпай қалмаса...» деп ана ойы сан-саққа жүгіреді.

	– Балаларды қарсы алуға біз де барамыз, – деп Мұсабек пен Зəуре де келген. Шырақжан, Танакөз, Тілегі тағы бар. Есін біліп қалған бала емес пе, əсіресе Шырақжаны:

	– Əже, əжетай, – деп Зылиқаның бауырына кіріп, əлі де дауысын қатты шығара алмай сыбырлап, – соқырдың баласы деген аттан құтылатын болдық-ау, əйтеуір, – деді. Неше жылғы мазақ болғанын, жанының қор болғанын бүгін ашық білдірді. Қайран сəби, іштен тынып, намыс отына күйіп жүріпті-ау! Зылиқа үндемеді, басын изеген де қойған. Көрігін көзімен көргенше көңілі күпті, жығыла сеніп тұрған жоқ. Қалай сене қойсын. «Жиырма жыл оп-оңай ма?! Тас түнек қалай серпіле қалады?!» – дей береді өзіне-өзі.

	Зылиқа самолеттен шұбыра түскен көптің ішінен баласын алыстан-ақ көрді. Сəн екеуі қатар иықтасып, Давид бірер қадам алда келеді. Өздері олжамен қайтқан тəрізді. Қол жүктері едəуір қомақты. Көрік адымдап, аяғын еркін басады. Екі езуі екі құлағында. Кетерінде ұстап кеткен имек бас таяғы қазір қолында жоқ. Бірдеңе деп сөйлеп, Сəнге мойнын бұра созады. Зылиқа өз көзіне өзі сенбегендей, жасаураған жанарын сүрткіштей береді. «Ақиқат өзі, жазылған екен, жарығым. Өз еркі өзіне тиіп, алшаңдай басып..» Ана жүрегі шымырлап кетті.

	– Əне, келді! Əне, көкем, – дейді алып ұшқан немерелері.

	– Көзімнің қарашығы, қуатым-ау, өз бетімен жүріп келеді.

	Тілек қабыл болды деген осы, – деп аңырады енесі Зəуре.

	Мұсабек қария сыр бермей, сақалын салалап сипана берді. Дəл қасына кеп, бетпе-бет тұрып көргенше сыңайы жақ ашпақ емес. Басқадан бұрын:

	– Көк-е-е, – деп шыдамы таусылған Шырақжан дауыстап ұмтылды. Əкесінің мойнынан құшақтап жабысып қапты. Өліп-өшіп сүйіп жатыр. Танакөз бен Тілек бір жағынан əке бауырына кіре түскен. Шіркін, қуаныш үстіндегі сəби жаны-ай! Бір күліп, бір жылап «папалап» аймалайды кеп. Үш баласы үш жағынан ортаға алған Көріктің қара торы жүзі алаулап қоя берді. Аймалап, кезек-кезек беттерінен сүйген оның:

	– Балақандарым-ау, өздерің қандай тамаша едіңдер, – деген дауысы аэропорт ішіне жаңғырыға естілді. Ұзақ жылдар жанарсыз қалған жанның бұл өзінің балаларын өз көзімен бірінші рет көруі еді. Іші-бауыры езіліп, жүрегі тулаған Көріктің көзі шоқтай жанып, мейірім шапағы лаулай қалған. Өз бөбектерінен көзін ала алар емес. Ішіп-жеп қарай береді. Қараған сайын жанына өмірдің жарық сəулесі тамылжи түсетін тəрізді.

	– Садағаң кетейін, Дəуі-ті-ім, жарылқаушым екенсің. Күндей нұрын төккен жанарыңнан айналдым сенің! Жаным құрбаның болсын. Ғылым құдіретін, тəңір игілігін сен болмасаң қайдан көрер едік. Жиырма жылғы түн-түнекті серпіп тастаған ілім құдіретіңе бас идім, жаным! Егізімнің сыңары, өмірімнің жанары, бəріне себепшіл, келші бері, – деп маңдайынан, екі бетінен кезек сүйген Зылиқа құшағын жазбай тебіренді. – Тіршілігіме жан берген, өмір боп күлген от жүрегің көп жасасын. Бақытты бол. Сен болмасаң, бұл дүниеден құса жүрекпен булығып аңырап өтер ем. Енді арман жоқ! – деді салиқалы үнге ауысып. – Сендей ұл туған анадан айналдым, халықтан айналдым.

	– Саған айтылар алғысты сөзбен жеткізу мүмкін емес. Айтарым – көрсеткен өнегең ұрпақтарға тарасын. Кəрі жүрегімді адамгершілікке толтырдың, жастық əкелдің. Ерте заманда мұндай азаматтар татулығын, жақындық қарым-қатынасын достық деп атар еді. Ал сен ол сөздің мағынасын əлдеқайда кеңітіп жібердің. Ол сөз енді бауыр болды. Бауырлас достықтарың мəңгілік, азаматтық жандарың өмірде жамандық көрмесін, – деп Мұсабек қарт желпіне сөйледі. Қайта-қайта Давидтің қолын қыса берді.

	– Қалқашым-ау, достық деген кеудедегі жүрек пе еді, жан ба еді. Бұған дейін мен бейбақ не біліп келгем, – деген Зəуре Давидті құшағынан босатар емес. Бода-бодасы шығып жылап тұр. Мінезі шəлкес, тумысынан қыңыр жаратылған жанның еміренген сөзі талайға таңдай қақтырды. Көзін сүрте жүріп, Давидке қарай береді.

	– Апа, Мұсеке, Зəуре шеше, рахмет, лебіздеріңізге. Баянды қуаныш болсын өздеріңізге. Көріктің қуанышы біздің де қуанышымыз. Оған барлық достар ортақ. Бізде қарымта тілейтін сатулы қызмет деген болмайды. Жаны бір адам жанымен жалғасып өмір кешеді. Мүддесі бірдің, тілегі бірдің – жүрегі бір деген сөз ол. Сіздер көп алғыс рахметті ғылымға айтыңыздар. Ғалымдарға бағыштаңыздар, – деді Давид. – Менің де төбем сол күні көкке жеткен. Əне, қараңыздаршы, қап-қара көзі көмірдей, жанары мөлдіреген Көрік бар шаттықты алып орталарыңызға оралды. Іздегеніміз, арманымыз орындалды. Одан артық олжаның керегі не?! Жəне осынау аз жылғы қиын күндер оның мойнында өшпес дарын отын жақты.

	Замандас үшін одан қымбат қасиет бар ма? – Үлкендердің аузы ашылып, Давидке қарап қапты. «Өз бойына түк жолатпайды. Мұндай сыпайы біртоғаны кім көрген. Мəрт азамат екен-ау!» – деп түйді Мұсабек. Балаларынан босаған Көрік Мұсабектен бастап қарттарға қос қолын ұсынып сəлем берді. Мұндайда ана жаны шыдаған ба, Зылиқа:

	– Көзіңнен айналдым. Əлидің жанары тіріліпті, – деп салды.– Енді арманым жоқ. Бүгінгі бақыт тасытқан күнге өтелмес қарыздар жанның бірімін мен. Соның ішінде ең қомақтысы Дəуіттің үлесі, Дəуітімнің еңбегі. Дүниені мөлдіреткен аспан түстес көзіңнен айналдым, Дəуітім! Бойыңдағы ізгілік өшпесін. Сендей ұлы бар ел қашанда бақытты! Бұл – ана батасы, ана бағасы. Егіз ұлым, достықтарың мəңгілік болсын! – деді. Осындай қуанышты күні өз бойын бекітіп қанша ұстамдылық көрсетейін десе де аналық мейірім ыстық жас боп, көз жасы боп төгіле берді.

	Əлиевтер əулеті бұл күнде бау-бақшалы қалада өмір кешіп жатыр. Барақ пен Көрік ақар-шақар балалы-шағалы берекелі, белгілі шаңырақтар. Дос-жарандары, қаншама! Бəрі – ана шіркіннің тəрбиесі шығар.

	Қарттар деген қазына емес пе!? Зылиқа, Зəуре, Мұсабектер егде тартса да, əлі қунақ. Немерелерінің қызығын аңсап, келер күннің шуағын асыға күтетін сияқты. Əсіресе Зылиқа ширап алған.

	«Əр нəрсенің қайыры болғанға не жетсін! Өмірге өкінбеймін. Не көрмедік. Қуанышын да, қасіретін де шектім. Бір күнгідей болған жоқ. Бəрінен қымбат адамдық ізгілік екен. Біреудің біреуге мейірбандығынан, достығынан асыл қазына болмайтынын ұрпағыма аманат етермін-ау!» – дейді.

	Қайран, шеше-ай, жөнің бөлек-ау...





