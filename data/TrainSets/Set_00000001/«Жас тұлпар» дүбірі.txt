	Əміржан Əлпейісов

	«Жас тұлпар» дүбірі





	Мызғымайтындай керiнген Кеңес Одағының шаңырағының ортасына түсуіне, социалистік жүйенің қирауына қазақ жастарының қосқан үлесі зор. Ал сол жастардың санасын серпілтіп, болмысын оятқан, Алаш зиялыларының күрес жолын жалғастырған

	«Жас тұлпар» қозғалысы болды. Кітапқа «Жас тұлпар дүбірі» повесімен бірге «Азаттық аңсаған Сарыарқа» және «Қашқын суыр» повестері де еніп отыр.

	«Азаттық аңсаған Сарыарқа» повесінде Алматы қаласы студенттерінің астыртын құпия ұйымының іс-әрекеттері көрсетіледі. Ал «Қашқын суыр» повесінде Желтоқсан көтерілісінен кейінгі қазақ жастарының қилы ғұмыры мен тұрлаулы тағдыры, рухани-адамгершілік қасиеттерінің ашылуы сипатталады.

	Жалпы бұл тарихи повестер ХХ-шы ғасырдың 60-80-ші жылдарындағы жастардың Қазақстанның тәуелсіздігі үшін күресі туралы айтылады. Повестер қалың оқырман қауымға қазақ ұлтының тарихын зерттеушілерге арналған.





ОҚЫРМАНҒА


	Тәуелсіздігіміздің көк байрағының желбірегеніне де, міне, 25 жыл болып қалды. Өркениетті елдердің көшіне ілігіп, дамыған 30 мемлекетпен тереземізді тең етеміз деп ұмтылып жатқанымызда негізсіз емес. Бүгінгідей күндеріміз үшін талай ғасырлар бойы ата-бабаларымыз қанды жолға тәуекел етіп басын тікті. Сондықтан да бүгінгіні – кешегінің жалгасы, өткеннің салдары, болашақтың себепшісі деп білген жөн. Өмір диалектикасына жүгінсек, ғайыптан пайда болатын ештеңе жоқ: кешегі мен бүгінгі, бүгінгімен ертенгі – бәрі де бір-бірімен табиғи да, тарихи тұрғыдан да байланысты.

	Тарихымыздағы тәуелсіздік үшін болган 300-ден аса қан төгілген ұлт-азаттық қозғалыстар мен көтерілістер бір-екі күндік іс-әрекет емес, халықтың көп жылдар бойы ішінде жүрген Ұлы арманы – Тәуелсіз ел болудың ұмтылысы. Қазақстанның тұңгыш Президенті Н.Ә. Назарбаевтың сөзімен айтсақ “бұл тандауда өз тағдырының қожасы болу құқығы үшін өмірін қиған миллиондаған қандастарымыздың ерікжігері бар ".

	Өлі разы болмай, тірі байымайды. Тарихқа қиянат жүрмейді. Халқымыздың бостандығы, еліміздің тәуелсіздігі үшін шыбын жанын шүберекке түйіп, халқым, ұлтым деп отқа түскен боздақтар ұлтымыздың мақтанышы, ар-ұжданы, бүгінгі күннің айнасы.

	Кез келген халықтың маңызды ескерткіші – оның тарихы. Ал 1465 жылы Қазақ хандығының құрылғанынан бүгінгі күнге дейінгі аралықтағы тарихымыздың ақтаңдақ қалған жерлерін анықтап, оның ақ-қарасын айыру біздің міндетіміз. Шындап келгенде 1991 жылы Тәуелсіздікті аса үлкен шығынсыз жариялауымыздың түп-тамырында 1721-1757, 18371846. 1916, 1979, 1986 және басқа жылдардағы ұлт-азаттық қозғалыстар, көтерілістер жатыр. Жалпақ жұрттың мүддесі үшін шындық пен қатердің бетіне қаймықпай тура қарап, дұрысын, ағын айтпасақ, керанау кемшіліктерге кездесе береміз. Ұлттық зейненің күш-қуатын күшейту де, жаңа қазақ тәрбиелеу де, еліміздің болашағы үшін парықты пайым, парасатты пікір айту да күмәнға айналады.

	Осындай ақтандаңқтың бірі – қазақ жастарының Тәуелсіздік үшін күресі. Ал жастардың азаттық үшін күресінің көш басында «Жас тұлпар» қозғалысы тұрды. Ұлттық идея көрінісін Алаш идеясынан іздеген жастұтпарлықтар қазақтың жаңа өмір сүру философиясын қалыптастұрушы күшке айналды. Қазақта көзі ашық, көкірегі ояу жастардың бар екенін, рухы өшпегенін көрсетіп берді. Алаш идеясын қайтадан жаңғыртып, өзіміздің ел екенімізді, өз тегіне үңілетін тамыры бар тұтас ұлт екендігімізді дәлелде алды. Ұлтына деген сүйіспеншілік оларға ертеңгі күнді дұрыс болжаудың көрегендігін сыйлады. «Жас тұлпар» дүбірі қазақ жастарының санасын біржолата серпілтіп, азаттық күресіне жетеледі. Дүбірден оянған жастар Қазақстанның бар аймағында жасырын үйірмелер ұйымдастырып, өз шамашарықтарына қарай, ұлт-азаттық көтеріліске араласты. Құрбы-құрдастарының ой-өрістерін кеңейтіп, ұлттық зейненің күш-қуатын күшейтті. Қарағандыда «Жас қазақ», Қостанайда «Жас түлек», Өскеменде «Ұлттық мамандарға әділеттік тобы», Семейде «Тайшұбар», Гурьевте «Ұшқын», Павлодарда «Жас ұлан», Целиноградта «Тың тұлпар», «Оян қазақ»,

	Шымкентте «Адыр қасқырлары», Алматыда «Сарыарқа» ұйымдарының болғаны соның айғағы. «Жас тұлпар» қозғалысы тарихымыздағы азаттық үшін күресiмiздiң үлкен бір белесі. Ол неміс автономиясының құрылуына жол бермеген, Желтоқсан көтерілісінде ұлтымыздың намысын жанып, жастарға рухани азық бола алған күш!

	Халық тарихы қатпар-қатпар. Қай халықтың болсын, өткен өмір жолы, әлеуметтік-экономикалық өрбуі, рухани кемелденуі, сайып келгенде тарихи тағдыры бар.

	Адам өткенге қарап өседі, бүгінгіге қарап бой түзейді, болашақты болжап күн кешеді. Шындықты, азаматтық қасиетті қадірлей білу өмірдің көрсетіп келе жатқанындай жеке адамның тағдырына ғана емес, бүкіл ұлттың рухани дамуына, адамгершілік пен парасаттың салтанат құруына тікелей қатысты.

	Тәуелсіз ел болуға деген ұмтылыстың қаншалықты қымбатқа түсетіндігін біз білеміз. Маркс айтты екен деп тоқтарым жоқ деп қатулана 1915 жылы-ақ “Аллаға шүкір, алты миллион қазақ бармыз” деп қуанып, дүниеге жар салып ұлтшылдығын көрсеткен, ұлтының болашағына көз жібере білген Ахмет Байтұрсынов бастаған Алаш зиялылары айдалып, атылып кетпегенде қазақтың ой-санасы қай дәрежеде болар еді...

	Тарихтағы ұлы оқиғалар ұлттық идеяның сарқылмас қайнар көзі. Ал Ұлттық идея - мемлекеттің қозғаушы, алға итермелеуші күші. Ол тарихи қажеттіліктен қоғамдық болмыс болып қалыптасатын құдіретті күш.

	Қазақ жастары қашанда саяси күрестің алдыңғы қатарында болды. Халықтың аузын құлыптап, ойын көгендеп, еркін шідерлеп ұстаған тоталитарлық коммунистік режимге алғашқы соққы беріп, негізін шайқалтқан да осы жастар. Біз тарихымызға жастұлпарлықтардың, сарыарқалықтардың, желтоқсандықтардың көзқарасы, іс-әрекетімен қарасақ қателеспейміз. Бұдан бүгін ғана емес, болашақта да адалдықтың, патриоттылықтың, тазалықтың, зиялылықтың құйындысы ретінде қарастырып үлгі аларымыз сөзсіз.

	Болашақта қазақ болу, қазақша сөйлеу, қазақтың ән-жырын айту, қазақша жөн-жоралғы өткізу әлеуметтік мәртебе болсын десек, жастардың тарихтан алатын өз орнын көрсетіп бағалауымыз керек. Біз сана-сезімімізді, ұлттық менталитетімізді құрсаулаған ұзына ғасырлық отаршылдық жүйе үйреткен жалтақтығымыздан неғұрлым тез арылсақ, солғұрлым ұлттық болмысымыз шындала түседі.

	Өткенді білмесек, болашаққа қалай барамыз? Кеткенімізді қадірлемесек, жаңа ұрпаққа не дерміз? «Жас тұлпар» қозғалысы, желтоқсан көтерілісі жөніндегі ақиқат, оның тарихи орны, сипаты шындап келгенде өлгендерге емес, тірі біздерге де емес, болашақ ұрпаққа керек. Бұл жастардың жігерін күшейтуге, ұлттық болмыстың шындалуына қажет.

	Құрметті әлеумет, кітаптың әділ қазылары өздеріңізсіздер, шығарманың артық-кемі болса, кешіре жатарсыздар.

	автор





	Осыдан 50 жыл бұрын

	1963 жылдың қараша айында

	Мәскеу қаласында қазақ студентжастарының

	«Жас тұлпар» ұйымы ресми құрылды.



	Өмір диалектикасына жүгінсек, ғайыптан пайда болатын ештене жоқ: кешегі мен бүгінгі, бүгінгі мен ертеңгі – бәрі де бір-бірімен табиғи да, тарихи да тұрғыдан байланысты. Тарихқа қиянат жүрмейді. Осыдан 550 жыл бұрын шаңырақ көтерген Қазақ хандығының құрылғанынан бүгінгі күнге дейінгі аралықтағы тарихымыздың ақтаңдақ болып қалған жерлерін анықтап ақ-қарасын айыру, оны жас ұрпаққа жеткізу біздің міндетіміз. Шындап келгенде, 1991 жылы Тәуелсіздікті жариялауымыздың түп-тамырында көптеген жылдардағы ұлт-азаттық қозғалыстар мен көтерілістер жатыр. XX ғасырдың 60-шы, 70-ші жылдарында қазақ жастарының санасын серпілткен «Жас тұлпар» ұйымы болды. Бұл қозғалыс жастұлпарлықтардың өмір жолы, жастардың Қазақстанның Тәуелсіздігі үшін күресі ғана емес, бұл қазақ қауымының үлкен бір тарихи белесі. Бүгінгі жастарымыз, болашақ ұрпақтарымыз мақтанышпен айтар, үлгі-өнеге алып, жадында сақтар, ұлт рухының асқақтығын көрсетер тарихи алтын кезең.





Тарих толқынында туған «Жас тұлпар»


	Адамзат тарихындағы әлемді билеген барлық империялардың ерте ме, кеш пе ыдырауы, күйреуі заңды құбылыс. Дүниежүзіндегі ең үлкен мемлекеттер Ислам халифаты, Рим империясы, Шыңғыс ордасы да объективті, субъективті жағдайларға байланысты бірі өздері, енді бірі жаугершілік нәтижесінде жер бетінен кетті. Барлық империялар биліктік құрылымда қатаң тәртіп сақтау үшін диктатуралық, жеке бастық билікті ұстанады. Ол билік бірде қатаң, бірде жұмсақ икемді саясат құралына айналады. Ал Кеңес Одағындағы пролетариат диктатурасы қанды биліктің ең сорақы көрінісін айқындап берді. Ең үлкен, ең соңғы империя осы Коммунистік партия басшылығындағы Кенес Одағы болды. Кеңес Одағы да қоғам дамуы заңдылықтарынан тыс қала алмады. Кез келген мемлекет – тірі организм – ол туады, дамиды. Даму, құлдырау және жанару кезендерін басынан өткізеді. Бағына да, сорына да қарай қазақ халқына Кеңес Одағы құрамында өмір сүруіне тура келді. Өкінішке орай, қазақ халқы соңғы 300 жылдық тарихында өтпелі кезеңнен арыла алмай-ақ қойды. Хандық тұрақталып, әлеуметтік, саяси-экономикалық құрылым нығая бергенде жоңғар шапқыншылығы басталды. Қырық жылғы қырғыннан енді ес жия бергенде Ресей бодандығы келіп, Кеңес өкіметінің билігімен жалғасты. Адам тарихи өмір сүреді, өркениет тудырады. Бірақ өз тіршілігін жақсартудың орнына қитұрқы саясаттың кесірінен адам айткысыз дәрежеде күрделендіреді. Дәл осылай «жердегі жұмақ» коммунизм қоғамы үшін Кеңес өкіметі әлемнің алтыншы бөлігін қамтыған өз халқын азапқа салып, жалғандағы тозақтың отын «жақты». Кеңес өкіметінің сөзі мен ісінің арасындағы алшақтық жалғандылыққа, ал ол өтірікшілікке әкелді. Өз халкын көзбояушылықпен алдау үйреншікті іске айналды. Өтіріктің арты бір тұтам, біртіндеп халық биліктің сырын ұқты, сөйте тұра күні үшін бетперделік сайқымазақ ойнын ойнауына тура келді. Ең бастысы аз ұлттардың рухани жан дүниесі күннен-күнге былықпен ластыққа тола берді. Ал өтірікпен, көзбояушылықпен өмір сүретін қоғам ешқандай кісілік пен ізгілік туғыза алмайтын рухани бедеу күйінде қалары сөзсіз. Мұндай қоғамдағы саяси құрылыстың ерте ме, кеш пе түбегейлі өзгеріске түсері айдан анық еді. Кеңес өкіметі сөз жүзінде бостандық, тендік, социализм, коммунизм, бақытты балалық шақ, ұлттар достығы ұранымен халық санасын тізгіндеп, ауыздықтап отырды. Бір партия, бір билік, бір депутат саясаты көпшілікті тобырға айналдырды. Полицейлік – шоқпарлы билік ойына келгенін істеп, саяси сенімсіздермен аяусыз күрес жүргізді. Барлық империялардың мақсаты бір. Ол жаулаған халықты бағындырып ұстау. Ал ол үшін оның рухын сындыру керек. Бұл жердегі ең басты құрал идея болғандықтан, сол жергілікті бодан ұлттың зиялысын құрту қажет болды. Адамзат тарихындағы ең үлкен қылмыстар ХХ ғасырда Кеңес Одағында компартияның басшылығымен жасалды. Елдің халықтар түрмесіне айналуы былай тұрсын, жаппай қырғынға ұшыратты.

	Кеңес өкіметі сөз жүзінде халық деп, ал шындығында оны қорлықта ұстады. 1920 жылы В. И. Лениннің тапсырмасымен коммунист С. Берзин Соловецкі аралында әлемдегі бірінші концлагерді ұйымдастырды. Кейін осы тәжірибеден неміс фашистері үлгі алып концлагерлер салды. Тарих білмеген, көрмеген сорақылық жасап, «халық жаулары жан ұясы» деген желеумен әйелдер үшін, балалар үшін түрмелер ашты. Коммунистер мен неміс фашистерінің мемлекет басқару билігі өте ұқсас болып шықты. Жалғыз ғана айырмашылығы неміс фашистері жаулап алған халықты қырса, коммунистер өз халқын қырды.

	Ең басты қылмыс -социалистік жүйенің тоталитарлық өктемдікпен екі жүзден астам ұлты қасақана мидай араластырып негізін жоюы болды. Осы саясаттың нәтижесінде аралас некеден туғандардың саны артты. Қаншама ұлттар мен ұлыстар жойылып кетті. Жүзге тарта мынжылдық тарихы бар төлтума мәдениет жоғалды. Қоғамның өткені мен бүгінгісін саралаудың шебері неміс жазушысы Томас Манн Кеңес Одағының өткен шағын түпсіз құдыққа теңеген болатын...

	ХХ ғасырдың 50-60-шы жылдары Кеңес Одағының тарихында ерекше орын алады. И. В. Сталиннің өлімі, Кеңес Одағының ішкі және сыртқы саясатындағы кемшіліктерді көрсету, «жеке басқа табыну мен оның салдарларын» сынау кеңес саяси жүйесі мен қоғамдық өміріне үлкен сілкініс әкелді. Жаңа басшылар социалистік жүйенің негізгі қағидаларына тимей елде саяси реформа жасауға талпыныс жасады. Әрине, бұл либерализациялық үрдіс тиянақты жалғаспады және тоталитарлық санасы қалыптасқан қоғам да, элита да үлкен өзгерістерге, қайта құруларға дайын болмады. Әйтсе де, капиталистік Батыс елдерімен қарым-қатынастар біршама түзеліп, «темір шымылдық» ашылды. Елдегі саяси қуғынсүргін тоқталуымен бірге Кеңес өкіметінің өз халқына істеген зорлығының, қайғы-қасіреттерінің беті ашыла бастады.

	«Хрущевтік жылымықтың» басталуына елде пісіп жетілген объективті де, субъективті де алғышарттар толығымен болды. СОКП-ның XX съезінің «жеке басқа табыну және оның салдарлары» шешімінің қабылдануының да негізі бар. Шындықты балта шаппайды. Съезде Орталық Комитет мүшелерінің бәрінің шешімді бір ауыздан қолдауының өзі көп дүниеден хабардар етеді. Тарихтың бұралаң жолы жеке басқа табынудың сұрқия бетін ашты. Шынында, бұл Сталиннен бұрын Ленин салған қызыл террорлық жол болатын. Енді міне, осы саясат мемлекет деңгейінде әшкереленді. Компартияның ХХ съезі шешімдері биліктің бетін бұқара халыққа бұрып, әділеттілік орнатпақ ниет көрсетті. Деспоттық, тағылық биліктің қалың сені жібиін деді.

	1939-1945 жылдар аралығындағы екінші дүниежүзілік соғыс, өлім-қиыншылық пен бірге кенес солдат-офицерлерінің болмысына әсерін тигізіп, дүниеге көзқарастарын өзгертті. Батыс елдерінің тұрмыс-жағдайын көрген Кеңес азаматтары өз өмірлеріне сын көзбен қарауға айналды. Соғыстан елге оралғандардың арасынан социалистік жүйеге, ұлттық қарым-қатынастардағы кемшіліктерге мән беретін адамдар шықты. Әсіресе, орыс интеллигенциясы қатарынан соғысқа қатысқан А. И. Солженицын, А. Рыбаков, В. Аксенов сияқты акын-жазушылар шығып, өз шығармаларында кеңестік жүйені ашық әшкереледі. Мұндай жағдай Ресей тарихында 1812 жылғы соғыстан кейін де болған. Онда да Наполеонды жеңген орыс армиясындағы алдыңғы қатардағы дворян офицерлері монархиялық құрылысты өзгертпек ниетпен көтеріліске шығып «декабристер» атанған.

	1921-1954 жылдар аралығында Кеңес Одағы өзінің 3 миллион 777 мың азаматын «халық жауы» деп соттап түрмеге отырғызды. Оның 642 мыңы атылды. 1929-1933 жылдары Қазақ АССР ОГПУ саяси өкілдігінің үштігі 9805 iс қарап, 22933 адам жөнінде шешім қабылдады, соның ішінде 3386 адам атылды. Атылғандардың арасында біртуар Жүсіпбек Аймауытов, Иманжүсіп Құтпановтай ұлтының қамын жеген Алаш зиялылары мен ақын жыраулары болды.

	Қазақстанда 1937-1938 жылдары 100 мыңнан аса адам сотталып, 27 мыңы атылды. Бұл сотталып, атылғандар негізінен қазақтың оқыған білімді, ұлтының болашағын ойлаған алдыңғы қатарлы зиялы қауымы болды. Жалпы «халық жаулары» 953 лагерьде қамауда ұсталынды. Тек бір Қазақстанда ГУЛАГ-тың 11 лагері орналасты. Олар Алжир, Карлаг, Дальний, Степной, Песчаный, Камыслаг, Ақтөбе, Петропавл, Кенгір және Өскемен лагерлері.

	Миллиондаған әр түрлі ұII өкілдері Қазақстан және басқа да Орталық Азия республикаларына жер аударылды. Кешегі аштықтың қырғынынан қансырап, боздақтарынан айырылып, көз жасы енді тиыла берген қазақ елі мен жеріне жана қасірет келді. Адам айтқысыз хайуандық-азғындықтың іс-әрекеті жалпылай көрініс алды.

	Өмірі түрме көрмеген қазақ жері «халықтар түрмесіне» айналды... Бір ғана «Карлагта» 200 мың жуық адам қуғынсүргін көрді. АЛЖИР-де әйелдер зонасы жұмыс істеді. 1937 жылы Қиыр Шығыстан 100 мыңнан астам корейлер, Ресейдің Еділ өңірінен 361 мың неміс, 1943-44 жылдары Солтүстік Кавказдан 507 мың шешен-ұңғыш, қарашай-балқар, Месхетиядан ауған күрдтер мен месхед түріктері, одан қалды, қалмақтар мен татарлар қазақтың кең даласына тоғытылды. Қазақ қашан да өзі де еркіндікте өмір сүрді, басқаның да бостандығын шектемеген. Оның түрмесінің болмауы азаттықтың қасиетін қадіртегенінде жатыр. Адам өлтіруді қазақтың азғындыққа теңеуі шынайы парасаттылық белгісі. Ешбір дәлел өлімге баруды ақтай алмайды. Өйткені қан қанды тартады. Жамандық өздігінен өршіп жалғасын таба береді.

	Кеңес өкіметі қазақтың ұлттық ерекшелігі – кеңпейілдігін ездік, жасықтыққа балап ойына келгенін істеді. Малын қырғанымен, зиялысын қамап өлтіргенімен қоймай, ата мекенін қайғы қасіреттің көз жасына толтырды.

	И.В. Сталин өлгеннен кейін 20 күннен соң 1953 жылдың 26 наурызында НКВД басшысы Л. П. Берия дайындаған «Кешірім жөніндегі» (об амнистии) өкіметтің шешімін

	Жоғарғы Кеңесі Президиумы бекітті. Сөйтіп, осы шешім негізінде түрмедегі бас бостандығынан айырылып, сотталған 2 миллион 526 мың 402 адамның 1 миллион 183 мыңы босатылды. Мұндай кешірім жасап, осыншама адамды бір мезгілде түрмеден босату адамзат тарихында бұрын сонды болмаған. Әрине бұл шараның іске асуына Л. П. Берия мен Н. С. Хрушевтің арасындағы таққа таласы да себебін тигізді. Екеуі де өткен күннің көлеңкесінен алшақтағылары келді...

	Қалай дегенде де, азаматтық құқықты қорғау, либералдық саяси өмір жанданды. Кеңес Одағында Коммунистік партия социалистік жүйеге сай мемлекеттік органдардан жоғары тұрғандықтан, оның көшбасшысының ұстанған бағытына көп нәрсе байланысты болды. Уақыт қажеттілігіне сай заманның талабын орындайтын саяси тұлға Компартияның саяси бюросынан табылды. 1953-1964 жылдары Кеңес Одағын Н. С. Хрущев басқарды. Бұл он жыл – Кеңес Одағы тарихында «ұлы жылдар» деп аталды.

	«Хрущевтік жылымық» ерекше оқиғаларға байланысты үш кезеңге бөлінді.

	Бірінші, И. В. Сталиннің өлімі, 1953 жылдың наурызынан — 1955 жылдың басына дейін Маленков бастаған антипартиялық топпен күресу кезеңі.

	Екінші, 1955-1957 жылдар, Н.С. Хрушевтің И.В. Сталиннің «жеке басқа табынуын» әшкерелеу кезеңі.

	Үшінші, 1957 жылдың желтоқсаны мен 1964 жылдың қазаны. Ішкі және сыртқы саясаттағы дағдарыс, Н.С. Хрушевтің билік басынан кету кезеңі.

	Бір сөзбен айтқанда, 50-60-шы жылдар Кеңес қоғамында бұқара халықтың саяси болмысын өзгертті. «Хрущевтік жылымықтың» әсерімен «таптық социализм» деген термин де шықты.

	Қоғамда рухани бостандықтың көзін ашуға мүмкіншілік туа бастады. Саяси қуғын-сүргінге ұшыраған азаматтарды жаппай ақтау басталды. Б. Пастернак, М. Зошенко, И. Эренбург, тағы басқа ақын-жазушылардың еңбектерінің жарық көруіне жағдай жасалды. А. Твардовскийдің «Новый мир» журналы әділдіктің, шындықтың көзіне айналды. А. Солженицын, Б. Слуцкийлердің шығармалары кеңінен шығарылды. Ұлттық аймақтарда ояну басталды.

	Кеңес Одағында тұрып, Сталиннің «жеке басқа табыну» саясатының зардаптарын тартқан ұлттар әділдік іздеп, іске кірісті. Адам құқығын қорғау, тарихи шындықты айтуға біріккен «Родина» сияқты жалпыхалықтық ұйымдар пайда болды. Қызыл империяның тоталитарлық жеке басқа табыну зардаптарынан арылу кезеңін жәй «Хрущевтік жылымық» жылдары деп айтқанымызбен, бұл кеңестік болмыс-санада ақжол толқын атқан керемет заман еді. Саяси ағымдағы биліктің де беті бұқара халыққа бұрылды. Коммунистік диктатура кезеңінде сіресіп қатып қалған қара түнек ыдырайын деді.

	1953-1964 жылдардағы «Хрушевтік жылымық» Кеңес Одағында шешімін таппай, күн тәртібіне қойылмай, ондаған жылдар бойы жабулы жатқан ұлт мәселесін шешпекші болды. Бірақ «жылымық» кезінде ұлтаралық қатынас керісінше шиелене түсті. Батыс Украина, Қап тауы аймағы республикалары ұлт мәселесіндегі қуғын-сүргін мәселесін көп көтерді. Ұлттық мәдениет, ана тілі, ұлттық саяси мәселелерді шешу туралы іс-әрекеттер жасалды. Күрес нәтижесінде жер аударылған ұлттар ақталып, туған жерлеріне қайтуға мүмкіндік алды.

	Кеңес Одағындағы саяси мүмкіншіліктер барлық ұлттардың сана-сезімін оятып, ұлттық болмыстарын жаңаша қалыптастыра бастады. Ұлттық автономиялық республикаларын құру үшін Қырым татарлары, Поволжье немістері ұлт-азаттық көтеріліске шықты. Барлық республика, ұлттық автономиялық құрылымдарда ашық, жасырын ұйымдар құрылып, өз ұлттық мүдделерін қорғай бастады.

	Балтық жағалауы республикаларында тәуелсіздік үшін ұлт-азаттық көтеріліс кеңінен орын алды. Бұған 1956 жылғы Польша мен Венгриядағы көтерілістер де өз әсерін тигізді. 1956-1959 жылдары Балтық жағалауы республикаларында социалистік жүйеге, компартияның диктатурасына қарсы шыққан шерулер көбейді. Олардың қатары күннен-күнге көбейіп, шеруге мындаған халық шықты. Барлық шерулер ұлттық мәдениет пен ана тілін дамыту, тәуелсіз мемлекет құру жөнінде талаптар қойды.

	Бұл саяси реформалар мен бостандық үрдістері Қазақстанға кешігіп жетті... Ерте ме, кеш пе шындықтың бет-пердесі ашылатынына қазақтар да сеніп, тірлік қамын жасауға кірісті.

	Республикалардағы ұлт наразылығы әр түрлі сипатта өтті. Балтық жағалаулары республикалары, Украинада шеруге шығу кең өріс алса, Қазақстанда сайлау бюллетендеріне наразылық жазу кеңінен етек алды. Ресей ғалымы Александр Пыжиковтың зерттеуінше, Мәскеудің ұлттық саясатына келіспеушілігін бюллетенге жазып білдіруден Қазақстан әрдайым алда болды.

	Қоғам дамуында әр ұлт өзіне ыңғайлы мындаған жылдар бойында қалыптасқан құндылықтар негізінде саяси жүйе орнатқанда ғана ұлт жан-жақты дұрыс дами алады. Ұлттық мұрат іске асады. Капиталистік қарым-қатынастар күшті дамымаған, жартылай көшпенді, шаруашылығының ұлттық ерекшелігі бар қазақ халқы ешқашан социализмге құштар болған емес. Өзіндік өмірлік ерекшелігі, таптар арасындағы қайшылықтың жоқтығы социалистік қоғамды қажет кылмады. Ұлттық құндылықтары негізінде өмір сүріп отырған қазақ еліне өз ырқымен, өз жолымен ұйымдаспаған социалистік жүйе пайдадан гөрі орны толмас орасан қиыншылық әкелді. Қазақы қоғамның қаймағы сылынды, рухы бұзылды.

	Әрине басқаның несібесін тартып алып бақытты қоғам құрмақшы мемлекеттің болашағы күмәнді болатыны сөзсіз.

	Кеңес Одағының ерте ме, кеш пе құлайтыны жөнінде Алаш зиялылары өз кезінде көрегендікпен ашық айтты.

	Мағжан Жұмабаев:

	«Қалың елім, қалың қара ағашым,

	Қайраты мол, айбынды ер Алашым,

	Өзі-ақ кұлар, сырын берме, сабыр қыл,

	Ақымақтар, байқамаған шамасын,

	— деп, ойдан туған, қиялмен жасалған қисын-жүйелі Кенес өкіметінің құлайтынына Алаш зиялыларының сенімді екенін көрсетті.

	1929 жылдың қаңтарында Міржақып Дулатов ұрпаққа өсиет хатында:

	«Совет өкіметіне қарсы күрес деп шуласып жүргендері – қазақ ұлтын өз бетінше өмір сүрсін деген мүддеден туған ниет қана. Өз отанымыз өзімізге бұйырсыншы дегеніміз... Ғұмыр болса, дәм жазса – ұлтымның келешегі үшін күш-жігерімді аямай еңбектене беруге борыштымын. Адассам – халқыммен бірге адастым, сәулесі жарық жолға ұмтылсам – ұлтыммен қосыла ұмтылып бағамын» деп көрсетті.

	ХХ ғасыр қазақ халқына өмірі көрмеген нәубет жылдар әкелді. Бұған бірнеше объективті жағдайлар әсер етті.

	Біріншіден, 1919-1921, 1931-1933 жылдардағы Қеңес өкіметінің қолдан жасаған ашаршылығы кесірінен қазақтардың саны екі есеге кеміді.

	Екіншіден, соғыстар ұлттық менталитетті әлсіретті.

	Үшіншіден, өтпелі кезендер қырғындарының құрбандығына Қызыл империя жоспарлы түрде қазақтың зиялы қауымын түгелдей дерлік шалды. Қазақ халқы көшбасшыларынан айырылды.

	Төртіншіден, Кеңес өкіметі тап күресін желеу қылып, қазақтың ат төбеліндей аз зиялы қауымын екі бөліп, бір-біріне қарсы қойып жау етті.

	Бесіншіден, социалистік идеология ұлт, ұлтшылдық деген дүниедегі ең асыл сөздерді құбыжық қылып халықтың санасына сіндірді.

	Осындай себептерден қазақтың ұлттық генофонды таптық, коммунистік идеологияға қарсы күресу иммунитетін құра алмады. Ұлттық сананы қайғының қара бұлты жапты. Ал ұлттану - қазақ даласында бағзы заманнан, мәңгілік өшпес болып әр қазақтың сүйегіне сіңген қасиет еді.

	Қоғам дамуының тарихына көз салсақ, өтпелі, қиынқыстау соқпақты кезеңдерде ұлтын адастырмай қараңғы түнектен алып шығатын алып тұлғаларының дүниеге топтанып келетінін көреміз. Ұлт көшін бастар сегіз қырлы бір сырлы тұлғалар неғұрлым көп болса, елдің даму үрдістері соғұрлым жылдамдайды. Қазақ халқы дарынды, ұлты үшін жанын қияр ұл-қыздарына ешқашан кенде болған емес. Осы өтпелі кезеңде ұлтымыздың мәдени-рухани даму жолын заманауи үрдісіне сай жана арнаға бұрған, жүз жылда бір туатын Алаш зиялыларының тарих сахнасына шығуы ерекше құбылыс. Бір мезгілде Әлихан Бөкейханов, Ахмет Байтұрсынов, Міржақып Дулатов, Мұстафа Шоқай және тағы басқа да саяси қайраткерлер; Жүсіпбек Аймауытов, Мағжан Жұмабаев, Сұлтанмахмұт Торайғыров, Мұхтар Әуезов сияқты талант иелерінің дүниеге келуі үлкен феномен. Әттең не керек «қолдағы алтынның» қадірін біліп қорғап, сақтай алмадық. Тәңірім бізге ат төбеліндей аз зиялыны көп көрді.

	«Хрущевтік жылымық» жасаған жағдай қазақ болмысына да төңкеріс әкелді. 1950 жылдың соңында басталған саяси ой-пікір қозғалысы билікке қарсы жекелеген адамдардың күресімен басталып, жаппай қарсылық жасап қоғамдық тәртіпті бұзушылықпен жалғасты.

	Ояна бастаған ұлттық сана меңіреу ұйқыдағы қалың жұртқа ой салды. Елдің жанды жерлерін сыздата бастады. Халық, әсіресе алдыңғы қатарлы болашағын ойлаған зиялы қауым бірде ашық, бірде жасырын іске кірісіп, күреске шықты. Үнпарақ жазып тарату, өкіметке, Компартия комитеттеріне шағым хат жазу қалыпты іске айналды. Көбіне жоғарғы мекемелерге жекелей, ұжым болып хат жазды. Қазақстанда да ұлт саясатындағы кемшіліктерді ашық сынап, наразылықтарын білдіретін адамдар шыға бастады. Олар соғыс кезінде жанқиярлық ерлік көрсетсе де батыр атағын қазақ болғаны үшін ала-алмағандардан бастап, ауылдағы, әсіресе колхозшылардың тұрмыс-жағдайларының мәселелерін көтерді. Сол кезде Рахымжан Қошқарбаев, Қасым Қайсенов, Бауыржан Момышұлының ерліктері ел аузынан түспеді. Ал Қазақстандағы колхозшылардың тіпті еңбек кітапшасының болмағаны өз алдына, өз еріктерімен ешқайда кете де алмай құлдарша өмір сүрді. Халық өзгерістерді, жаңаша өмір сүруге мүмкіншілік жасауды талап етті. Бірақ көбіне көпшіліктің күнкілі жылы пештің қасынан, жайылған дастарқанның басынан әрiге бармады. Дегенмен жүзден жүйрік, мыңнан тұлпар туып, биліктің әділетсіздігі, қарапайым халықтың мұқтажына ешкімнің бас ауыртпайтындығы кейбір аймақтарда жәй сөзден іске жалғасты. 1951 жылы Қарағанды қаласында соғыс ардагері К. Жақсылықовтың ықпалымен Б. Исқақов, А. Нарешев, К. Теміров және тағы басқалар астыртын «Елін сүйген ерлер партиясы» (Есеп) атынан үгіт-насихат жасап, жастарды ұлтын сүюге, халқына қамқорлық жасауға шақырды. Өкінішке орай, топтың жұмысы көпшілік арасынан қолдау таппай, тез арада тоқтатылды. Соғыстан әлі есін жинап болмаған ел санасы – қарынның тоқтығы, қара бастың амандығынан әрiге бара алмады...

	Кеңес Одағындағы билік пен еңбекші халықтың арасындағы қарулы қақтығыс алғаш рет 1959 жылы Қазақстанның Теміртау қаласында орын алды. Бұл көтеріліске болат қорыту комбинатын салып жүрген қазақ жастары түгелдей қатысты. Азаттықта өмір сүріп үйренген, қанында бостандық рухы бар Арқа азаматтары биліктің әділетсіздігіне бұқпаланбай қарсы шықты. Сөйтіп, Отан соғысынан кейінгі Кеңес Одағындағы компартия саясатына қарсы алғашқы қарулы көтеріліс интернационалдық кейіпте қазақ жерінде көрініс тапты.

	Қоғамдық қозғалыстар көтерген мәселелерге өкімет тарапынан жауап берілмеді, шешілмеді. Қозғалыстардың барлық талаптары айналып келгенде, егемендікке, ұлт мәселелеріне келіп тіреле берді. Ал ұлттық мәдениет пен ана тілді дамыту, қалыптасқан әдет-ғұрыпты сақтап қалу коммунистік жүйенің қағидаларына қайшы келді...

	Отан соғысынан кейін тап жауларын жою саясаты жанаша деңгейде өріс алды. Енді ұлтын ойлаған зиялыларды социалистік идеология тұрғысынан сарсанға салу басталды. Компартия Кеңес өкіметі халықтарын ұлтсыздандыруды жана белеске көтерді.

	Қазақ ұлтшылдарын әшкерелеу 1951 жылы қазан айында өткен «Қазақстан Республикасы партия ұйымындағы идеологиялық жұмыстың жағдайы және оны жақсарту» деген тақырыптағы пленумнан кейін күштеп қолға алынды. Буржуазияшыл ұлтшыл аталып, сотталған тарихшы-ғалымдар Е. Бекмаханов пен Б. Сүлейменовтердің жақтастарын әшкерелеу күшейді. Бекмахановтың лекциясын тындаған Каз ГУ-дің тарих факультеті студенттерінің бәріне Кенесары Қасымовтың ұлт-азаттық қозғалысын сынап қайтадан дәріс оқып, емтихан тапсыртты. Партия басшылығымен қоғамдық кафедралар жиналыстарын өткізу көбейді.

	1954 жылы Жазушылар Одағының ІІІ съезінде Компартия идеологы Н. Д. Жандилдин жолдас Қ. Бекхожин, Қ. Аманжолов, Қ. Шаңғытбаевтың шығармаларын ұлтшы, зиянды деп атады. Тіпті Қ. Сатыбалдинның «Әлия», м. Хакімжанованың «Мәншүк» поэмаларын ұлтшыл шығармаға жатқызды. Сөзін жоғалтқан жұрттың өзі де жоғалатыны сөзсіз. 1959 жылы КСРО Жоғарғы Кеңесінің жабық қаулысымен: «Жоғарғы оқу орнына түсу емтиханы тек қана орыс тілінде тапсырылсын» деген талаптар қойылды. Соның нәтижесінде қазақша оқыған бала оқуға түсе алмады, оқуға түссе, ары қарай оқу қиынға соқты. Қиындық көрген адам өз баласын орысша оқуға беруге мәжбүр болды. Қазақ өз ана тілінен безді. Адам қай тілде сөйлесе, қай тілдің мәдениетін менгеріп, салт-дәстүрін ұстанса, сол ұлтқа жатады. Ресей империясында 1897 жылғы жалпы халықтық санақта, кім қай тілде сөйлесе, сол ұлтқа жатқызған. Ел қайтадан қасіреттің қою қара бұлтына оранды.

	«Хрущевтік жылымық» ойлағандай нәтиже бермегендіктен, жекелеген азаматтар өз шамалары, саяси деңгейіне қарай, социалистік жүйемен күресті күшейтті. Ойларын ашық айтып, үнпарақ таратып, социалистік жүйенің кемшілігін әшекереледі. Қазақстанда да басқа республикалардағыдай тығырыққа тірелген ұлт мүддесін қорғау үшін кеңестік билікке қарсы күресуге жекелеген диссиденттер шықты. 1962 жылы Қостанайдың Рудный қаласының тұрғыны Махмет Құлмағамбетов саяси көзқарасы үшін қылмыс кодексінің 58-бабымен 10 жылға сотталды. Ол мерзімді уақытын түрмеде отырып шығып, кейін «Азаттық» радиосында қызмет істеді. Махмет Құлмағамбетов Мұстафа Шоқайдың «Біртұтас Түркістан» ұстанымын басшылыққа алып, «Азаттық» радиосының Түркістан редакциясын құрған Қарыс Қанатбай, Мәулiкеш Қайболдыұлы, Дәулет Тағыберді, Жәкебай Бапыш және Хасен Оралтайлармен қызметтес болып, ұлтының жоғын жоқтады. Ол философ, жазушы Германияда неміс тілінде шыққан «Жұмақтан жеткен жансауға үні» романының авторы Мәулiкеш Қайбалдыұлымен бірге Ахмет Байтұрсынұлы, Әлихан Бөкейханұлы, Мағжан Жұмабайұлы, Жүсіпбек Аймауытұлы және тағы басқа Алаш зиялылары еңбектерін радио арқыты насихаттап, көпшілікке таныстырды. «Азаттық» радиосы «Түркістан» редакциясының алғашқы директоры болған Мәулiкеш Қайболдыұлымен өте жақын болды. Мәулiкеш Қайболдыұлы (Асан Қайғы) кезінде Ленинград университетінің философия факультетін тәмәмдаған дарынды ақын, ұлтшыл азамат еді. Оның 1969 жылы Мюнхен қаласында белгісіз біреулердің қолынан қаза табуы да кезіндегі Шәкәрім, Әміре, Естайлардың қазасындай жұмбақ жағдай. Ол Қазақстандағы зұлымдықтарды Батыс елдеріне жеткізіп, хабардар етті. Алаш зиялыларының жоқтаушысы болды. Ал Махмет Құтмағамбетов Алаш зиялыларынан кейінгі ұлтшылдығы үшін сотталған жаңа буындағы бірінші қазақ азаматы болды, оның есімі Хельсинкидегі саяси тұтқындар тізіміне кірді.

	Адамның тұлғалық мәні – рухани дамуында деп есептеледі. Коммунистік басшылықтағы социалистік идеология «халықтар түрмесіне» айналған Кеңес Одағында ұлттардың рухын жоспарлы түрде әлсіретіп отырды. Бұл соққыны ең көп жеген қазақ ұлты болды. Социалистік идеологияның жеңісі мәңгүрттік кезеңнің өріс алуына кеңінен мүмкіншіліктер жасады. Ашаршылық пен соғыстан азып-тозып, қажып, зиялы қауымынан түгелге жуық айырылып, геноцидке ұшыраған қазақ ұлтының рухани дамуы ондаған жылдарға тежелді. Ұлттық құндылықтарды сақтау қиындыққа соқты.

	Компартия ең алдымен өткенді білетін, қазіргіні саралай алатын зерделі ұлт зиялыларына қарсы науқан ұйымдастырды. Алаш зиялыларының ұшқыр ойына, сан-салалы біліміне, ұлттық рухына қарсы тұра алмаған Кеңес өкіметі оларды жаппай қырды. Жеті атасын, үш жұртын жастайынан біліп өскен, рулық шеңберде өмір сүрген бауырмал қазақ тығырыққа тіреліп елдігінен айырылайын деді. Өткенді ұмытқан, бүгінгіні байыптамайтын, келешекке көз салмайтын жаңа ұрпақ өмірге келе бастады. Ғылыми коммунизм ілімімен сусындаған, жалғандықты біліп тұрса да соған кұрандай сенетін жаңа адам қалыптасты. Өткеннің тереңіне бармай, бетіндегісін қалқып ішіп соған мәз болатындар көбейді. Тарихи жады, көкірегінде көзі жоқ, бірақ интернационалистік ағымдағы шала сауаттыларға даңғыл жол ашылды. Ел билеуге табандарының бүрі жоқ, тайғанақ, рухсыз, ұлтынан безген адамдар тағайындалды. Революцияшыл социализм идеясын қолдаушылардың саны көбейді. Діл күйреуге, мәдениет күйзелуге айналды. Өткен тарихымыз түгелдей феодалдық сарқыншақ аталып, ата дәстүрінен жерінетіндер пайда болды.

	Ертеде Түркістанды Тұран дескен,

	Тұранда Ер Түрігім туып-өскен.

	Тұранның тағдыры бар толқымалы,

	Басынан көп тамаша күндер өткен,

	– деп жырлаған Мағжан Жұмабаевтың бүкіл түрік әлемі халықтарының гимніне айналған «Түркістан» өлені жолдары ұмытылды. Тоталитарлық, социалистік жүйе қазақ қауымын көйлектің көктігі, тамақтың тоқтығы мен соғыстың жоқтығынан әріге жібермеді. Қазақ — арқа қағар жалған мақтанышқа мәз болды...

	Ұлтының болашағын ойлап, оның тарихын зерттеп, білім беруге оқулықтарын жазып, ұлттық болмысты жанаша қалыптастыра бастаған Алаш зиялыларының жоқтығынан халық қорғансыздың күнін көрді. Егер Мағжан Жұмабаев сияқты ақындар қазақты алаламай жырласа, революцияның жалған әуеніне етіккен тап ақын-жазушылары шығып, социалистік-интернационалистік идеяның жаршыларына айналды. Қазақ халқын қасіреттің қанына шомылдырған компартия көсемі Сталинді мақтауға «халық ақындары» сөз таба алмай қиналды.

	Кеңес өкіметі, саясатқа қатысы жоқ, қазақ мәдениетінің халық арасындағы өкілдерін де қуғынға түсірді. Тірі пенденің ала жібін аттамаған, жаны нәзік Әміре Қашаубаевтың өлімі, халықтың сүйіктісі Естай ақынның белгісіз біреулердің қолынан қаза болуы жан түршіктіреді. 1925 жылы Парижде болып, ән салған сапарында Мұстафа Шоқаймен кездескені үшін талай НКВД соққысына жығылып, бір түнде Әміре Қашаубаевтың белгісіз жоқ болуы ізделінбеді. Әміренің зираты 1974 жылы ғана табылды. Ал халқымыздың дана ақыны Шәкәрім 1931 жылы атылып, отыз жылдан соң 1961 жылы ғана сүйегі аруланып жерленді.

	Кеңес өкіметінің, И. Голощекин билігінің кесірінен қазақ халқы 70 мың зиялысынан айырылды. Француздарда бір ғұламасынан мезгілсіз айырылған мемлекет 1 ғасыр артта қалады деген сөз бар екен. Біз бар ғұлама, зиялымыздан бір мезгілде айырылдық. XX ғасырдың 20-шы жылына дейін қазақты өз тарихи атымен атамай, 200 жылдан астам қырғыз деп келуінің өзі отарлық саясаттың дәлелі болса керек.

	Социалистік идеология Кенес Одағы дәуірінде қазақ халқының талғамын да түбегейлі өзгертті. Ұлттың таным-түсінігі сол кеңестік идеология шеңберімен шектелді. Көшпелі өмірден туған еркіндік қазақ үшін басқа елдердің құндылықтарын жылдам қабылдауға мүмкіндік берді. Кез келген қоғам өркениеттің белгілі бір формасын қабылдап жетістіктерге қол жеткізгенімен, өзінің құнды нәрселерін жоғалтатыны зандылық. Кеңестер Одағының басқа ұлттарымен салыстырғанда қазақтар өздерінің салт-дәстүрі мен мәдени мұрасын көбірек жоғалтты. Оған қолдан жасалған тап күресі қосылып ұлттық сана әлсіреді. Аумалы-төкпелі заманның көптігі қазақтың ұтттық санасын қилы-қилы кезендерден өткізді. Өзгеге кіріптарлық қазақ қауымын алтыбақан алауыз етіп, ауыр зардабын тарттырды. Бірақ ұлттық рух әлсірегенімен тарихи сабақтастық үзілген жоқ.

	Қазақ халқы басынан қандай да қилы-қилы замандарды өткізсе де, ел болуды әрдайым ансады. Бас бостандығын, ата мекенін, жері мен малын өмір бақи қорғай білді. Қазақтың әйелдері елін қорғайтын ерлерді, жауына шабар батырларды жүздеп, мындап дүниеге әкелді. Бір XVIII ғасырдың басындағы 40 жыл ішінде қазақ халқына жоңғарлар, Еділ қалмақтары, башқұрттар жан-жақтан шабуылдап, халықтың үштен екiсiн қырды. Бірақ сонда да олар қазақтың жерін алып тұрақтап тұра алмады. Қазақтың қашан да ұлттығын, ата-мекенін сақтауға кұдіреті, қаһары жетті.

	Әр ғасыр халыққа өмір ағысында сәтті кезең «алыптар дәуірін» сыйға тартады. Қазақ тарихында XVIII ғасырда «жау жүрек» елім деп аттан түспеген батырларды сыйласа, ХХ ғасырдың басы «зиялы қауым» Алаш азаматтарын дүниеге әкелді. Рухани қажеттіліктің ұлттық болмысты тарих сахнасына итермелеуі де диалектикалық заңдылық. Бұл процесс халықтың бүгіні мен ертеңі сарапқа түскенде ар намысы, ел болашағы үшін күресуге дайын ұттшыт, қаншыл, білікті, батыр жандарды жарыққа шығарады.

	Қазақ «Атаға тартып ұл туса игі, ата жолын қуса игі», - дейді. Ата-баба жолын жалғастыру арқылы ғана қазақ ұлты қырық жыл қырғын болғанда да елдігін сақтап, парасаттылығымен ұрпағына үлгі бола алды.

	ХХ ғасырдың 60-шы жылдары «Хрушевтік жылымықтан» мүмкіншілік алып оянған ұлттық болмыс ұлттық сананы жаппай қозғалысқа итермеледі. Кеңестік Одақтың республикаларында ұлтшылдық жаппай үлкен белең алды.

	Әсіресе, ұлттық интеллигенция мен студенттік жастар қауымдастықтары ұлт-азаттық қозғалыстың негізгі күшіне айналды.

	Ата данкы, баба салты, өнегелі дәстүрі, айбарлы күші болған халықтың бұл жылдарғы жағдайы Қазақстаннан тыс қалаларда білім алып жүрген жастарды бей-жай қалдырмады. Мәскеуде өткен ғасырдың 60-шы жылдары бір мың екі жүзден аса қазақ жастары бір мезгілде білім алды. Рухы бай адамдардың үндестіктері қай жерде жүрсе де бірге шығады. Қазақ жастары Кеңес Одағының түпкір-түпкіріндегі арасы алшақ республикаларда жүрсе де, бірін-бірі көрмей, естімей-ақ ой-армандары бір жерден шықты. Ұлтына деген сүйіспеншіліктері жастарды көп іс тындыруға, ізгілікті іс қалдыруға жетеледі. Білім алып жүрген жастардың бірігіп бас қосуы заман талабы, тірлік қамынан туды десек қателеспейміз.

	Заңғар жазушы Мұхтар Мағауиннің айтуынша, ХХ ғасырдың 60-шы жылдарының ортасында қазақ руханиятында жаңа серпіліс басталды. Ұлттық танымға, рухани өмірге дұрыс көзқарас туды. Мәдениет, әдебиет, тарих салаларында қазақ қауымы жөнінде құнды еңбектер дүниеге келді. Ұлттық болмыс көрініс тапты. Ашаршылық пен соғыстан есін жинап, тұрмыс-жағдайы түзеле бастаған ел-жұртта ұлттық, отаншылдық сана ойнайын деді.

	Тарих ағымы кез келген халыққа өз даму барысында мүмкіншіліктер жасайды. Тарихта «кіндік кезең» деп саналатын тұстар болады. Бұл кезенде ұлттық сана оянып, серпіліске түседі. Осындай тарихи мүмкіншілік белесін дұрыс, сәтті пайдаланып, қалған ұлттар үлкен табыстарға жетеді. Ой-сана, діл, мәдениет тағы басқа салалар да жаңа үрдіс жолына түседі. Ұлт бойындағы жақсы қасиеттер сыртқа шығады. Зиялы, білімді, ұлтшыл азаматтардың жұлдыздары жанып, көш бастайды. Сол кезендегі ұлттың даму деңгейі, ой-болмысы, менталитеті, жоғары ұмтылысы екпінді болса, халық өз дегеніне жетеді. Дербес мемлекет болып, ұлттың көкейіндегі армандары орындалады, экономикасы дамып, әл-ауқаты жақсарады. Ал ең бастысы, ұлттық рух оянып, халық етекжеңін жиып, алдына үлкен- үлкен мақсаттар қояды.





Арман асулары


	Азаттық қозғалысы жөніндегі ойлар жастұлпарлықтарға сол 60-шы жылдары келді. Елдегі саяси өзгеріс ұлтын сүйген жас жігіттер мен қыздарға өз ықпалын күштеп тигізді. Әсіресе, «Жас тұлпар» ұйымының болашақ басшысы Әуезов қоғамдағы саяси өзгерістердің негізін ерте түсінген болатын. Бұл жерде жаппай қырғыннан жалғыз тірі қалған Алаш зиялыларының соңғы көзі Мұхтар Омарханұлы Әуезовтің тарихи орны ерекше болды. Ұлы жазушының тарихи-көркем шығармалары әсіресе «Қилы заман» повесі жастарға үлкен ой салған еді. Мұхтар Әуезов пен ұлы Мұраттың арасындағы ел өмірі, ұлт болашағы, мәдениет, тіл тағдырлары жөніндегі пікірлер «Жас тұлпар» қозғалысының идеялық алғы шарттары болды. Мұхтар Әуезов Алаш идеясының нәрін ұлы Мұратқа 1961 жылдың шілдесінде өзі дүниеден өткенге дейін беріп үлгерді.

	Қазақстанның экономикалық дамуының сыртында көлеңкеленіп мәдениет, тіл ғана емес, жалпы қазақ ұлтының құндылықтарымен бірге өзінің тарих сахнасынан жойылып кетуі тұрды. Тілі мен ұлттық ерекшелігінен айырыла бастаған қазақтың төлтума мәдениеті социалистік идеология әсерімен интернационалистік, тексіз бағыт алды.

	Мұхтар Әуезов ұлы Мұраттан көп дүние күтіп, ұтына істер еңбектеріне сенгендігін ғұлама жазушының елдегі досы Кәмен Оразалинге жазған өсиет хатынан көруге болады. Семейдегі достарынан ұлы Мұратты елмен таныстыруды өтінуінде үлкен саяси астар бар. Шындық тек халықпен шынайы араласып, соның мұң-мұxтажын, қажетін өз көзімен көргенде ғана ашылады. Семей - Алаш азаматтарының қаласы. Ұлы Абайдың рухы сақталған, зияты үлгiлi мекен. Ұлт тағдырының кешегісі мен бүгіні айдан анық көрінетін жер. Ел іші – қашан да өнегелі шежіре. Әкесі Мұхтар Әуезовпен көзі тірісіндегі әңгімелер, ой саналар енді жас Мұратқа өсиеттей көрініп, нақты іс-шараларға жетеледі. 19611962 жылдар – Мұрат Әуезовтің әке арманын іске асыру жолдарын іздеу кезеңі. Бұған Мәскеудегі әлеуметтік орта, елдегі саяси реформалар да қолайлы жағдай жасады. Мәскеудегі жастардың өзара пікір алмасулары біртіндеп нақты істерге итермеледі. Елмен байланыс жасап, үгіт-насихат жүргізуге де мүмкіншіліктер туды. Абай мен Махамбеттің өлендері жастарға күш берді. Елуінші жылдардың соңында қазақ мәдениетінің көгінде жарық жұлдыз пайда болды. Бұл Олжас Сүлейменов еді. Оның «Арғымақтар» өлең жинағы Қазақстаннан тыс жерлердегі жастардың жастанып жататын кітабына айналды. Мұрат Әуезов бастаған Мәскеу қаласындағы қазақ жастарының Олжас Сүлейменовпен қоян-қолтық араласуы да жастардың ұлттық рухын көтерді. «Қазақ қашан еңселі ел болып, өрдегі өркениетті жұрттың қатарына қосылады?Адамзат көш -керуеніне қайтсек, еңсесін көтеріп ере алады? Неге қазақ елі артта қалды?» деген ойларын ортаға салды. Тығырықтан шығатын жол іздеді. «Батыр бабалардың ұрпақтары азғындаған аз топ коммунистерге, оның шолақ белсенділерінің бірі И. Голощекинге халқының жартысын аштан қырғызып қойып қалай қарап отырды? Әкесіне қарап ұлы оқ жонған, шешесіне қарап қызы тон пішкен, аруаққа сыйынып рухтанған ер жүрек ұлттың осынша қасіретке шыдап отыра беретініндей не болды? Халқы, туыстары, бауырлары ашығып, қырылып жатқанда ет билігіндегі қазақтардың өнештерінен тамақ қалай өтті екен?! Неге біз көне мәдениет көздерінің иесі бола тұра, тарих көшінен қалып барамыз ?» деген ойлар жастұлпарлықтарға жатса да, тұрса да маза бермеді...

	Өз пікірі жоқ адам ұлттық құндылықтарды танып біліп, қастерлей алмайды. Рухани деңгейі төменнің жан дүниесі олқы. Міне, неге коммунистер ана тіліне, дінге, ұлттық құндылықтарды жоюға бар күшін салды. Ұлттық ерекшелігін жоғалтқан адам тұлға болып, халқына қызмет жасай алмайды.

	Алаш зиялылары ғана ерте замандағы батырлардың ерлігін жалаң айта бермей, бүгінгі таңда ұлтқа қалай қызмет жасау керектігін көрсетті. Ұлтты сүйді. Рухты шыңдады. Қазаққа көзсіз батырлық емес, ұлт болып ұйысудың жолдарын ұсынды. Жастұтпарлықтар Алаш зиялыларын осындай ұлағатты, ерекше көзқарастары, болашақты дұрыс болжай білгендіктері үшін пір тұтты. Рухы жоқтың болашағы жоқ екенін біліп, рух көзін мәдениет пен тарихтан іздеді.

	Қазақ жастары ұлттық ерекшеліктеріне тән Мәскеуде жүрсе де ән-күйге көп мән берді. Мәдениет көзі ән мен жыр қазақтың қанына ұлттық ерекшелік болып сіңген. Ән елге, туған жерге деген сағыныш. Студенттер қалт еткен мүмкіншілікті бос өткізбей бір-бірлеріне барып, бас қосып ел жөніндегі әнгімелерін, әнмен жалғастырады. Ән мен күй елге деген сағынышты басады...

	Туған елге деген сағыныш та қазақ үшін өмірдің бір ғанибеті... Бұл сезім –мәңгілік. От өлгенде көрге бірге кетеді...

	Жастар көбіне Абайдың әндерін айтып, қазақша сөйлеп үйренуге әдеттенеді. «Абай жолы» эпопеясынан үзінділер оқиды.

	Дәрменнің монологын, І. Жансүгіровтің «Гималай» өлеңін жаттайды. Қазақ жастары Мәскеу қаласының сыртына шығып, Правдинское көлінің, Пахра өзеннің жағасына серуендеп, ақ сүйек ойнап, мақал мен мәтелден жарыс ұйымдастырып, дастархан жайып, өлең-жырмен шер тарқатады. Ұлт болашағы жөнінде әнгімелер кенінен етек алады. Қала сыртынан келе жатқан пойыз -электричка ішінде Әсия Мұхамбетова, Қорлан Рахимбекова тәрізді қыздар жол бойы қазақтың әндерін айтқанда, вагон ішіндегі халық ұйып тындап, қазақ жастарына ілтипат көрсетуді әдетке айналдырыпты.

	Ал Мұрат Әуезовтің саяси тұлға болып, ерте шындалуына анасы Фатима Ғабитованың еңбегі өте зор. Фатима Ғабитова өте білімді кісі екен. Қазақтың үш бірдей біртуар азаматтарының жары болған Фатима апай өмір жолында көп айдауға ұшыраған, бірақ ешкімге намысын таптатпаған, ірі азаматтық дүниетанымда болған жан. Қазақ халқының асыл буыны - Алаш азаматтарының бел ортасында жүріп, соларға сай бола білген және қилы заманда оларды рухтандырып отырған. Ол әрқашан ұлы Мұратқа рухани күш беріп, әр адымын қадағалап, саяси көзқарасын, іс-әрекетін қолдапты. Мәскеудегі қазақ жастарының мақал-мәтелден жарыс өткізетінін естіген Фатима апай машинкаға 5 дана кылып 100 мақал - мәтел басып жіберуі соның дәлелі.

	Жастұлпарлықтар саяси реформа берген қоғамдық жүйелік мүмкіншіліктерді өз мақсаттарына дұрыс пайдалана алды. Бұл ретте МГУдің физика факультетінің студенті Ғалым Әбілсейітов туралы айта кеткен жөн. Ол сол жылдары Бүкілодақтық студенттер құрылыс отрядтарының командирі болды. Студенттік құрылыс отрядтарының қасынан жастардың мәдени топтары құрылады. Мұндай мәдени, үгіт-насихаттық бригадалар конкурсқа қатысып, елді мекендерге барып жұмыс істеуге жолдама алатын болған. Ол үшін мәдени шаралардың деңгейі, оқылатын дәрістердің бағыты, мазмұны жоғары дәрежеде болуы ескертілетін.

	Сөйтіп 1963 жылдың көктемінде Ғалым Әбілсейітовтың кеңесімен болашақ жастұлпарлықтар «Жас тұлпар» ансамблін кұрып, жолдама алу үшін байқауға қатысады. Мәскеу қаласының халық творчествосы үйінің комиссия мүшелері бағдарламаларында көп ұлттың әндері бар өнерлі жастарға бір ауыздан қолдау көрсетіп ансамбль І орын иеленеді. Концерт жүргізуші Әбділдә Ботбаев, ән айтқан Қорлан Рахімбекова, Н. Байбулаева, Ерсайын Тапенов, Жамбыл Баспаев, Жеңіс Қойшыбаев, Мырзағали Шотбаев, Алдар Тұңғышбаев, Марат Сейдалин және басқа да жастар көпшіліктің көңілінен шығады. Бұл жастұлпарлықтардың алғашқы жеңісі болды. Өкімет тарапынан қолдау табу, материалдық, қаржылану мәселелерін шешуге мүмкіншілік берді. Концерттік бағдарламалармен бірге, дәріс оқуға, үгіт-насихат жүргізуге жағдай жасалды. Жастұлпарлықтар өздерінің концерттік бағдарламаларын Жамбыл облысынан бастады. Ол жерде олардың қатарына Ташкенттен әнші Пулат Илдаров қосылды. Әсия Мұхамбетова сол алғашқы женіс күндерін бүгінде ұмытпайды:

	«... Наша агитбригада из 14 студентов московских вузов заняла на отборочном смотре в райкоме комсомола первое место (представьте наш восторг и удивление москвичей других бригади была допушена к поездке. Этот волнующий день яв деталях запомнила на всю жизнь. В программе концерта были казахские, русские песни и даже английские спиричуэлс (я аккомпонировала на семиструнной гитаре, которую пришлось срочно освоить), незамысловатые сатирические сценки, стихи, Мыразгерей играл на домбре кюи. Конечно, это была программа самодеятельная, но очень искренняя и задорная. Нас направили в Джамбулскую область.

	Мы общались с аульной молодежью, днем играли в волейбол, футбол и казахские народные игры, о которых мы и не слышали в городе. Концерты шли вечерами, встречали нас на ура. Мурат после концертов проводил свои лекции. Интерес к его лекциям был огромный, приходили люди всех возрастов, практически все население аула, общение длилось часами. И вот тут-то открылось то главное, ради чего он организовал эту поездку. Он разумеется, рассказывал людям омеждународном положении, о произошедшем разрыве с Китаем, который тогда еще не был объявлен официально. Но основное время Мурат посвящал совсем другим проблемам. В1961 году был отменен запрет на выдачу паспортов колхозникам( т. е произошла своебразная отмена крепостного права), но на местах частенько старались оставить молодежь в аулах, и сельсоветы паспорта не выдавали. Информация для читателей, не живших в СССР. Без паспорта сельский человек не мог прописаться в городе, а без прописки невозможно было устроиться на работу или поступить в учебное заведение. Мурат обьяснял молодым людям, что получение паспорта -их законное право, призывал никого не бояться, добиваться своего и обязательно ехать в города, продолжать учебу в ВУЗах. И эти призывы давали немедленный результат. К нему подходили за советом молодые, куда пойти учиться, люди зрелого возраста обсуждали с ним свои проблемы. Были и уникальные случаи, когда подошел парень, с детства обученный арабскому языку дедом, но не знавшим, как продолжить образование. Мурат помог ему поступить на факультет востоковедения в МГУ. Тогда же мы встретили молодого Амангельды Сембина, обладателя уникальной красоты тенора, который с нашей подачи поехал поступать в Московскую консерваторию. К сожалению, после консерватории его артистическая карьера рано оборвалась, но многие до сих пор помнят его редкий голос и удивительное пение. Многим Мурат помог в дальнейшей учебе и судьбе. И эту миссию сознательного служения людям он принял на себя уже в двадцать лет!!!»

	Қазақ халқының «кіндік кезеңінде» 1963 жылдың қараша айында Мәскеу қаласында «Жас тұлпар» ұйымының ресми құрылып, тарих сахнасына шығуы – осындай рухани қажеттіліктен туды. Жастұлпарлықтар Кеңестік өкімет қолданған интернационалистік идеологияның қазақ ұлтының тамырына балта шауып жатқанын жәй біліп отыра берген жоқ, оған ұлт құндылықтарын, қазақ өнерін қарсы қоюға ұмтылыс жасады. Өмірдегі қасіретті өнердегі көркем дүние арқылы көпшілікке жеткізу қазақтың сүйекке сіңген ата салты.

	Сол күндерді Аймұқан Таужанов былай еске алады: «1963 жылдың алтыншы қарашасында біздің институттың (Мәскеу энергетикалық институты) асханасында қазақстандық студенттердің тұңғыш рет бас қосу кеші ұйымдастырылды. Осы кеште «Жас тұлпар» ұйымы құрылып, оның жетекшісі болып Мұрат Мұхтарұлы Әуезов тағайындалды. Мен ұйымның оқу секторы Мәскеудегі қазақ жастары оқитын бірнеше институттың кураторы болып бекітілдім. Ол кезде қазақстандық жастарды ешнәрсенің анық-қанығына бармай жатып, оқу орындарының басшылары оп-оңай институттан шығара салатын. Қазақ студенттерінің тағдыры олар үшін ойыншық сияқты болатын. Менің міндетім осы мәселенің түйінін шешу еді. Іс нәтижесіз болған жоқ. Мәскеудегі Қазақстан өкілдігіне барып, онда істейтін Ғалым Сүлейменов дейтін ағамызбен ақылдастым. Қазақстандық студент тағдыры талқыға түскен кездерде ол іске өкілдіктің де іске араласуын өтіндім. Бұл ұсынысымыз ағаларымыздан қолдау таппай қалған жоқ. Нәтижесінде Қазақстандық студенттерді өкілдіктің келісімінсіз оқудан шығаруға болмайтындығы жөнінде заңды талаптарға қол жеткізгенбіз. Бұл бір жағынан бізге өкілдікпен тығыз байланысып тұруға мүмкіндік жасады. «Жас тұлпар»ұйымының атынан жағдайы төмен студенттерге материалдық көмек сұрау жөніндегі өтініш қағаздарды өкілетке жеткізіп отыру да менің міндетіме кірді. Қуантарлығы өкілдікте істейтін азаматтардың қазақ жастарына деген ықыласы ерекше болатын. Өкілдік орналасқан ғимарат - кішкентай Қазақстан сияқты еді. Онда біздің «Жас тұлпар» деп аталатын қабырға газетіміз үнемі ілініп тұрды».

	Тәуелсіздікті аңсаған тұнғыш жастар қозғалысының көш басында Мұрат Әуезов, Болатхан Тайжанов, Алтай Кадыржанов, Әнуар Сартбаев, Болат Хисаров, Темірхан Бектібаев, Серік Байкенов, Мақаш Тәтімов, Советқазы Ақатаев, Марат Балтабаев, Базар Дамитов, Жеңіс Өмірбеков, Бекен Дүйсебаев, Құтжан Құнапина, Жәмилә Аухадиева, Қалқаман Тілеуханов, Өмірсерік Қасенов, Алдар Тұнғышбаев, Әсия Мұхамбетова, Ағлаш Жалдыбаева, Дәмелі Машанова, Артоп Ахметов, Сара Тыныштығұлова, Дәмеш Белесарова, Амангелді Сембин, Мұқан Орынбеков, Бекеш Шәкірбаев, Аймұқан Таужанов, Раушанбек Абсаттаров, Роза Бердіғалиева, Нұрлан Әбішев, Сағынтай Тойтанбаев, Шұға Алдабергенова, Шарапат Жапаров, Қазбек Тәттібаев, Марат Сейдалин, Мырзағали Шотқалиев тағы басқалары болды. Жастұлпарлықтардың бәрі дерлік өз ойларын жетер жеріне жеткізе алатын, сөздері өткір, топ жарған Ресейде оқитын қазақтың жайсаң ұлдары мен қыздары еді.

	Қорқыт ата, Асан ата, Бұхар жыраудай ұлтымыздың алтын діңгектерінің жалғасы Алаш зиялылары болса, солардың барлықтарының ой-армандарын өздеріне ту қылған жана ұрпақ тарихқа «Мен қазақпын» деп атойлап кірді. Орнында бар оналар. Тәуекел түбі жел қайық, өтерсің де кетерсің. Нартәуекелге бармасқа амалдары жоқ. Күш-жігер, ар-намыстары кеуделерін қысқан қазақ жастары күреске шықпай тұра алмады. Жастұлпарлықтар Алаш зиялыларындай басшысы дана, қоғамы дара, ел еңсесі биік, ердің бағы жанып, ұлты бақытты болатын кезенді ансады.

	Ұлттық мүдде, болашақ ұрпақ қамы болатын ой-арман Мәскеу, Ленинград және басқа Ресей қалаларында оқитын қазақ жастарының басын біріктірді. Олар жас болса да ұлт тағдыры үшін өздерінің жауапкершіліктерін сезді. Қазақ қоғамының өткен асылдарын жоғалтпай өркениет көшінен өзіне тиесілі орын алуын көкседі. Адамзат тарихында не істелсе де ұлттық мүдде үшін істелетінін көрсетті.

	Қазақ халқының ұлттық, саяси санасын қалыптастырудағы ең биік белес болған Алаш қозғалысы десек, 40 жылдан соң сол Ұлы арманды халқына жеткізуге талпынған «Жас тұлпар» ұйымы болды. Мұрат Әуезов өз естеліктерінің бірінде «Жас тұлпардың» құрылуын былай сипаттайды:

	«Біз өзіміздің кім екенімізді, тарихымызды білгіміз келді. Қазақ ұлтына жасалып отырған әділетсіздікті көрдік. Сол уақыттарда қазақ мектептері жабыла бастады. Семей полигонында ядролық жарылыс жүргізілді. Қазақстанның бес облысын қамтитын Тың өлкесі құрылып, оған сырттан неше түрлі адамдар әкелінді. Бес облыс үшін бір ғана қазақ газеті шығарылды. Оның өзі орысша басылымның аудармасы. Ашаршылық туралы естігеніміз бар. Ешқандай деректер жоқ, бірақ ата-аналарымыздың, үлкендердің әңгімелерін Тындағанбыз. Ақиқаттың ашылмай жатқанын ішіміз сезіп жүрді. Қазақтың атылған ақын-жазушылары, Алаш зиялылары ол тағы бар. Осының бәрі біз сияқты жалындап тұрған жас жігіттерді ойға қалдырды. Біздің ой-пікіріміз қалыптаса бастады. Екінші-үшінші курстан бастап экономиканы оқыдық. Қазақстанның шикізат базасы екендігіне, отарлау саясатының құрбаны болғанына көз жетті.

	Болатхан Тайжан, Алтай Қадыржанов, Әнуар Сартбаев және мен төртеуміз бір жарым айдың ішінде 46 жатақхананы аралап үгіт-насихат жүргіздік. Барған жерде Болатхан мен Алтай қазақ әндерін айтады, Ілияс Жансүгіровтің «Гималай» деген өлеңін оқиды.

	Тоқ қарыны басылған,

	Аш қарыны ашынған,

	Тұман әдет, қар сәлде,

	Арылмаған басынан.

	Құзғанасы құт жайлап,

	Ғасырдан шіріп сасыған,

	Дертке дене толғандай...

	Сол бір дертке ем қонбай,

	Жаны жара, тәні ауру

	Гималай сорлы, сормандай...

	* * *

	Гималайда қуат бар,

	Қозғалды оны құрауға.

	Гималайда ұлы от бар,

	Таянып тұр, тұтауға.

	Гималайда улы оқ бар,

	Құт атады құдайға.

	Болса болар, болғандай...

	Көксеп күн мен көк орай,

	Дейтіндерге неге олай?

	Айтар сонда Гималай!

	Бұл өлең қазақ жастарының рухын көтеретін өлең болды. Сөйтіп, Мәскеуде оқитын қазақ жастарының басын қостық. Ең бастысы, біздің қазіргі жастардан айырмашылығымыз – жауымыз анық болды. Ол – отаршыл Қызыл империя. Кенес одағын өзге халықтарды қанап отырған отарлаушы деп түсіндік. Сөйтіп, оған қарсылық білдіруге тырыстық. Әсіресе шет елдерде болып келген алғыр ойлы, саяси сауатты дипломат Болат Тайжанның қосылуы «Жас тұлпар» ұйымын жана сатыға көтерді».

	Әр заман әркімнің алдына өз сұрақтарын қояды. Өмір, тәжірибе, мақсат та әр түрлі болады. Жастұлпарлықтардың

	Отанының тағдырына байланысты мақсаттары айқын болды. Тұманды күнгі дүниедей әлдебір буалдыр ұғымға малданып жүре беретіндердің саны көбейген заманда жастұлпарлықтардың саяси аренаға шығуы Ұлттық рухымыздың барлығының көрінісі. Қазақтың бойында қашан да ұлттық рух сөнбеген.

	Жастұлпарлықтар басқа қалаларда ұйымның бөлімшелерін ашудан басқа үш бағытта жұмыс жасады. Бірінші бағыт, Қазақстаннан тыс жерде оқитын қазақ жастарына көмек көрсету. Ұйымшылдық, бауырмашылық және қолқабыс мәселелері. Екіншісі, қысқы-жазғы демалыс кездерінде қазақ ауылдарын аралап, елмен танысу, бұқара халықпен тікелей байланыс орнату. Үшінші бағыт – бұл ұлт мәселесі. Кітапханалардағы ұлттық мәселеге байланысты кітаптарды зерделеу. Ұлттың өткені мен болашағы тағысын тағылар жөнінде кең көлемдегі пікір алысулар. Жалпы бағдарлама үш бағытта ғана болғанымен олар алдарына үлкен көп салалы, жан-жақты мақсаттар қоя алды. Ең бастысы, тарихымызды түгендеуге, рухани болмысымызды бүтіндеуге жол іздеді.

	Жастұлпарлықтар Алаш акын-жазушыларының еңбектерімен бірге Махамбеттің творчествосына үлкен мән беріп, құрметпен қарады. Олар Махамбетті ел атынан сөйлеген ер, азаттықтың жаршысы деп санады, өзендерін жаттады. «Исатай-Махамбет» көтерілісін ұлт-азаттық көтеріліс деп үлгі алды. Махамбеттің азаттық ой-танымын танытар жан тебіренісі, бостандықты аңсауы жастұлпарлықтардың арман — мақсаттарымен ұштасып жатты.

	Ұлтының мұңын мұндап, жоғын жоқтап, болашағын болжап, сол жолда қандай да қиыншылықтарға шыдаған Алаш зиялыларының өмір жолдарын өздеріне үлгі тұтқан жастұлпарлықтар «тәубе» деп іске кірісті. Осы кезендерде қазақ қоғамында түрлі мамандықтарды кәсіби деңгейде игеруге ұмтылған жастардың легі көбейді. Ауылдың балалары Алматыға, қала берді облыс орталықтарына ұмтылса, қалалы жердегі қазақ зиялыларының балалары Мәскеу, Ленинград, Киев, Рига қалаларынан білім алды. Әсіресе, Мәскеу және Ленинград қалаларындағы университеттерде талантты жастар көптеп оқыды. Білімді жастар ұлт тағдыры үшін мойындарындағы борышын атқаратын заман келгенін түсінді. Жастұлпарлықтар Мәскеу, Ленинград, Киев және басқа қалалардағы ең күшті, демократиялық үрдіс ертеден қалыптасып, жалғасқан атақты университеттерде оқыды. Олардың білім алған, араласқан орталары 60-шы жылдардағы ең білімді, демократиялы, озық орта болды.

	Мәскеу қаласындағы жоғары оқу орындарының ішінде МГУ, Бауман техникалық училищесі, байланыс және мәдениет институттарында оқитын қазақ жастары белсенділік көрсетіп, «Жас тұлпар» қозғалысын құруға көп еңбек сіңірді. Бауман училищесінен Болат Хисаров, Байланыс институтынан Анвар Сартбаев, Мырзағали Шотқалиев, Мәдениет институтынан Марат Балтабаев сияқты талантты жастар шығып, ұлт тағдырына байланысты іс-шараларға ұйытқы болды.

	«Жастұлпарлықтар» Алаш зиялыларының ұлттық идеяларын ту қылып ұстады. Өнер атаулының барлығы ұлттық рухтың көрінісі деп есептеді. Қазақтың өмірі мен өнері егіз! Өздерінің ой-мақсаттарын бұқара халыққа жай жалынды сөздерімен ғана емес, ұлттың жан сарайынан шыққан ән мен күй арқылы жеткізуге тырысты. Парықсыз құлдық санадан тезірек арылудың бірден-бір жолы ұлттық мәдениет пен ана тілінің дұрыс дамуына байланысты деген тұжырымда болды. Концерттік нөмірлер арасында Қазақстанның кешегісі мен бүгіні, болашағы жөнінде сөз қозғау ыңғайлы және нәтижелі болды. Мәдениетті көрсету барысында өздерінің саяси мақсаттарын насихаттай алды. Биліктің шектеулерін бұзып, бұқаралық ақпарат құралдары арқылы өз істерін Кенес Одағының түкпір-түкпіріне жеткізе алды.

	Жастұлпарлықтардың көркемөнерпаз үйірмелері алғашқы концерттерін Мәскеу, Ленинград қалаларында студенттік ортада берді. Қазақ жастарымен бірге басқа ұлт өкілдерінің студенттері де қазақ елінің асқақ әнін тындап, аса бір күшті сезім құшағына енді. Айтылған әндердің мазмұнын орысшаға аударып, түсініктеме берумен бірге, шығу себебіне, маңызына тоқталды. Міндетті түрде елдің тарихына шолу жасалып, өленді шежіремен байланыстырып отырды. Сол күндерді Сара Тыныштығұлова «Бір үйдің балаларындай едік», – деп былай еске алады: «Ол кездерді ұмытуға бола ма?!Мәскеуде эстрадалық студияда оқыған жылдарым әлі күнге есімнен кетпейді. Қазақ жастары соншалық ұйымшыл тату еді. Біз бір-бірімізбен туған бауырлардай араластық.

	Жекелеген жігіттердің жетістіктеріне бір үйдің балаларындай бірге қуандық. Желігіп қызық қуып жүрген біраз жігіт «Жас тұлпардың» арқасында есею жолына бет бұрды, архивтер мен кітапханаларды қопарды. Біз – қыздар өзге ұлт өкілдерінің алдында жігіттеріміздің қажет жерінде қол бастар көсем, сөз бастар шешен де бола алатындығы үшін мақтанатынбыз. Ауылдан ұзап шықпаған біздер үшін «Жас тұлпардың» белсенді азаматтары туған ағамыздай жанымызға жақын болды. Мен Марат Балтабаев басқаратын «Жас тұлпар» ансаблінің әншісі болдым. Репертуарыма көптеген ұлттың әндерін енгіздім. Абайдың «Қараңғы түнде тау қалғып», халық әні «Қарғаш», Шәмші Қалдаяқов пен Әсет Бейсеуовтің сол жылдары дүниеге келген әндері біздің ұранымыз секілді болатын, жиі орындалатын. Мәскеуде жүріп екі бірдей телефильмге түстім. Студент әнші үшін бұл өте үлкен табыс еді. Бұл үшін менен бұрын «Жас тұлпарлықтар» қуанып, жиын-кештерде құрмет пен қошаметке бөлейтін еді. Олардың ниеті мен пейілі сағынып жүрген өз туған ауылынды Мәскеуге көшіріп әкелгендей әсер қалдыратын. Жат жерде қазақ қыздарына қамқор болған сондай азаматтармен бірлесіп жұмыс жасағаныма әлі күнге мақтанамын. «Жас тұлпар»ұйымы маған туған халқымның дәстүр-салтына, өнері мен әдебиетіне зор құрметпен қарауды үйретті. «Жас тұлпар» арқылы мен халқымның қадір қасиетін таныдым ». Сара Тыныштығұлова Шәмші Қалдаяқовтың «Менің Қазақстаным» әнін өз репертуарынан сонау студент күндерінен түсірмей орындап келе жатқан халық әншісі. «Менің Қазақстаным» әні айтылуының астарында Тәуелсіздік үшін күрес рухының шындалуы жатты.

	«Жас тұлпарлықтар» Тәуелсіздіктің басы сонау ата-баба арманында жатқанын, олардың ой түйсіктерін Алаш зиялыларының іске асырмақшы болғанын жақсы түсінді. Азаттық үшін болған көтерілістер мен шайқастағы азаматтардың не үшін құрбан болғанын жадыларына сақтай білді. Өскен орталарына сай, жастайларынан ұлттық сана мен сана тәуелсіздігін бойларына қалыптастыра алды. Халқының тарихын біліп, басқа ұлттардан артық болмаса кем еместігіне көздері жеткендіктен батыл болды. Ерте ме, кеш пе халқының тәуелсіз жеке мемлекет болатынына сенді. Ұлтына сенімі армандарымен ұштасқан білімді ұтшыл жастар ештенеден тайынбады. Ана тілін, дінін, ұлттық мәдениеті мен салт-дәстүрін күрес құралының көзіне айналдырды.

	¥лттық идея - ұлттың еңсесін көтеріңкі ұстап дамуы болса, жастұлпарлықтар Ресейде жүріп, «Мен қазақпын» деген мақтаныш сезімін қалыптастыра алған жастар. Отаршылдықтан көзін ашпай қырылып, езіліп, өткені қараланып, болашағы мүшкіл елдің жастарының бұл қайсарлығының өзі ерлікке пара-пар еді.

	«Жас тұлпарлықтар» өз ұлтының мәдениетінің, әдебиетінің, әдет-ғұрпының тарихын, ана тілін кемітіп қаралап отырған мемлекеттік саясатпен келіспейтіндерін ашықтанашық білдірді. «Қазақ елі», «Қазақ жері» деген ұғымдарды жоюға жол бергілері келмеді. 40 ғасырлық тарихы бар қазақ ұлтын Кеңес өкіметінің жоққа шығаруын әділетсіздік, барып тұрған сұрқиялылық деп тапты. Қазақтың қалыпты, мәдени ерекшелігін сақтауды ата-баба аманаты деп түсінді. Басқа ұлттардан тереземіз кем болмасын, ел-жұрт болайық, бұл – бабалар алдындағы киелі міндетіміз, мойнымыздағы парызымыз деп іске кірісті. Жастұлпарлықтар алдарына қойған мақсаттарына ерте ме, кеш пе жететіндеріне сенді. Әділеттілік, жақсылық қашан да үстемдік құрады. Егер жақсылықтың мерейі үстем болмаса, адамзаттың өз деңгейінде өркендеуіне қабілеті болмас еді. Өзіндік ерекшелік сақтап ұлт болып қалыптасып, адами құндылықтар жасай алмас еді. Ағысқа қарсы жүру ниеті қай қоғамда болсын өте қауіпті екенін ескерсек, «Жастұлпарлықтарды» өз дәуірінің батырлары деп мақтанышпен айта аламыз.

	Адам санасындағы ең жоғарғы саты – ұлттық болмыс. Ұлт болу мыңдаған жылдарда қалыптасатын ұзақ процесс. Ал адамзат тарихындағы ең әділетті күрес – ұлт азаттығы үшін күрес. Азаттыққа, бостандыққа ұмтылу, тәуелсіз мемлекет құру – халық арманы. Бұл арман «ұлт» деген ең қасиетті, ең киелі сөздің құдіретінен туады.

	«Жас тұлпар» ұйымының басқа ұйым, қозғалыстардан ерекшелігі де, артықшылығы да оның ұт болашағы көзін басқа ел, басқа ұлттан емес өз халқынан іздеп, соған сенгендігінде. Жастұлпарлықтарды ұлттық болмыстың пісіп, сананың оянуы төл тарихымызды білуге ұмтылдырады. Ол міндетті түрде қолымызды Тәуелсіздікке ерте ме, кеш пе, жеткізеді деп сенді.

	Тарихты бұрмалап, халықты қаралаған саясатқа осыдан 50 жыл бұрын қарсы тұруға тырысқан жастардың басының бірігуі ұлттық рухтың, жігердің күштілігі. Социалистік идеямен уланған елде өссе де жастардың ұлттық сезімдерін жоғалтпауы таңғажайып қасиет. Мұндай ғажаптылық жастұлпарлықтардың қанына сіңген ұлтшылдықтарынан, шыққан тектерінен еді.

	Зиялы қауым ұрпағы қаны су болып кетпесе, қашан да текті. Тектілік адам бойындағы жақсы қасиеттердің, парасаттылықтың үлгісі ретінде ұрпақтан-ұрпаққа рухани сабақтастылықпен беріледі Тектілік құбылысы жаны жақсы адамның кездейсоқ қалыптаспайтынын, ата-бабалардан берілетін дүниетанымдық, ділдік, психологиялық адами қасиеттер. «Тектен нәр алған тозбайды».

	Ұлт мүддесі үшін бірлік ұстанымын жастұлпарлықтар мызғытпай берік ұстады. Мысалы, ұйымның «Жас тұлпар» деп аталу төңірегінде де көп ұсыныстар болыпты. Алаш идеясын ту қылып ұстаған жастардың біразы Алаш зиялыларының көп шоғырланған өңірі, қазақ жерінің батысы мен шығысын, солтүстігі мен оңтүстігін бір-біріне байланыстырып тұрған өлке - Сарыарқа сондықтан Сарыарқа болсын депті. Бірақ Сарыарқа аталса бөлінгендей, тек бір өңірмен шектелгендей болармыз, идеямыз, ұранымыз Алаш болса да жылқы мінезді қазақтың сүйікті атауы Тұлпар, біз жаспыз сондықтан «Жас тұлпар» болайық деп шешітіпті. Біз бұдан жастұлпарлықтардың жершілдіктен, рушылдықтан әу бастан-ақ жоғары тұрғанын көреміз. Ата-бабаларымыздың бөлшекке емес, бірлікке сенген, бөтендікке емес, туыстыққа бас ұрған қасиеттеріне сүйенді. «Бір қазақтың баласымыз, ұранымыз Алаш» деп бөлінбеді, бірлікті биік ұстады. Ел намысы, бүкіл қазақтың мерейі, болашақ ұрпақтың мүддесі үшін алдарына ұлы мақсаттар қойды.

	Қазақ үшін «Ер қанаты – ат». Жылқы қазақ даласының екінші есімі. Ұлы даланы меңгеру үшін, осынша шалғайлықты қаусыру үшін қазаққа тек аттың ғана жалы мен белі, тұяғындағы жеті керек болды. Өзінің ұлттық тарихында бүкіл тұрмыс тіршілігі тек қана атқа байланысты, жылқы малына қатысты ұлт – қазақ ұлты. Тарихтағы қиян-кескі жорықтар, дала үшін ұзақ қантөгіс қырғындар ат арқасында өткен. Қазақтың: «Адам – жылқы мінезді» дейтіні өмір философиясынан алынған. Ана сүті мен жылқы сүті – біздің тарихымыздың басы. Жабыдай сүрінбейді, арғымақ ат. Тұлпарлар - өнер тарихымыздың ұлы тарауы. От тарауларсыз даланы, туған жерінді тану, сүю мүмкін емес. Жастардың ұлтының азаттығы үшін күрес ұйымы «Жас тұлпар» аталуы - тарихты, қазақтың болмыс-сана, ұлттық ерекшеліктерін жақсы білгендіктің дәлелі.

	Ағылшын ғалымдары жылқының алғаш рет Қазақстанның солтүстігінде қолға үйретілгенін және қымыздың пайда болғанына бес жарым мың жыл болғанын дәлелдеді. Жылқы малының алғаш қолға үйретіліп, тұрмыстық қажеттілікке пайдаланытуы адамзат тарихын жаңа белеске көтеріп, қоғамдық саяси дамуға түбегейлі өзгерістер әкелді. Ботай мәдениет қазбаларынан мындаған жылқы сүйегі табылуы – біздің ата-бабаларымыздың өмір сүру деңгейінің жоғары болғанының дәлелі.

	Ал санасы тұнық, зердесі ашық «жастұлпарлықтар» қазақ халқының Еуразия даласындағы түркі халықтарының негізін қалаған ең көне тайпа екендігін біліп қана қоймай, білдіре жүрді.

	Жастұлпарлықтар қазақ жерінің түкпір-түкпірлерінен шыққан аса дарынды, жан-жақты талантты жастар. Бұлардың бәрі де ұлтшыл болды. Ұяда не көрсең, ұшқанда соны істейсің. Әр адам өзінің балалық әлемінен, жанұя тәрбиесінен тамыр тартқан танымына байланысты қуаныш-жұбаныш дауасы, ой түбінің тереңдігі, қиялының шарықтау аясының болатыны белгілі. Жастұлпарлықтардың барлығы дерлік зиялы, оқыған, текті жанұядан шыққан жастар еді. Замана ағымына сай олардың ой-пікірлері мен іс-әрекеттері ел арасына тез арада кеңінен тарады. Қазақ ұлтының тарихы, мәдени-рухани өміріндегі келенсіздіктер кімді болсын жайбарақат қалдырмады. Ұлт арманы сана тәуелсіздігіне жетелеп «ұзын құлақтан»жеткен жастұлпарлықтардың іс-әрекеттері елді елең еткізді. Жастұлпарлықтардың сөздері шын, істері әрдайым нық шықты. «Жас тұлпар» ұйымының кең ұлттық көлемде мәдени-ағартушылық, саяси қозғалысқа айналуы қазақ ұлтынын өз болашағына немқұрайлы қарамайтынын көрсетті. 1963 жылдың қысында жастұлпарлықтар мәдени-ағартушылық іс шараларын Ресейдің Омбы облысындағы қазақтар шоғырланып қоныстанған мекендер мен Жамбыл облысынан бастады. Тек бір Жамбыл облысында 90 концерт беріп, 50 дәріс оқыды. Ықылас, ыждахат болса бәрі де болады.

	Өлең айтып, би билеп өнер көрсеткен жастар көпшіліктің ризашылығына бөленді. Орталарынан Жәмилә Намазбаева сияқты әнші қыздар шықты. Концерттерге училищелерде оқитын Рамазан Бапов, Дүйсенбек Накипов, Раушан Байсейітова сияқты жас таланттар да қатысып, жастұтпарлықтардың мерейін өсірді. Жамбыл облысында жастұтпарлықтарға халықтың сүйіктісі — вальс королі Шәмші Қалдаяқов жанашырлық көрсетті. Қанаты қатты заманның жас ұл мен қыздарының халқының қамын жеп, Алаш зиялыларының ізін қуып, тағдырларын қалап алулары қатты толғандырған

	Шәмші Қалдаяқов Мағжан Жұмабаевтың «Сен сұлу» өлеңіне ән жазды. «Әйтеуір сол қыз бір сұлу» – деп Алашшыл ұлы ақынды өзін іздеген ұрпақтарымен етене жақындатқысы келді. Мағжанның өлеңін «халық әні» деп, музыка жазып елге тарату ол жылдары тұтқынға өз еркіңмен түсумен бірдей болатын.

	Жастұлпарлықтар елдегі ниеттес, рухтас талантты жастарды өз қатарларына тартты. Мұндай талантты жастардың алдыңғы шебінде кереметтей сезімтал домбырашы Мүлкаман Қалауов жүрді. Ол «Жас тұлпар» тобымен ел аралап қазақтың киелі домбырасымен Брамстың «Венгерский танец» шығармасын асқан шеберлікпен орындап, үнемі халықтың шынайы сүйіспеншілігіне бөленді. Көпшіліктің көңілін көтеретін талантты әнші-күйшілердің қатарында Бейсен Нұрпейісов, Жеңіс Қойшыбаев, Марат Бітібаев, Әсия Нұрмат, Лидия Тулешева, Әсия Жансейтова, Сардар Татубаевтар жүрді. Бұл мәдени іс-сапарларды Мұрат Әуезов, БолатханТайжан, Алтай Қадыржанов, Хорлан Рахимбекова, Әсия Мұхамбетова, Клара Ашықбаева, Аймұқан Таужановтар ұйымдастырды.

	«Жас тұлпар» ресми 1963 жылдың қарашасында құрылып, жұмысын бастағанымен кең көлемдегі белсенділігі 1964-1965 жылдары арта түсті. Екі жылдың ішінде Ресейдің қазақ жастары оқитын қалаларының бәрінде және Рига, Киев, Харьков қалаларында «Жас тұлпардың» бөлімшелері ашылды. Ол жердегі ұйымдастыру жұмысын жастұлпарлықтардан тұратын комитеттер басқарды. «Жас тұлпар» ұйымы Мәскеу қаласында орналасқанымен оның Ресейдің басқа қалаларындағы бөлімшелері де жақсы жұмыс істеді. Әсіресе Ленинградтағы студенттер Сәрсенғали Қоспанов пен Марат Сембин басқарған ұйым белсенділік көрсетті. Олар Ленинград пен Қазақстан арасындағы достық мәдени байланыстардың тарихының тереңге кететінін, Кеңес Одағына дейін де байланыстардың күшті болғанына тоқталып жүрді. Ленинградтағы «Арай» ұйымының құрылуы жөнінде тарихшы-ғалым Марат Сенбі былай еске алады:

	«...1964 жылы қарашаның төртінде Ленинградқа «Жас тұлпардың» біраз жігіттері келеді деген хабар алдық. Бұл ұйымның атқарып жатқан істері жөнінде хабарымыз мол болатын. Содан қойшы, қазақ студенттерінің барлығы оларды күтіп алуға қам жасадық. Күткен күннен кешікпей Мұрат Әуезов бастаған Алтай Қадыржанов, Болатхан Тайжанов, Мақаш Тәтімов сияқты бір топ азамат Ленинградқа келді. Біз жоғарғы оқу орындарының бәрінде кездесу өткіздік. Нәтижесінде «Жас тұлпардың» Ленинградтағы бөлімшесін ашу жөнінде ұйғарымға тоқтадық. Атын «Арай» деп қойдық. Оның жетекшісі болып Сәрсенғали Қоспанов дейтін үлкенмен де, кішімен де тіл табыса алатын өте пысық азамат тағайындалды. Ол досымыз әлі күнге Ленинградта тұрады. Жастық шақтағы күш-жігер екпінмен қазақтың жыртысын жыртып, ұпайын түгендеуден жалығар емес. Қазір СанктПетербург және Ленинград облысындағы қазақтардың «Ата мекен» мәдениет орталығын басқарады.

	Біз жұмысты ән-би ансамблін құрудан бастадық. Көп ұзамай Ленинградтағы жоғарғы оқу орындарынан қазақтың әндері естіле бастады. Құрманғазы мен Тәттімбеттің күйлері күмбірлеп жатты. Біздің бойымызда қазақ болғанымыз үшін мақтаныш сезімі күннен-күнге ояна бастаған-ды. Тіпті тілге деген құрмет дәл сол жылдары айырықша мәнге ие болды десем, артық айтқандық емес. Орыс тілді құрдастарым ана тілін үйренуге бет бұрды. Тіл проблемасын көтергендер де солар болатын. Неге десеңіз, олар барынан, байлығынан айырылып бара жатты ғой. Жанталасуы заңдылық. Қазір оған ешкімді сендіре алмайсын. Қалай десек те орыс тілді қазақ достарымда орыстарға деген өкпе, империялық саясатқа қарсылық сол кездің өзінде басым болатын. Оны өз басым аяқ астынан пайда болған құбылыс деп есептеген емеспін. Мен орыс мектебінде оқыдым. Тілім орысша шықты.

	Біздің сыныпта Олег дейтін орыс баласы бар еді. Бір күні сызу сабағынан үйге берілген тапсырманы орындамай келіпті. Жанталасып жүріп менің сызбамды көшіріп алды. Сабақ үстінде мұғалім оған бес деген баға қойып, маған төрттің төңірегінен орын сайлады. Күйіп кеттім. Көшірме – көшірме, түпнұсқа - түпнұсқа ғой. Олегке қойылған баға менікі болуы керек емес пе? Мұғаліммен айтысқанымнан түк пайда болмады. Бәрібір женді. Орыс болғандықтан женді. Осындай нәрселер біздің бала жүрегімізге «ұлы халыққа» өкпе-реніштің ұрығын сәт санап сеуіп жатқан-ды.

	Бір күні әлдебір азаматымыз Голощекиннің тірі екенін біреуден естіпті. Оның тірі екеніне кәдімгідей иланып қалған Ленинградтың политехникалық институтында оқитын Жақып дейтін азамат: «Жігіттер ол иттің баласын қалайда өлтіруіміз керек. Оның жер басып жүруге хақысы жоқ» деп, отырғандарға сұраулы жүзбен қарады. Бәріміз Голощекиннің тірі- тірі емес екендігінде шаруамыз жоқ, Жақыптың ұсынысына түрлі - түрлі жауап бергеніміз есімде. Мұны албырттық десек те, әйтеуір жастардың жүрегінде, қанында ғаламат рух буырқанып жататын. «Толыққанды білім алмай қазақ жігіттері Қазақстанға бармайды» деген ұранымыз да болды. Үлгерімі нашар студенттерге ұстаздық жолда жүрген ұлты қазақ ағаларымыз арнайы қосымша сабақ өткізетін еді. Уақыт бізді сондай рухта тәрбиеледі».

	Сәрсенғали Қоспанов Ленинград қаласында оқитын Болат Тұрсынов, Ерік Садықов, Орынбасар Ысқақов, Амангелді Нұрпейісов, Сәния Шайхина, Тимур Сүлейменов, Мейрам Тұманов, Эдуард Садықов, Амангелді Сатпаев сияқты талантты жастарды төңірегіне топтастыра алды. Сәния

	Шахинасыз бірде- бір ойын-сауық өтпейтін болған. Пианист Сәния жастардың мақтанышына айналды. Ал математик Болат Тұрсынов атақты ғалым Лев Гумилевтің шахмат ойнайтын сүйікті әріптесі болған. Болат Тұрсынов арқылы жастұлпарлықтар Лев Гумилев пен кездесіп пікірлескен, тәлім алған. Жастұлпарлықтардың осындай мүмкіншілігін Ақселеу Сейдімбек те пайдаланған. Ол әдейі барып, бірнеше рет Лев Гумилевпен кездесіпті. Көне түркі мәдениеті, көшпенділер өмірі жөнінде пікір алысыпты. Ленинградтықтардың «Арай» ұйымы да Қазақстанға келіп, өнер көрсетіп, үгіт-насихат жүргізді.

	Ресей империясының астанасы болған бұл қалада оқыған қазақ жастары ерекше саяси күйде болды. Бір жағынан Ленинград «революция бесігі» болса, екінші жағынан үлкен мәдениет орталығы, зиялы қауымы өткенмен сабақтастығын үзбеген, тарихын мәпелеп сақтай білген қала. Тіпті патшаларының еңбектерін әділ бағалап, ескерткішін бұзбай қорғап, өткеніне тағзым қылып, мұражайлар салған қала. Мәдениеті мен әдебиетін аспандата ұстап, басқаға үлгі болған қалада жүрген жастардың көкейіне күндіз-түні «біздің хандарымыз, жиғанымыз, ата-бабаларымыздан қалған мұралар қайда» деген ойдың келгені де сөзсіз. Жастұтпарлықтардың ішінде Мәскеу мен Ленинградтағы жастардың белсенділігінің негізі, шоқтығының биіктігінің де өз зандылығы бар. Мәскеу жәй орталық – астана емес, бұл Ғылым-білім ортасы. Кешегі Әлихан Бөкейханов, Санжар Асфендияровтар университеттерде дәріс беріп, кітап жазған жер. Смағұл Садуақасов, Ғани Мұратбаевтар білім алған, ғылыми еңбектерін жазған қала.

	Ал Ленинградтың қазақ ұлты үшін ерекше орны бар. Бұл кешегі Шоқан Уәлиханов жүрген, Ғұбайдолла Жәңгіровтың ІІ Александр Императордың адъютанты болып қызмет істеген жер. Мұхтар Әуезов, Әлкей Марғұландар білімін ұштаған қала. Кешегі Отан соғысында ленинградтықтар Дмитрий Шостаковичтің симфониясын тындап, Жамбыл Жабаевтың «Ленинградтық өрендерім» өлеңін оқыған ел. Әлия Молдағұловадай Шығыстың батыр қызының шындалған жері. Әрине, Мәскеу, Ленинград қалаларының тұрғындары да қазақ халқының кендігін, батырлығын бәрі білді. Қазақты қазақ еткен Мағжан Жұмабаевтай, құдіретті талант иелері Күләш Байсейітовадай бұлбұлдарымыз жүріп өткен жерлердің ізсіз қалуы мүмкін бе? Алаш зиялылары рухының иісі бар қаладағы қазақ жастары да сол шоқтыққа сәйкес дәрежеде болуға тырысты.

	Шынында, Ленинград қазақ зиялыларының демократиялық болмысы қалыптасқан ерекше қала. Мұнда Мұстафа Шоқай, Әлихан Бөкейханов, тағы басқаларының білім алуымен бірге саяси тәжірибе жинап, өмір мектептерінен өткен жер. Ленинград Қазақстанға үш толық генералдың екеуін берген қала.

	Оның біріншісі – Балқан соғысының батыры, орыс армиясының байланыс бөлімінің іргетасын қалаушы Император II Александрдың сүйікті адъютанты Ғұбайдолла Жәңгіров – Шыңғысхан. Бұл тарихи тұлға қазақ жерінің талан-таражға, жеке меншікке беріліп сатылып кетуіне жол бермеген. Императордың жер комиссиясының мүшесі болып, генерал Скобелев сияқты қанды көйлек достарымен бірге қазақтың жерін бөлшектеуге қарсы тұрып, мемлекет құзырына өткізбеген.

	Петербург қаласындағы мұсылман мешітін салу комитетінің белсенді мүшесі. 1884 жылы Ғұбайдолла Жәңгіровтың араласуымен Қазақстандағы іс-қағаз татар тілінен қазақ тіліне ауысты.

	Екіншісі – толық генерал Лавр Корнилов. Қарқаралының тумасы, анасы Күлшара - қазақ қызы. Орыс армиясының Бас қолбасшысы, ақтар қозғалысының көсемі.

	Ал үшіншісі- армия генералы Сағадат Нұрмағамбетов.

	Толық генерал түсігіні, «генерал от инфантерии», «генерал от кавалерии» бүгінгі күнгі дәреже бойынша армия генералы атағына сәйкес келеді.

	Қазақ жастарының көптеп шоғырланып білім алған қалаларының бірі Украинаның астанасы Киев болды. Көне мәдениеті бар, кезінде Киев Русі аталып әлемге танылған қаланың жастарға тәрбие берер өзіндік ерекшілігі болды. Украина қашанда Мәскеу билігіне өз наразылығын жасырмай көрсете білді. Қазақстан мен Украина қарым-қатынасының жақсы болуы жастарға қатты әсер етті. Тарас Шевченконың қазақ жерінде көп жыл болып творчествосында үлкен із қалдыруы да екі республиканы жакындата түсті.

	«Жас тұлпар» қозғалысының Киевтегі филиалында Қашақпай Елеуов, Серік Шартықов, Орынбасар Қашқынбаев, Қыдырғали Байбеков, Алтынай Бертілеуова, Тұрдыбек Садықов, Майдан Сатқалиев, Бақыт Жексенбиев тағы басқалары сияқты қазақтың ұл мен қыздары белсенділік көрсетіп жұмыс істеді. Киев қаласындағы жастұлпарлықтар тек Қазақстандағы қазақ жастарын ғана емес, шет елдерде тұратын қазақтарды да бауырларына тартты. «Бесігіміз бір- қазақтың баласымыз» ұранын ұстанды. Олардың арасынан монголиядан келген Тұрысбек Аятхан, Жақсылық Құсманқызы сияқты қайратты жастар топ жарып шықты. Қазақстанның Тәуелсіздігі үшін күреске өз үлiстерін қосты.

	Кезінде қазақ зиялыларының Мәскеу, Ленинград, Киев, Рига қалаларындағы білім алып, еңбек етіп өмір сүрген, ауасын жұтқан жерлерінде жүрген жастардың шоқтығы өте биік болды. Әсіресе Сталиндік «темір шымылдық» алынған жылдары бұл орта Кеңес Одағында реформа жасап, қоғамды өзгертпек болып әрекеттер жасады. Ең бастысы – Сталиндік жеке басқа табынушылықты әшкерелей отырып, шындық, демократиялық үрдіс қағидаларын төңірегіндегі халық санасына сіңіруге ұмтылған орта. Бұл әрекеттер коммунистік диктатура қыспағындағы республикадан келген жастардың да ұлттық болмыстарының жаңа деңгейге көтерілуіне әсер етті. Ұлттық қозғалыстардың қажеттілігін туғызды.

	Жастұлпарлықтар Алаш идеяларының мұрагерлері, Алаш зиялыларының істерін жалғастырушы ретінде социалистік қоғамдағы мүмкіншілік шеңберінде жұмыс жасады. Олар Кеңес өкіметі, социалистік идеологияға тікелей саяси тұрғыда қарсы тұрмай, тоталитарлық жүйедегі рухани, мәдени-ағартушылық саласындағы кемшіліктерді көтеріп бетпе-бет келді. Әрине, билік те зиялы қауым да ашық айтылмағанымен түпкі мақсаттың тәуелсіз мемлекет құру идеясымен сабақтасып жатқанын түсінді.

	«Жас Тұлпар» басшылары жас болса да, қозғалысты ұйымдастыру, бағыт-бағдарын анықтау барысында орасан зор саяси көрегендік жасады. Ең алдымен жылдан-жылға рухани дүниесі құлдырап, жік-жікке бөлініп, ұлтсызданып, тілінен айырылып, ыдырап бара жатқан ұлтына мәдениағартушылық іс-әрекеттер арқылы әсер етуді көздеді. Олар өткеннің шындығының шымылдығы ашылса, ұлттың көзі ашылып, санасының оянатынына сенді. Мәскеу қаласында жүріп «жылымық» кезеңінің мүмкіншіліктерін кеңінен пайдаланды. Бүкілодақтық Лениндік комсомол комитетінің Орталық аппаратына, Мәскеу қаласы компартия комитетіне «Лениндік саясат негізінде ұлттық мәдениетті дамытамыз» деп, хаттар жолдады. Аталған ұйымдар мәдени-ағартушылық жұмыстар жасауға кедергі жасамай, рұқсатын беріп, көмек көрсетті. Орталық газет-журналдарда «Жас тұлпар» ұйымының мәдени іс-шаралары жөнінде мақалалар жарияланды, теледидардан ақпараттар берілді. Мәскеу қалалық комсомол ұйымымен «Жас тұлпар» ұйымы атынан Мұрат Әуезов, Болатхан Тайжанов және Сәбит (Советқазы) Ақатаев тұрақты өкіл ретінде байланыста болып, жұмыс істеді.

	Мәскеу қаласында қазақ студент жастарының «Студенттік кеңесі» құрылып, оған Мәскеу қаласындағы жоғарғы оқу орындарының өкілдері мүше болды. Олар негізінен оқу үлгерімі мәселесімен айналысты.

	Жастұлпарлықтар Мәскеуге мәжіліске келген Қазақстан өкіметі басшысы Д. А. Қонаевпен кездесіп, қазақ жастарының әлеуметтік жағдайын көтеруге көмек көрсетуін өтінген. Д. А. Қонаев қаржы министірлігіне нұсқау беріп, әлеуметтік тұрғыдан жағдайы төмен студенттерге бөлінетін қаржыны Қазақстанның Мәскеудегі өкілдігіне аударып бергізген.

	Жастұлпарлықтар «Студенттік кеңес» шешімімен қазақ жазушыларының шығармашылығына кештер ұйымдастырды. Б. Майлин, С. Сейфуллин, І. Жансүгіровтің мере-келік тойлары кеңінен аталды. Қазақ тіліндегі баяндамаларды Coветқазы Ақатаев, орыс тілінде Мұрат Әуезовтер жасап отырды. Көбіне ұлт болашағына бағытталған дәрістер әр түрлі тақырыптарды қамтыды. 1965 жылдың 9 майында студенттік кеңес мәжілісінде «Государственный суверенитет и внешнеполитические полномочия Казахстана» деген тақырыпқа Б. Тайжанов баяндама жасаған. Мұрат Әуезовтің ұсынысымен Мәскеу қаласындағы қазақ студент жастары кенесі төрағасы болып сайланған Советқазы Ақатаев көрер көзге көп жұмыс атқарды. Ресейдің басқа қалаларындағы қазақ студенттерімен тығыз байланыс жасап, қарым-қатынасты жақсартты. Бірігіп, тәрбиелік маңызы бар мәдени шараларды іске асырды. Мәскеу қаласында қазақ студенттері кенесінің жұмыс есебіне қарасаң, олардың атқарған істерін, істелетін жоспарларының ұшан-теңіздігін көріп қайран қаласың. Студенттік кеңес қазақ жастарына тәлім-тәрбие беруде, оқу жүйесін өңдеуде бір министрліктің қызметін атқарған.

	Қазақтар өз ата мекенінде өсіп дамуы үшін ұзақ мерзімге ұлттық идея жасауы керек, ал оның көзі мәдениет пен өнер деп есептеді. Ұлттық ерекшелікті көрсететін де, әдет-ғұрып пен салт дәстүрді сақтайтын да мәдениет пен өнер делінді. Елдегі бостандық пен тендіктің шынайы не жасанды екенін ұлт мәселесі көрсетеді. Ал Қазақстанда қазақ өз ата мекенінде өмір сүрсе де әділетсіздікті басынан кешіруде екеніне мән берді. Жастұлпарлықтар өз жұмысын неден бастаймыз деп көп ойланған жоқ. Ұлтымен бірге болу үшін елге, ауылға бет бұрды. Қаласынан моласы көп қазақ халқының көне тарихы оның киелі топырағында, әрбір қазақтың көкірегінде, қанында, жанында екенін білген жастар ауылға сағынышпен аңсап ұмтылды. Ата-жұртты, ауылды ұлттық құндылықтардың қайнар көзі, саркылмас бұлағы деп санады. Көне заман тарихының шындығын да, тәрбиелі аныз-әңгіме, шежіренің дұрысын да халық аузынан өздері естігілері келді. Елдің тұрмыс-жағдайын өз көздерімен көріп, пікір алысқанды жөн көрді. Жастұлпарлықтар ауыл –ауылдағы көргендері, тоқығандары көп деген ақсақалдарды іздеп барып, лебіздерін естіп, салиқалы сұхбаттар кұрды. Ақсақалдардың бойларындағы ұлағат, жүріс-тұрыстарындағы тұнып тұрған шежіре, өнеге тағлымдарынан сусындады. Ең бастысы сол көнекөз шалдардың арғы аталарының қыстауы мен жайлауының қай өзеннің бойында, қай сайды жағалайтынын, көл суларының ащы-тұщысына дейін дәл айтқандары көнілдерінен шығып қуантты. Қазақта шекара жоқ, мемлекеті болмаған деген білімсіздердің былжырағына жауапты ауылдан іздеудің дұрыстығына көздерін жеткізді. Қазақтың қасиеті оның өнерінде. Сүйінші – кәде қашанда ән мен күйден басталған. «Жастұлпарлықтар» елге құр алақан келмей, өнері мен өлеңін, жүрегінің түкпіріндегі жан айқайы – Ұлттың болашағы жөніндегі ой-толғауларын ала келді. Түркі тілінің маманы Клара Ашықбаеваның естелігінен: «Басқа ұлттардың төмен етектілерімен салыстырғанда қазақ қыздары қоғамдық жұмыстарға араласуды кеш бастағанын екінің бірі білетіні анық. Алайда олар аз ғана уақыттың ішінде өздерінің қабілеттілігін дәлелдеп үлгірген-ді. Өнерде де, ғылымда да қазақ қыздары алпысыншы жылдары ер азаматтармен бәсекелес болуға жарап қалғандығы байқалатын. Мен Мәскеудің мемлекеттік университетінде оқып жүрген жылдары басқа да оқу орындарында білім алып жатқан қазақ қыздарын көрсем, кеудемді мақтаныш сезім билейтін. Даланың иісі бұрқырап, тоқпақтай бұрымын сүйреткен құрбыларымның қазақ ұлты үшін тірлік жасап жүрген азаматтарға қара көбейту үшін емес, бар жан -тәнімен қолдау көрсету тұрғысындағы іс -әрекетіне тәнті болатынмын. Біз -қыздар «Жас тұлпардың» мақсаты қазақ деген ұтқа кір келтірмеу деп ұғындық. Жат қалада жақсы жүріп тұруға тырысатынбыз. Қазақ жігіті қазақ қызымен, қазақ қызы қазақ жігітімен мақтануға тиісті сияқты болатын. Мен «Жас тұлпар» құрған ансамбльдің әншісі болдым. Міндетіміз насихат жұмысы. Талай аймақтарды аралап, қазақ әндерінің көпшілікке таралуына мұрындық болдық. Жырлар мен дастандар оқылатын еді. Студенттер жазғы демалысқа кетіп жатқанда, ансамбль құрамы жаңа бағдарлама әзірлеп, ел аралауға дайындалып жататынбыз. Рас, біз «Жас тұлпармен» мақтандық. Курсымызда оқитын басқа ұлт өкілдерінің студенттері қазақтарға қызыға қарайтын. Ұйымшылдығымызға тәнті болатын. Олар да осындай іске құлшынып көрді. Алайда нәтиже шығара алмағанын білемін».

	Ән – халқымыздың ғасырлар бойы там-тұмдап жинаған рухани қазынасының төл басы, құтты тұяғы.

	Жастұлпарлықтардың елге әнмен келіп, әннің қыр-сырына ден қоюлары – халықтың рухани әлеміне зер салуы еді. Олар ән мен күйді қазақ халқының ғұмырнамасының шежіресі деп біліп, ғасырлар төрінен қатталып, қордалана келе байтақ қазынаға айналған деп есептеді. Қазақтың ұлттық құндылықтары көбіне көп тарих қойнауының шырғалаң қатпарларында шырмалып, өркениет дамуының сарабдал жолдарынан түрлі себептермен тыс қалып қойды. Сондықтан ұлттық мәдениеттің дамуы -ұтттық сананы жаңа биіктікке көтеріп, ел мәртебесін оздырады деп түсінді. Ән қасиетін қастерлей білетін ел де жастұлпарлықтарға құрмет көрсетті.

	Ғасырдан ғасырларға адам ауыса алмайды. Алайда олардың айтқан әні мен күйі қалады, ұрпақ пен ұрпақты ән жалғастырады. «Жақсы ән – жан азығы» деп қазақтың жақсы ән естілсе, ішкен асын жерге қоятынын білетін жастұлпарлықтардың ауылға әкелген сәлемдемесі ән мен күй болды. Өйткені ән арқылы қазақтың әр буыны табысып жатады, арызы мен арманын, тілегі мен мұратын ортақтастырады, бүкпесіз сыры мен көкейкесті мұңын тоғыстырады, кейінгі ұрпаққа ән арқылы өсиет айтылады. Ән – халықтың өшпес рухы, жан серігі. Қазақша концерт ұйымдастырып, жұрт алдында ұлт мәселесін көтеру бүгін бізге үйреншікті, қарапайым, жәй әншейін нәрсе болып көрінуі мүмкін. Бірақ қылышынан қан тамған Кеңес өкіметінде 60-шы жылдары ұлтшылдығынды жасырмай айтып көрсету, арыстанның аузына басынды сұққанынмен бірдей еді.

	«Жас тұлпар» ұйымының бағдарламасындағы басты салалардың бірі – қазақ халқының өз тарихына өзі үңіліп, жоғалтқанын тауып, еңсесін көтерсін дегені. Халықтың әсіресе жастардың тарихи санасын ояту өздерінің парызы деп есептеді. Ресейдің қазақтар тығыз қоныстанған Омбы, Орынбор облыстарын, Қазақстанның тың игерудің кесірінен есеңгіреп қалған солтүстік «Тың» аймақтарын аралап, концерттер қойып, арасында ел тарихы жөнінде әңгімелер өткізді.

	«Жас тұлпар» ұйымының белсенді мүшесі Қалқаман Тілеухановтың естелігінен:

	 «Мен «Жас тұлпарға» Мәскеудің архитектуралық институтына оқуға түскеннен бастап, мүше болдым. Бойда қазақтың қаны бүлкілдеп, жүректе жастыққа тән рух жалындап тұрған кез еді. Қылышын жаландатқан, танауы иіс сезгіш қызыл империяның қасапханасынан біз қалай аман қалдық? Бұл сауал кейінгілерді қызықтырмай тұрмасы анық. Оның жауабын өз басым ұйым жетекшісі Мұрат Әуезовтің білімділігі мен біліктілігімен байланыстырамын. Жастығына қарамай ол жан-жақты ойлай білетін. Біз тіпті Мұраттың басшылығымен Бүкілодақтық комсомол ұйымын «Жас тұлпардың» жұмысының жандануына пайдаландық. Ол кезде студент- жастардың көркемөнерпаздар үйірмесіне байқау жариялап, озып шыққандарды іс-сапармен ел-елді аралап, концерт беріп қайтуға мүмкіндік жасайтын. Қаражатын аямайтын. Біздің ансамбліміз осындай мүмкіндікті пайдаланып Мәскеудің жолдамасымен Қазақстанға келіп бірнеше мәрте концерт берді. «Жас тұлпар» жоспарлы түрде жұмыс жасады. Бағдарламасы да айқын еді. Мақсаты –қазақы рухтағы жаңа ұрпақты тәрбиелеп шығу болды. Өнер, білім, ғылым саласында жан-жақты қалыптасқан тың резерв дайындау бірінші кезекте тұрды. КПСС Орталық Комитетіне Омбы облысында тұратын әлдебір қазақтың баласынан шағым түсіпті. Шағыммен Бүкілодақтық комсомол комитеті айналысты. Істің анық-қанығын тексеріп қайтуға Мәскеудің жоғарғы оқу орындарында оқитын 5-6 жігіт іріктеліп, тапсырмамен жолға шықтық. Омбы облысының 3-4 ауданын араладық. Қазақтар біршама қалың шоғырланған аймақ екен. Таза қазақ ауылдарын аралап көрдік. Шағым берушінің айтқанындай ақ, сол ауылдардың жағдайы тым ауыр болып шықты. Балалар оқитын мектеп сын көтермейді. Электр желісі тартылмаған. Ал орыстар шоғырланған ауылда жағдай мүлде бөлек. Осы уақытқа дейін бұл өңірде бірде-бір қазақ азаматы жоғары орындарға көтерілмеген көрінеді. Қызметі өсе бастаған әлдебір қазақ азаматын жергілікті басшылар түрлі-түрлі айыптар тағып жұмыстан қуған да, трактордың рөліне отырғызып қойған. Бұл бір ғана мысал ғой. Айтпағым –осындай әрекеттер бір ұлттың екінші ұлтқа деген өшпенділігін оятпағанымен жанына кәдімгідей қаяу салатын. Біз әлдінің тілін таба отырып, аяқ-қолы тұсаулы өз қазағымыздың мүддесін қорғағымыз келді. «Жас тұлпардың» төңірегінде топтасқан барлық жігіттер бас қосып, осы мәселені жиі талқылайтынбыз. Әрине, албырттық жасаған кезіміз де болған шығар. Алайда адаспаған сияқтымыз. Мәскеуде жүріп қазақы рухтың түлеуіне қызмет еттік. Бізді заманның өзі топтастырды. Уақыт өткен сайын түсінігімізге қайшы келетін ел өмірінде түсініксіз жағдайлар болып жатты. Мәселен, ауыл- ауылда «шопандар бригадасы» құрылып, оған мектепті жана бітірген жастар мүше болып «кіріп» жатты. Олардың дені мектепте үлгілі тәртібімен, сапалы білімімен көзге түскен оқушылар болатын. Байғұстардың қолына мәжбүрлегендей етіп шопан таяғын ұстатып жатты. Ал бұл кезде өзге ұлт өкілдерінің балалары жоғары оқу орындарында оқып жүрді. Өз басым қойшы болған бір орыстың баласын көргенім жоқ. Қазақтың жалындап тұрған қабілетті жастарын ауылда тұншықтыру емей немене бұл. Әйтеуір ұлтымызды сауатсыздандырудың айла-амалын Мәскеуіңіз осылай жүзеге асырып жатқанын іштей сезетінбіз».

	«Жас тұлпарлықтар» кездесулер барысында елдегі көнекөз қариялардан Алаш зиялылары жөнінде көп мағлұматтар алды. Орынбор, Семей қалалары Алаш зиялыларының оқып-білім алып, кейін қызмет еткен қасиетті жерлер еді. Ол қалаларда Алашордалықтардың тұрған үйлері, жүрген жерлерімен бірге оларды көріп тәлім алған, сөздерін естіп қанаттанған адамдар бірен-саран болсын бар болатын.

	Жастұлпарлықтар өкіметтің өз халқына қарсы жасаған зұлымдықтары жөнінде айтпай жүре алмады. Кездесулерде «Жас тұлпар» ұйымы мүшелері тарихқа тағлым жасап, 1937-ші жылдардағы қазақ зиялыларының жазықсыз атылғаны жөнінде, колхоздастырудан кейінгі ашаршылық туралы бүкпелемей ашық айтты. Қазақ білімділері қыршынынан қиылмаса, ашаршылық халқымызды кырмаса, біз бүгін қандай деңгейде болар едік. Ана тіліміз, мәдениетіміз төл қалпында сақталар еді деп тындаушыларына ой салды. Қазақ болашағын, ұлттың ертеңін жастұлпарлықтар Алаш зиялыларының көзімен көріп, солардың ой-арманы мен жүрек сезімдеріндей қабылдады. Қазақ халқының отаршылдық сойқаны салған рухани мүгедектiк көрінісі, ұтсыздану мен мәнгүрттену таңбасынан арылу, жанару жолдарын көрсетуге тырысты. Олар «хрущевтік жылымықты» пайдаланып, замана мүмкіншілігіне сай-кіріптарлық шенгеліндегі жұрттың қайта жаңғыру бағытын нұсқады. Өз қаны, өз нәсілінің тарихтан өзіне тиесілі орнына ие болу үшін күресті.

	Жастұлпарлықтар үлкен ғылым және мәдениет орталықтарына айналған қалалардан алған білімін, ұлттық тәлім-тәрбиелерімен ұштастырды. Бар жастық шақтың күш-жігерін ата-баба арманының орындалуына жұмсады. Жастұлпарлықтардың саяси саналығы ғана емес, сана тәуелсіздіктері де ерте оянды. Ұлтының ертенін ойлаған Ұлы істер толқыны оларды тарих сахнасына алып шықты. Өткені мен бүгінгіні жалғастыратын алтын көпірдің саф қиыршықтарына айналды. Өздері де өсті, халқының ұлттық сана-сезімін оятуға да әсерін тигізді.





Ұлт рухы – рухани күш


	Тарихтың өз зандылығы бар. Өсу, өну, өшу. Қоғам тарихтан дұрыс тағылым алса, даму процестері қарқынды болмақ. Ал керісінше жайбарақаттық жасап, даму желісін бәсендетсе өткен күндердің қасіретті қателіктерін қайталай береді. Тарихқа тағылым – болашаққа негіз.

	Ел тарихы - әр адамның тағдыры, ұлттық рухтың бетпердесі. Жастұлпарлықтар ежелгі тарихты, ұлттың өткенін үлкен мән бере зерттеп, ерінбей тағылым алды. Олар Мұхтар Әуезовтің «Ел боламын десең –бесігінді түзе, халық боламын десен-қалпынды сақта», - деген сөзін өмірлік кредоларына айналдырды. Өздері оқитын қалалардағы орталық кітапханаларды жағалап, Қазақстан жөнінде жазылған кітап, мақалаларды оқып, түйсіктерінен өткізіп, білімдерін толықтырумен болды. Білім жүйесі, рухани мәдениет, салтдәстүр, тіл саясаты, этика өмірдің өзекті саласы екенін ескерген жастұлпарлықтар аталған құндылықтарды жалпылай қамтуға тырысты. Әсіресе, Мәскеудің Ленин атындағы кітапханасы олардың сүйікті орнына айналды.

	Жастұлпарлықтар қазақтың шежіре тарихына терең бойлаған сайын, олардың ұлтына деген сүйіспеншілігі арта түсті.

	Мәскеу қаласында жастұлпарлықтар әр бейсенбіде Кенес Одағы Ғылым Академиясының жатақханасындағы бөлмесінде кезекті жиындарын өткізіп тұрды. Әңгіме, пікір алмасулары бағдарлама негізінде - қазақтың санының аздығы, ашаршылық, тың игерудің кесірі, қазақ тілі мен мәдениетінін. ұлттық рухының әлсіздігінің себептері төңірегінде болды. Оларды Кеңестік Одақтың демографиялық және ұлттық саясатының қазақ халқы үшін «Ақтабан шұбырынды, Алқакөл сұламадан» кейінгі екінші трагедия болғаны қинады. Қазақ халқы өз тарихында туып өскен жерінде азшылықта қалды. 1959 жылғы санақ бойынша қазақ ұлты республикада 30 пайызды ғана көрсетті. 1915 жылы 90 пайыз құраған халық 40 жылда 30 пайызға дейін кеміді. Кезінде қытай көп пе, қыпшақ көп пе дейтін мақал да айтылған. Мадиярлық бір ғалым қазақтың саны құммен тең деген екен.

	Ежелден әлем тарихында көшпелілердің тұрағы Орталық Азия белгілі роль атқарып келді. Көшпелілер Персия, Қытай сияқты құдыретті көрші мемлекеттердің зәре-құтын алып отырды. Әбден запы болған Қытай империясы біздің атабабаларымыздан қорғану үшін қисапсыз күш жұмсап «Ұлы Қытай қорғанын»(Ақ қорған) тұрғызған. Ал сасанидтер дәуірінде соғылған «Александр дуаты» солтүстік Иранның құнарлы алқабын көшпелілерден қорғауға тиіс болды.

	Көне грек данышпаны Платон: «Жер бетінде сақтардан өткен мерген жоқ. Сақ сарбаздары жебені оң қолымен салып, адырнаны сол қолымен тартады, бірақ садақ атқанда екі қолы бірдей ойнайды,» – деп тамсанған.

	Он сегіз бен жиырма жас аралығындағы қазақтың ұл мен қыздары Мәскеу, Петербург, Киев, Рига және басқа қалалардағы сән қуатын жеңіл өмірге қызықпай халқының болашағын ойлап, уақыттарын бос өткізбей, мамандық игерумен бірге көрген-білгендерін көкейлеріне түйді. Жастұлпарлықтар қазақ халқы мыңжылдық тарихы бар этнос ретінде жаңа заманда өзіне тиесілі орынды қалай алу керек деген сұраққа жауап іздеді. Ұсақ түйек емес, ұлттық миссияны ата-бабалар жетелеген Ұлы армандарға бағыттауды көздеді. Академик Мұрат Ғылмановтың естелігінен:

	«Мұрат жатақханада тұрғаннан бастап, аптасына 1-2 рет жиналатын семинар ұйымдастырды. Семинарда еліміздің экономика, мәдениет және тарих мәселелері талқыланатын. Бұл семинардың жұмысына атақты философ Георгий Гачев қатысып, еліміздің тарихы мен мәдениеті туралы баяндамаларды үлкен қызығушылықпен тындайтын. Семинарларда Мәскеудегі ғылыми-зерттеу институттарында жұмыс істейтін көптеген аспиранттар баяндама жасайтын. Мұндай отырыстар қызу пікірталастармен өтетін. Көбінесе Қазақстан мәселелері көтеріліп, еліміздің тәуелсіздікке жету жолдары талқыланатын. Өкінішке қарай, әлдебіреу бұл семинарлар туралы біздің республикамыздың тиісті органдарына жеткізіпті. Алматыдан Қазақстан КП Орталық комитетінің бөлім меңгерушісі келіп, семинарға қатысып жүрген әрқайысымызбен жеке сөйлесті. Семинар жұмысына қатысуға болмайтынын ескертті. Бұл сөзге құлақ аспаған жағдайда оқудан шығарыласындар деп қорқытты. Осыдан кейін семинар жұмысы тоқтатылды. Алайда Мұрат өзінің ұйымдастырушылық жұмыстарын тоқтатқан жоқ. Ол Мәскеудегі Қазақ ССР-нің тұрақты өкілдігінде мәдениет мәселелері жайлы жиі дәрістер оқыды. Мұраттың ұйымдастырған іс-шараларының ішінде 1967 жылы желтоқсан айында Мәскеу қаласындағы мәдениет институтының акт залында өткізген кешін айырықша айтуға болады. Бұл кешке қазақтың 500-дей студенттері мен аспиранттары жиналды. Кешті ұйымдастыруда мәдениет институтының студенті Марат Балтабаевтың еңбегі ерекше болды.

	Мұнда Мұрат үлкен баяндама жасады. Осы баяндамада Сталин және оның қызметкерлерінің қолымен ұйымдастырылған қазақ халқының ұлы қасіреті жайлы баяндалды. Осы сұмпайы саясаттың нәтижесінде еліміз қырғынға ұшырап, халық саны екі есе азайғаны айтылды. «НКВД» әскерін жұмылдыру арқылы Қолдан ұйымдастырылған ашаршылыққа халықтың малын конфескелеу себеп болғаны ашық айтылды. Малсыз қалған халық аштықтан қырылып, қазақ даласы өлікке толды. «НКВД» қызметкерлері ашыққан қазақтарды қалаларға кіргізген жоқ. Осының салдарынан қала қақпалары маңында аштан өлген адамдардың мәйіттері тау болып үйіліп жатты. Бұл трагедия әлі күнге дейін өзіне лайықты тарихи бағасын алған жоқ. Осы теріс саясат қазақ ұлтының моральдік тамырының күйреуіне әкелді. Трагедияның ауқымды болғанына байланысты бұны қазақ халқының «Холокосты» деп айтуға болады. Бұл трагедияға тарихи баға берілмей, қазақ халқының өркендеуі жайлы айту қиын мәселе. Мен Мұраттың осындай мәселелер көтерілген баяндамасынан кейін Коммунистік партияның қатарына кірмеймін деп серт еттім».

	Студент жастар Ресейдің қыпшақ даласына тәуелді, Алтын Орда хандығының бодандығында болғанына көз жүгіртті. Орыс мемлекетінің тұрақты шекарасы болмауының себебін іздеді. Бір мезгілде мемлекет құрған қазақ пен орыс ұлттарының тарихи даму жолдарын саралады.

	Жастұлпарлықтардың қоғамдық ғылымдармен көп әуестенуі де ұлт тарихына үңілуден туған қажеттілік. Ұлтының өткен күндердегі жетістіктерін білу олар үшін қажеттілік, өмірлік мұрат болды. Өз ұлтының кешегі тарихын білмеген, болашағын ойламаған адамның қоғамнан дәрежелі орын алуы күмәнді екенін түсінді. Кешегісін жоғалтқан, келешегіне несімен бармақ. Өткенiн мансұқ көрсе, өркені неден өспек?!Жастар болашағын бағамдау үшін төл тарихымыздың тағлымына жүгінді. Жүздеген жыл бодандықта отырып, зердесінен айырылуға таяу қалған ел есін жиып, етегін жинағысы келсе тарихтан басқа барар жері бар ма?!

	Жастұлпарлықтар тарихтан тағылым алу барысында ежелден ұлы дала төсінде болған ұлықты ұлт, қонысы құтты халықтың ұрпағы екендеріне көздері әбден жетті. Л. Гумилевтің, О. Сүлейменовтің зерттеулеріндегі түрік әлемі тақырыбының сабақтастығы жастұлпарлықтар үшін де байқаусыз қалмады. Түрік тілдес ұлттардың өткені мен бүгіні, тарихи да мәдени сабақтастығына, үндестігіне үлкен мән берді. Әсіресе Қазақстан мен Өзбекстанның Орта Азиядағы орнына ерекше тоқталып, олардың болашақта біртұтас экономикалық, мәдени-ақпараттық одақ құрып, басқа түркі ұлттарын өз төңірегіне жинайтынына сенді.

	Қазақ хандығының саяси-әлеуметтік тарихын, Абылайханның дипломатиясын, «далалық демократияның» қалыптасу жолдарын зерттеді. Осы салада зерттеу жүргізуге жастарды үгіттеп, көне тарихтың көздерін ашуға жастарды жұмылдырды.

	Оларды Л. Н. Гумилевтің «Көне түріктер» жөніндегі зерттеулері қатты қызықтырды. Оның 1961 жылы тарих ғылымы бойынша «VII-VIII ғасырлардағы ежелгі түріктер» тақырыбына докторлық диссертация қорғағанынан хабардар болды. Әсіресе Чех ғалымдарының 1958 жылғы археологиялық экспедиция кезінде Күлтегін мен Күлтегіннің әйелінің мүсіндерін тауып, көне жазуларды оқып оны әлемге паш етуі жастұлпарлықтарды бір көтеріп тастады. Әл-Фараби, Дулати, Ахмет Яссауи, тағы басқа бабаларымыздың еңбектерімен таныса отырып, басқа ұлттардың інжу-маржандарынан да нәр алды. Алты алаштың баласы ел басына күн туған қилы кезендерде әрқашан ауыз бірлікте болып, төрт құбыласын түгендей біліпті.

	Жастұлпарлықтар бабаларымыздың дәуіріне сай дамыған мәдениеті, төл жазуы болғанын «Орхон-Енисей» жазуларынан білді. Тасқа қашалған көне руна жазуларындағы көптеген көркем бейнелер, қанатты сөздер, ұтқыр тіркестер қазақ тілінде күні бүгінге дейін қолданылып сақталуы жастұлпарлықтардың абыройын өсірді. Көрнекті этнограф -Жағда Бабалыкұлы тапқан таста домбыраның және онда бітеп тұрған бес адамның суреті бейнеленген. Ал ол тастағы суретті ғалымдар неолит дәуіріне жатқызды. Яғни осыдан алты мың жыл бұрын қазақ халқының өнерінің дамығанын қара домбырасы да дәлелдегені мәлім.

	XV ғасырдағы Алтын Орданың құлауы – Қырым, Қазан, Астрахан, Сібір, Қазақ. Өзбек және Ноғай ордалары тәрізді тәуелсіз хандық мемлекеттердің құрылуына негіз болғаны ақиқат. Қазақ елі хандардың айрықша ақыл-парасат, күш қайраттарының арқасында үлкен мемлекетке айналды.

	Еділден Алтайға, Батыс Сібірдің түстік шалғайынан Жоңғар Алатауы мен Тянь-Шаньға дейінгі кең байтақ аймақты иемденді. Қазақ хандығы көп жылдар Орталық Азияда маңызды саяси-әскери роль атқарды. Қазақ мемлекеті тарих бетінен жойылып кетпес үшін өзін қоршаған жауларымен арпалысты күндер өткізуіне тура келді. Онтүстіктегі Қоқан, Хиуа хандықтары, Қызылбас, Қытай, Ресей империялары аралығындағы Ұлы дала қашанда жау шабуылына тойтарыс берумен болды. Әсіресе, қазақтың хандары орыс пен Қытайдан сақтанып, ерекше саясат жүргізгенін тарих дәлелдейді. Қазірде Тәуелсіз Қазақстан Республикасы Ұлы мемлекеттер қыспағына түсіп, көп векторлы саясат жүргізіп, аландап отырған халі бар.

	Ал кезінде Александр Македонский, Парсы патшалары бағындыра алмаған Ұлы дала осылайша қайта жаңарып, біртұтас елдік үлгісін көрсеткен екен.

	Қазақтың құзырлы мемлекеттік құрылымының куәсі ретіндегі «Қасым ханның қасқа жолы», «Есім ханның ескі жолы» атты ел билеу ережелері мен Тәуке ханның «Жеті Жарғысының» болуы –дамығандықтың көрінісі, мемлекеттік Тәуелсіздігінің белгісі.

	Әр ереже, көшпелі қоғам жүйесін – тұрмыстық әдетғұрыпты, ұлттық дәстүрді реттеуімен бірге елдік, мемлекеттіліктің бірден-бір тіреуіне айналды. Қазақ халқының арасында көп жұмыс істеген және қазақ тілін жете меңгерген орыс зерттеушісі А. Е. Алекторов өз бастауын көне заманнан алатын, бірақ ХІХ ғасырға дейін сақталған билер сотын таңдана суреттейді. Сот әділдігінің көне дәстүрлерін сақтаған билер, оның айтуынша, ежелгі демократия үлгілерін жүзеге асырған. Ол: «Істі қарастыру кезінде би мен ақсақал дауласушыларға асқан әділдік танытуды өзінің қасиетті парызы санайды. Ол екі жақтың да дәлелдемелерін әбден тындап болған соң ғана өзінің әділ шешімін жариялаған және ол шешім міндетті түрде орындалған», -деп жазды.

	Ал Ресей өкіметі қазақтардың ереже зандарын жоққа шығаратын «Сібір қазақтарының жарғысы», «Орынбор қазақтарын басқару туралы» ережелер қабылдады. Бұл жаңа ережелер «бөліп ал да, билей бер» саясатына сәйкестендірілді. Қазақ хандарының билігі шектелді, ел біржолата бодандыққа көшті. Бұл саяси құрылымды қиратып, ұлт ерекшеліктерін еске алмайтын ережелерді Шоқан Уәлиханов та 1864 жылы жазған «Сот реформасы жайындағы хат» атты еңбегінде сынады.

	Патша өкіметінің отаршылық саясатына қазақ зиялылары қашан да қарсы шығып отырды. Бірақ Ресей империясының бодан ұлттардың тағдырында жұмысы болған жоқ. Шекарасын кеңейтіп, билігін күшейту саясатын ғана жүргізді.

	Жастұлпарлықтар көне тарихқа көз жүгірту барысында Қазақстандық Әлкей Марғұлан, Алан Медоев, Валентин Басин сияқты ғалымдармен көп пікір алысты. Ежелгі тарихқа, саяси тұлғалардың өмірі мен істеріне мән берді. Ал оқыған білгендерін кездесулер барысында бұқара халыққа таратты. Кеңес өкіметі тұсында жазылып жатқан тарихи еңбектерге күмәндана қарап, көне тарихты нақты археологиялық, этнографиялық деректермен салыстырып оқуға тырысты. «Ұлтын жойған ел болмас» ұранын ұстанды. Алтын орда хандығы кейін жер жағдайына қарай 4 ұлысқа ыдырағанда соның үшеуі Қазақстан аумағына орналасып, одан Ақ Орда хандығы пайда болып, соның негізінде Қазақ хандығының құрылғанын мақтан тұтты. Ресей ғалымдары қазақ тарихын түбегейлі жоққа шығарғанын, ал жалған тарихты Кеңес өкіметі коммунистік идеология принципінде саналы түрде ондаған жылдар бойы халықтың болмысына сіндіргенін білді.

	Қазақ өзінің ұлттық төл-тума діні тәңірлікті ислам дінімен ұштастырды. Біз Ислам дінін Тәңірлік негізде ұстанған ұлтпыз. Табиғаттың зандылығын өмiр заңымен ұштастыра алған халықпыз. Табиғат аясы біз үшін ұлттық құндылықтар негізі. Жаратқан мен арамыздағы байланысты Аруақ рухы жасайды. Бізді Аруақ қана қолдайды... Көшпенділер мәдениетіне ислам діні қайшы келе қоймады. Қазақтар қабыспайтын, өз мәдениетіне кедергі болар жат нәрселерден қашық болды. Ислам дінін өз мәдениетіне бейімдеді. Ата дәстүр, әсіресе аруаққа құрмет сол төл-тума қалпында, сана – сезімде өзгеріссіз қала берді. Тәнірдің жарылқауын, аруақтың қолдауын ешқашан жадынан шығармады. Тек социалистік жүйедегі материалистік көзқарас дінмен бірге тарихи қалыптасқан сенім -танымды ұлт түйсігінен ығыстырды.

	Жастұлпарлықтар қазақтың елдігі мен мемлекеттігіне тарихи тұрғыдан күмән келтірушілерге қарсы күресу үшін көне тарихқа, ежелгі мәдениет пен ауыз әдебиетіне көп көңіл бөлді. Сақ, ғұн, көне түріктердің түбінің бір екеніне өздерінің ғана емес, көпшіліктің көзін жеткізуге тырысты.

	Жастұлпарлықтар халықшыл болды. Олар қазақ билігі жүйесіндегі төрелердің, қожалардың өз орны болғандығымен қалың халықтың қызметшісі болғанын да естен шығармады. Шынында хандық-сұлтандық биліктегі төретер де, рухани-діни биліктегі қожалар да қазақ қауымымен келіспейінше өзіндік шешімдер шығармаған. Даналық түсініктегі бірлестік салиқалы нәтижелерге қол жеткізген. Ел билеген қазақ хандарының көбі ұрыс даласында қаза болды. Қазақ халқы қанша төре тұқымы болса да батыр болмаса, соғыс алаңына шығып қол бастамаса хан сайламаған. Хан билігі лауазым ғана емес, биліктің көрінісі. Кенес өкіметінің хан тұқымын аяусыз қыруының көзі қазақтың елдігінде, мемлекеттігінде жатыр. Шыңғыс әулеті Өзбекстанда да, Қырғызстанда да өмір сүрді, бірақ олар Қазақстандағыдай қуғын сүргін көрген жоқ. Қазақстандағы төре ұрпақтары Ресей, Өзбекстан, Қырғызстанға барып, бас сауғалады.

	Талай ғасырларға созылған ата-бабаларымыздың қанды жорығының, дабыл-дауылды күресінің арқасында қазақ ұлан-ғайыр жерге ие болды. Тәуелсіздік үшін сан ұрпақ алысты, арпалысты. Ердің еті – туған жері, отан – жан азығы, пенденің түп қазығы екендігі қазаққа қанмен дарыды. Осы тұрғыдан алғанда патша өкіметінің құлап, Ресей империясы ыдыраған алай-дүлей өтпелі кезенде Алаш партиясының ұлттық автономия құрып, тәуелсіздікке ұмтылуы динамикалық занды құбылыс. Жалпы Алаш идеясы 1917 жылға дейінгі он-он бес жылдың ішінде ұлт мүддесін қорғай алатын, қазақ елінің әлеуметтік-экономикалық жағдайын жақсы білген, саяси күресте жан-жақты сынақтардан өтіп, тәжірибе жинап шыныққан негізгі саяси күшке айналды. 1917 жылы тарихи мүмкіншілікті пайдаланып, Алаш арыстары Алашорда үкіметінің негізін қалап еді, оны Кеңес үкіметі тағы қиратты. Мұстафа Шоқай Қоқанда Түркістан муфтариатын құрып еді, оны да қуғындап, жок кылды. Бастан бақ тайса, қорқау қасқырлар қамайды. Қазақ жеріне көз алартқан көршілер біздің алауыздығымызға, ұII-азаттық көтерілістер кезіндегі қыңырланып бір-бірімізге қырғиқабақ кездерімізге шоқ-шоқ десті... Қазақ ойының ұшқырлығы, рухының күштілігі отаршылардың бас ауыруына айналды. Еркіндікте өмір сүрген, далалық демократиялық үрдістер салт - дәстүрінде тәрбиеленген халық бодандық бұғауына оңайлықпен көне қоймады. Орталық Азиядағы басқа ұлттар мен билік тәртібі бір де, қазақтарды билеу ерекшелігі мүлде басқа болды. Ресей билігі қазақтардың рухани дамуына барынша кедергілер жасап бақты.

	Қазақ тіліндегі алғашқы газет «Түркістан уалаятының газеті» (1870-1882), «Туркестанские ведомости» газетіне қосымша ретінде 1870 жылдан бастап Ташкент қаласында

	шыға бастаған. Газет кеңінен тарап, ондағы елдің тұрмысы, тарихы жөніндегі мақалалардың таралуынан қорыққан генерал-губернатор 1883 жылы газеттің қазақ тілінде шығуына тыйым салды. Өзбек, орыс тілдерінде газет 1917 жылға дейін шығып тұрды. 1917 жылғы Ақпан революциясынан кейін Қазақстанның көптеген елді мекендерінде қоғамдық – саяси ұйымдар пайда болды. Мысалы Омбы қаласында «Демократиялық оқушы жастар кеңесі» мен «Бірлік»ұйымы, Ақмолада «Жас қазақ», Спасскіде «Жас жүрек», Меркеде «Қазақ жастарының революциялық одағы», Семейде «Жанар», Қызылжарда «Талап» тағысын-тағылар.

	Жас тұлпарлықтар Асан қайғы мен Қорқыт атаны Ресей Империясының ұлттық идеясының негізін салған православие дінінің өкілі Феофанмен салыстырып біздің бабаларымыздың рухани, адами дүниетаным деңгейінін, ой-түйсіктерінің жоғарылығын көрді.

	Жастардың жүректері сезіп, өздері толық біле бермеген замана шындығы олардың көздерін ашып қана қойған жоқ, қандарын тасытты. Қазаққа тарихтан тиген несібесі запыранды, өте өкінішті екенін білді.

	Ең бастысы Алаш Орда өкіметі құлап, Алаш зиялылары атылғаннан кейін қазақ халқы ұлттық идеясыз қалды. Оның орнын мән-мағынасынан жұрдай болған утопиялық социалистік идея жайлады. Жастұлпарлықтар қайда жүрсе де Қазақстанның Ресей империясының отарына айналып, сол құлдықта 300 жыл ғұмыр сүргенін естерінен шығармады. Отар болу – бағыну, бостандығынан айырылу. Кезінде жеңілген, бағынған ел жөнінде Бисмарк: «Как бы мы не лукавили – побежденному победитель оставляет только глаза, чтобы было чем плакать», - деген екен. Қазақстанда 1731 жылы Әбілхайыр хан Ресей билігін мойындап, қол астына кіргеннен бастап қазақ халқы осындай күн көре бастады.

	Жастұлпарлықтар тарихты сана-түйсіктерінің сүзгісінен өткізіп, қазақ халқының 1456 жылы хандық мемлекет құрғаннан бастап 1821 жылы толықтай жойылғанға дейінгі жылдарды ұлттың «алтын сара жолы» деп санады. Құлы, түрмесі болмаған, ұрысы мен қарысын сөзбен тәрбиелеп, рухани тазалықта, азаттықта өмір сүрген кездерді дәріптеді. Қазақ хандығының тарихы – біздің Ұлы халық екендігіміздің айғағы. Ата-бабаларымыз үсті бейіш, асты кеніш әлемнің тоғызыншы жер көлемін ұстап тұруы күш-қуатының, рухының күштілігінде екеніне көздері әбден жетті. Қазақтың ұсақ-түйек емес, тарих көшінде ерекше орынға ие боларлық істерге бейім екенін көрді.

	Тарих тағлымынан нәр алған жастар ханы халқын ойлап, өтірік айтпай, әділ болуға тырысқанын, батыры елін жаудан қорғап, ат үстінен түспегенін бұқара халықтың санасына сіңіруге тырысты.

	Қамал бұзған батырлардың, топты жарған шешендердің, ел бастаған көсемдердің ұрпағы екендерін мақтан тұтты. Абылай хан дәуірінің асқағы оларды шыңдай түссе, Бұхар, Үмбетей сияқты жыраулардың «Аттан», «Аруақ», «Ел болсайшы, қайран қазақ» деген айбынды сөздері рухтарын көтеріп қанаттандырды. Алаш зиялыларын ұстаз тұтып, бағдарламаларына бағыт қылып, істерін жалғастырды. Ұлттық саналары асқақтап, шалқақтады.

	Жастұлпарлықтардың саяси аренаға шығуы – қазақ ұлтына тән жалпы саны аз болса да жекелеген интеллектуалдар мен пассионарлық тұлғаларға бай екендігінің бірден-бір дәлелі. Қазақ даласының қасиетті топырағынан қашан да жүзден жүйрік, мыңнан тұлпарлар туып отырған. Ұлы даланың әлемді дүрліктірген тұлпарының соңғы тұяғы осы жастұлпарлықтар.

	Ресей империясы 1821 жылы ереже қабылдап, саяси реформа жасағансып, қазақ хандығын біржолата жойды. Ресейдің бодандығына кірген қазақ қоғамы әлеуметтік-саяси және территориялық тұтастығынан айырылды. Ресей империясы Қазақ елінің билігінің шаңырағын 1800 жылдардың басынан бастап шайқай бастады. Сөйтіп, Ресей өзінің басқару жүйесін қазақ даласына жоспарлы түрде енгізді. Содан Қазақ даласында 1831 жылдардан бастап -Аягөз, 1832 ж. -Ақмола, 1833ж. – Баянауыл мен Үшбұлақ, 1834ж. – Аманқарағай, Көкпекті, Құсмұрын, Алатау сияқты жаңа округтік приказдар бірінен соң бірі ашыла бастады. Олардың кұрылысы мен күзеті орыс казачествосына тапсырылды. Орыс казактары салықтан босатылып, жергілікті жұрттан тартып алғандарын қанағат етіп, қазақтын шұрайлы жерлеріне иелік етті. Ресей империясы 1824 жылы Хан билігін, 1868 жылы Сұлтан билігін жойды. Қазақ даласы дәстүрлі мемлекеттік сипатынан бір жолата айырылды.

	Аз ұлттың азабы таусылған ба? (Кейін, 1945 жылы Сталин, Черчилль, Рузвелы қатысқан Ялта конференциясының «Шығыс мәселесі бойынша шешімі» қазақтың елі мен жерін біржолата бөлшектеді). Енді қазақтар үш мемлекетте - КСРО, Қытай, Моңғолияда тұрып, бөлек тіршілік жасауына тура келді.

	Бөліп билеу саясаты күшейтіліп, бір қазақты үш жүзге жіктеу кеңінен қолдау тапты. Қазақты үш жүзге бөлудің өзі бас бірліктен айырып, жекелеп бөліп алып, жырымдап билеу үшін жасалған арамза пиғыл еді. Жүз деген тек сан ұғымы ғана. Жер, тайпа, ру ұғымында жүз термині қазақта ХХ ғасырдың басына дейін ешбір дерек, аңыз-әңгімелерде кездеспейді. Яғни билеуші топтың, өз іс-әрекетіне сай қолдан жасаған түсінігі. Қазақта руын мақтаған ақын -жыраулар болды, бірақ жүзді өлеңге, не сөзге қосқан ақын -жырау да, би - болыс та болған емес. Ру сол әлеуметтік ортада ерекше орын алуы, өмір салтымен, тұрмыстық қажеттіліктен туды. Ру адамдары тең праволы болды. Сондықтан адамның қандай бір айрықша қасиеті болса да, қауым оған ешбір артықшылық бермеді. Кейде ақылды, батыл адамдар соғыстар кезінде басшылыққа сайланған. Алайда ол өз міндетін атқарған соң қайтадан жұртпен бірдей болған. Ал жүздік сана қазаққа жат сипат. Бауырмал, ағайыншыл қазақ қаны су болып кеткенінше алысты жакындататын туысшылдықтан көзі тірісінде айырылмады. Қотан арасының кикілжіңі, мал барымтасы болмаса, шарт кетпек, бет жыртыспаққа бармады. Қазақтың құдасын құдайдай көріп, тәңірдің, жаратқанның дәрежесіне көтеруі жәй туысшылдық емес, өмір мәні, ұрпақ қамы. Құдалардың сыйластығы - отау тігіп, отбасы құрған балаларының шаңырағының биіктігінің, босағасының беріктігінін, дастарқанының берекелілігінің кепілі. Ал тонның ішкі бауындай байланып, аралас - құралас отырған туыстарда жәй қырғи-қабақтық, өзімсінген өкпе-наз болсада, сүйек сату болған емес. Ағайыннан жарыместер ғана безеді. Қазаққа тасбауырлық қашан да жат қылық. Туысына соғымынан омыртқасын беріп араласпайтын, оразада ағайынды жинап аруағына құран оқытып, ауыз аштырмайтын қазақ бүгінде де кемде-кем...

	Қазақтың көрнекті этнолог- ғалымы Ақселеу Сейдімбек бұл жөнінде: «...қазақтың кез келген ру-тайпасының құрамында үш жүздің де этникалық аралас-құраластығының бар екеніне, жүздік бөліктің өзі этникалық бөлiк емес, ең алдымен әкімшілік-территориялық бөлiк екеніне, қазақтың тілі мен діліндегі біртұтастық олардың рушылдық бөліктігінің емес, ұлттық бүтіндігінің нәтижесі екендігіне көз жеткізеді» — дейді.

	Қазақты жүзге бөлудің ешқандай ғылыми негізі жоқтығын академик Оразақ Смағұтұлы да дәлелдеп берді. Ол:

	– Қайран қаласың! Мен Кеңес одағы дәуірінде Шығыс Қазақстандағы наймандарды зерттеп, әкесі де, шешесі де найман болып келетін 300-ден артық адамның қан жүйелерін алдым. Сосын бір жылдан кейін Батыс аймақтағы 400-ге жуық таза адайлардың қан жүйелерін зерттедім. Нәтижесінде не болды дейсіз? Мәскеудегі мамандар ренжіп: «бір облыстан жинап әкелгеніңіз қалай?» дейді. Мен «кешіріңіз, аталған екі облыстың арасы - 3, 5 мың шақырым» деймін. Есімде қалған бір қызық жай, шығыстан жазда арнасы кеуіп қалатын «Жеменей» деген өзен көрсем, адайлардың ішінен Жеменей руының адамдарын кездестірдім... Жалпы, мұндай биологиялық, генетикалық тұтастық алысты қойғанда, қасымыздағы өзбектің де, орыстың да, қытайдың да бойында жоқ. Тіпті біздің тіліміздің өзі, бірді-екілі ғана диалекті сөздер болмаса, біртұтас. Ал Қытайда 6-7 диалекті бар. Бейжіңге жинала қалса, бірінің айтқанын бірі түсінбей, әуре-сарсаңға түседі. Сөйтіп отырып, олар «Қытай - мəнгі бөлінбейтін, біртұтас ел» деген саясатты тастай қатып ұстанып отыр. Оның қасында ат төбеліндей қазақтың жүз-жүзге, ру-руға бөлінуін не деуімізге болады?!» - дейді. Қазақ жүзге бөлінгеннің жүзі қара деуі тегін емес...

	Шынында, қытайлар өз мектептеріндегі тарих пәнінде тұтастай Жетісу жерін Қытайдың жері деп оқытады екен. Осындайда болашақта болуы мүмкін территориялық даудамайдың алдын алуда Оразақ Смағұловтай білімді қазақ ғалымының болғанына шүкір дейсің! Академиктің жоғарыда айтқаны әркімнің өз руын ғана дәріптейтін көзқарастың заманы әлдеқашан өткенін дәлелдеп тұрған жоқ па! ¥лтымызға тән бір ерекшелік – жеті атадан аспай ешқашан қыз алысып, беріспегендігіміз, қанымыздың тазалығын сақтағандығымызда. Рушылдық бізге осы тұрғыда ғана керек! Алжүзге бөлінудің шығуы, территориялық басқарудың нәтижесінде қолдан жасалынғаны ғылымда әлдеқашан дәлелденген. Үш жүздің бір-бірімен қыз алысып, қыз берісуінің арқасында қазақ ықылым заманнан біртұтас бөлінбейтін халыққа айналған.

	Тәуелсіздікті, бостандықты сақтау қашан да оңайға түспеген. Жоңғар шапқыншылығына тойтарыс беру. Қоқан, Хиуа хандықтарынан қорғану, Орыс отаршылығына қарсы күрес ұлттық ерекшеліктерді сараптап нығайтты. Отаршылыққа қарсы күрестегі басты фактор ұлтшылдық. Ұлт болып қалыптпсудың өзі тарихи дамудағы қажеттіліктің көрінісі. Осыған сай өмір сүру жүйесі, әдет-ғұрып, діл, мәдениет, дін, рух қалыптасады. Ұлт ұғымы, шындығында, мемлекет деген ұғым баламасы. Қазақ отаршылдыққа түскенімен қырылса да, ашықса да ұлттық менталитетін, әдет-ғұрып, мәдениетін сақтап қала алды.

	Тек, қазақи ұлт ой санасы, мемлекеттігі Кенесары ханның өлімімен тоқтады. Бірақ біз қазақ халқы болып қала берсек те, ұлттығымыздың құндылықтарын жоғалта бастадық. Ұлттық мемлекеттік деңгейде ойлаудан қалдық. Қазақ халқы Кенес өкіметі, Қызыл империяның қанды балағына ілігіп, ұлттық рухын бәсендетіп алды.

	ХХ ғасырдың басында түрік тілдес халықтардың ішіндегі екінші, ал Орталық Азия ұлттарының ішіндегі сан жағынан да, сапа жағынан да алдыңғысы қазақтар болды. Әлихан Бөкейханов, Ахмет Байтұрсынов, Міржақып Дулатов бастаған

	Алаш қозғалысы ұлтты оята бастап еді. Қазақы болмыстан айырылып, елдіктен-жұртшылдықтан кетіп бара жатқан ұлтына тоқтау айтты. Олар қолайлы жағдай болса, біраз жылдардан соң дамыған елдер қатарына енетініне сенді. Тіпті, Смағұл Садуақасов жапон жұрты сияқты деңгейге жетуге тарихи да, рухани да мүмкіншіліктердің барлығын дәлелдеді. Тек жапондар мен қазақтарда ғана өздерінің төл діні сақталды. Таным, сенім, ұлттық құндылықтарда ұқсастық көп. Табиғатқа, аспан мен күнге табынушылық аруақты ардақтауға әкелді. Тәңірі мен Синнің түп-тамыры бір.

	Жастұлпарлықтар ұлттық психология, көшпелілер мәде-ниеті туралы жазылғандарды көпшілікке насихаттады. Басты мақсаттары тарихи негізде рухани құндылықтарды жандандыру болғандықтан Алаша хан жөніндегі аңыздарды, қазақ хандарын, хан ордасының билік сипатын дәріптеді.

	Алаш ұраны, Алаш идеясы – ұлттық мемлекеттің көрінісі деп білді. Қазақ шежіресінің осы Алаша хандығынан басталатынын, оның көзінің көнеде екендігін насихаттады. «Елдің тарихы өкіметтің тарихы емес, ол ең алдымен халықтың тарихы», – деп халықтың мүддесін елдің мүддесімен қарастырды.

	Беғазы-Дәндібай археологиялық қазбасының нәтижелері жастұлпарлықтардың мерейін одан әрі өсірді. Алаша хан күмбезі мен Беғазы қорғандарындағы айналмалы баспалдақ - саты стилдері таң қалдырды. Алаша хан кесенесін қазақ халқының бірнеше мың жылдық тарихындағы ең басты ескерткіші, бұл елдіктің, мемлекеттіктің белгісі деп білді. Қасым ханның Алаша ханға кесене тұрғызуын ұлттық символ деп халыққа түсіндірді. Олар Қазақстанның түпкір-түпкіріндегі тарихи жерлерді, аңыз әңгімелерді, археологиялық жетістіктерді бұқара халыққа насихаттаудан жалықпады. Ұлытаудағы Алаша хан кесенесіне, Көкшетаудағы Кенесары мекеніне әдейі арнап экспедициялар ұйымдастырды. 1969 жылы Мұрат Әуезов «әулиелер мекені» Маңғыстауға экспедиция ұйымдастырып, үстіртке, жер асты мешіттеріне барып, тағзым етті. Елеусіз, ескерусіз, күтімсіз жатқан тарихи ескерткіштерді жөндеуге ат салысты. Ескерткіштерді қорғау комитетіне хат жазып, Маңғыстау өңіріне мән бергізді. Осы істерді мемлекет қаржыландырған жоқ, отаншыл жас қыз бен жігіттер бәрін өздері істеді. Көпшілік халықпен де танысты, өздерін де танытты, тағлым алды. Музыка зерттеушісі, профессор Болат Қарақұловтың ата жұрттағы тарихи ескерткіштер, ел ауызынан естіген қисса жырлар мен ән – күйлер біздің, қалада өскен қазақ жастарының өмірге деген көзқарасымызды түбегейлі өзгертті деуі сондықтан.

	Жастұлпарлықтар «Біз Ұлылар ұрпағымыз, соған лайықпыз, әрдайым алда боламыз» деп ниет етті. Шынында, адамзат өркениетіне қазақ мәдениетінің қосқаны аз емес. Жастұлпарлықтар – әрдайым көкіректерін көтеріп, қазақ деген атты мақтан тұтқан жастар.

	Елдік мұрат – халық көкейіндегі мәңгілік құбылыс. Ұлт бар жерде «елдік мұрат» бар. Қазақтың елдік мұраты көне заманнан басталып, тайпалык, рулық мемлекеттік құрылымдар кезінде шындалып, Қазақ хандығы дәуірінде даму деңгейінің тұғырына көтерілді. Әрине, бұған жоңғар-қалмақ шапқыншылығы, әлемдегі саяси-экономикалық қайта бөліс, жаугершіліктер де әсерін тигізді. Қазақ хандығы кезеңінің ең басты жетістігі ұлт болмысына мемлекетшілік ой-санасын сіндіруі. Тәуелсіз, еркін көшпеліліктегі, далалық демократия салтымен жүрген елде бір орталыққа біріккен ел атрибутын жасау, арман - мақсат бірлігі мен мемлекетшілдікті ұштастыру ұлан - ғайыр қазақ даласында оңай болған емес. Қазақ хандығы – арғы-бергі тарихымыздағы мақтанышпен айтар, үлгі алар ерекше дәуіріміз.

	Қазақ тарихын, әсіресе соңғы хандықтағы Кенесары Қасымовтың азаттық қозғалысымен жастұтпарлықтар Ермұхан Бекмахановтың «Қазақстан ХІХ ғасырдың 20-40 жылдарында» атты кітабы арқылы танысты. Патшалық және большевиктік тарихнаманың қазақтың мемлекеттік дәстүрлерін санадан, жадыдан өшіру үшін тарихты бұрмалап жазғандарын білді. Әрине Е. Бекмаханов, Б. Сүлейменов сияқты ғалымтарихшыларды жастар үлгі тұтты.

	Кеңес өкіметі қазақ тарихын бұрмалап қана қойған жоқ, ол сонымен бірге қазақтың тарихи этнос екенін, жеке мемлекет болғандығын жоққа шығарды. Шындығында қазақ этносы осыдан төрт мың жыл бұрын Қазақстанда өмір сүрген тайпалардың тікелей ұрпағы. Еш жақтан көшіп келмеген, ешкімге жерін бермеген. Жалпы, қазақтардың еуропеоид пен монголоид тектестердің араласуы нәтижелерінен өте ерте заманда пайда болған Тұраноид нәсіліне жататындығын ABO қан жүйесі бойынша да, резус-фактордан да айқын аңғаруға болады. Кенес өкіметінің социалистік идеологиясы мемлекеттің тек материалдық нәрселерде ғана сақтайтмайтынын, оның адам жадында, мәдениетінде, ауызша дәстүрлерінде қалатынын ескермеді.

	Қазақ ұлтын кемітіп көрсету үшін көзі ашық білімділер саны 1, 5-2 пайыз ғана деді. Арабша, парсыша білімділер есепке алынбады. Шындығында 1897 жылғы Ресейдегі санақта қазақтардың еуропалық білімі бар азаматтары 8, 0 пайыз болды. XX ғасырдың басында Кеңес өкіметі орнағанға дейін қазақ балалары Петербор, Қазан, Уфа, Орынбор, ыстамбұл, Шам және тағы сондай үлкен-үлкен қалаларда білім алды. Жәй сауатын ашып қойған жоқ, білікті маман иелері болды. Шет елдегі жоғарғы оқу орындарында қазақ қыздары да оқыды. Солтүстік Қазақстаннан Ұмсынай деген қыз 1906 жылы Мысыр университетінің ағылшын тілі мамандығын игеріп елге оралған. Асфандиярова Гүлсім Петербургта дәрігерлік диплом алған. Ал Қостанайдағы Сейдалы төренің қыздары мен келіндері Петербургтегі «ғибратты қыздар институтын» бітірген. «Далалық демократия» еркіндігінде тәрбиеленген қазақ қыздары өнерде де, білімде де әрдайым алдыңғы қатардан көрініп, өздерін ер-азаматтармен тең ұстады.

	Қазақтың қасиеті оның арлылығында. «Малым – арымның садағасы» деп арын, адамгершілік қасиетін бәрінен де жоғары ұстанған ұлт. Осы қасиеттің арқасында елдігін, бірлігін парасаттылықпен сақтай алды. Шалқайса, тарихи шыны бар, еңкейсе, иен елі бар қазақ арлылығының арқасында жерін де қорғай білді, ешқашан ұлын құл, қызын күндікте ұстауға жол бермеді. Бірақ Патшалық Ресей империясы ыдырап, Кенес өкіметі орнауымен қазақ халқының басына бұрынғыдан да сорақы ауыр хал-жағдай келді. Еселеп өсуге тиіс халық жаппай қырылып, ал қалғанының тоз-тозы шықты.

	Алаш идеясын арқа тұтқан жастұлпарлықтар Кеңес өкіметі кезіндегі ұлт болашағы үшін істелген істерге де көп көңіл бөлді. Соның бірі – 1920 жылдардағы қазақ автономиясының құрылуы мен оның алғашқы жетістіктері еді. Жастұлпарлықтар сол 1922-1925 жылдары Халық комиссарлар кеңесі төрағасы Сәкен Сейфуллиннің ұІттық талпыныстарын зор бағалады. Әсіресе Сейфуллин төраға бола тұра 1923 жылы «Қазақ, қазақ дейік, қатені түзетейік» деген мақала жазып, Киргизия болып келген елге Қазақстан атын қайтарғанын, ең бастысы қазақ тіліне мемлекеттік мәртебе алуына, кеңсе істерін қазақша жүргізуге шешім қабылдауын ерлік, ұлтжандылық деп бағалады. Біз бүгін Сәкен Сейфуллиннің қажырлы еңбегінің арқасында 1923 жылдың 22 қарашасында қазақ тіліне мемлекеттік дәреже беріліп, оның 1924 жылдың 1 шілдесінен бастап республикалық деңгейдегі мекемелерде кеңсе ісі қазақ тілінде жүргізіле бастағанын тарихтан білеміз.

	¥лт болып сақталып дамудың екі тірегі бар: оның бірі жер, екіншісі ана тілі. Жердің терең ұлттық мәні бар. Қазақ үшін жер ең қасиетті ұғым. Себебі ол қазақтың ұлт болып сақталуы, тұтас қауымдастық болып қалыптасуының көзі.

	Жалпы, қазақ халқының елдік-пассионарлық бірнеше дәуірі ғана болды. Негізінен сыртқы жаудың қауіп-қатерінен қорғану үшін бастары қосылды. Осылай Абылай ханның заманында жоңғарларға қарсы соғысу үшін бірікті. Содан кейін Алаш идеясы негізінде ұлттық табандылық көрсетіп, ұлы мақсат - тәуелсіздік үшін күреске бірігіп шықты. Ұлт тағдыры үшін Алаш зиялылары жанкештілік әрекеттерге барды.

	Тәуелсіздікке қол жеткізу, бостандықты сақтау қашанда оңайға түспеген.

	Ал кейін Кеңес Одағы ыдырағанда қазақтар 10 мемлекет құрамында қалды. Қазір әрбір 3-ші қазақ шетелде тұрады. Кеңес Одағы ұлттарды бөліп билеп, біртіндеп ассимиляциялады. Кеңестендірудің зорлық-зомбылығынан көптеген шағын ұлттар жерін, мәдениетін, тілін жоғалтты. 1926-1939 жылдардағы Кеңес Одағындағы 194 ұлттан 100-ге жетпейтін ұлт қалды.

	Жастұлпарлықтар ел бірлігін көздеп, қазақтың жүзге бөлініп, ыдырап, жерінен айырылуының себебін бодандықтан көрді. ХХ ғасыр қазақ халқына нәубет жылдар әкелді. Алаш идеясының мұрагерлері – жастұлпарлықтар Кеңес одағындағы социалистік идеяның кесірінен зардапты ең көп тартқан қазақ ұлты болғанын білді. Столыпин реформасында басталған Қазақстанға Ресейдің басқа өлкелерінен көшірілгендерге жер беру «талапай - талау» саясаты жалғастырылды. Кеңес өкіметін зорлық-зомбылықпен орнату, азамат соғысындағы ақ пен қызыл әскерлерінің кезекпе-кезек тонауы елдің шырқын кетірді. Қолдан жасалған 1919-1921, 1931-1933 жылдардағы ашаршылық, 1931-1932, 1937-1938 жылдардағы ұлт зиялыларын қыру. Ұлы Отан соғысы жылдары басқа ұлт өкілдерін Қазақстанға жер аудару салдарынан қазақтар санының азаюы ұлттық трагедияға айналды. Мақаш Тәтімов пен Айтан Нүсіпханұлының зерттеуінше Қазақстандағы миграциялық ағымдар төмендегідей болған.

	1. Бос жатқан жерлерге келімсек казактарды қоныстандыру (200 мың адам).

	2. Орыс әскерін қоныстандыру. (100 мың адам). 3. Шаруаларды жер аудару (1 млн. 300 мың адам ).

	4. Мал мүлкі тәркіленген кулактарды айдау (250 мың адам).

	5. Индустрияландыру кезінде жіберілгендер (1млн 200 мың адам).

	6. Қуғындалған «жарамсыз» халықтарды қоныстандыру (1млн 500 мың адам).

	7. Соғыс кезінде қоныс аудару (350 мың адам). 8. Тың игеруге келгендер (1млн 450 мың адам). 9. Жалпы стихиялық миграция (900 мың адам). 10. Ведомствоаралық миграция (200 мың адам). 11. Вахталық ағымммен( 50 мың адам).

	1690-1990 жылдары аралығында ұйымдастырылған және стихиялық миграция нәтижесінде Қазақстанға келген адамдардың жалпы саны 7 млн 500 мыңға жетті. Ал енді, сол бір тарихи кезеңде қазақ халқының өз жерінде қанша шығынға ұшырағандығы жөнінде мәліметтер келтірейік:

	1. «Ақтабан шұбырынды» атты ұты күйреу кезінде (1 млн адам).

	2. Жаугершілік кезенде ел-жұртты қорғаған (250 мың адам).

	3. Сарытабан үркiншiк-отаршылдық, қысымшылдық кезеңінде елден біржола көшіп кеткендер саны (300 мың адам).

	4. 1916 жылғы ұлт-азаттық көтерілістің тікелей және жанама әсерінен (150мың адам).

	5. Азамат соғысы кезінде шаруашылықтың күйреуінің тікелей және жанама әсерінен (800 мың адам).

	6. 1928 жылғы байлардың мал-мүлкін тәркілеу кезеңінде жер аударылғандар(10 мың адам).

	7. 1931-1933 жж. ашаршылық пен эпидемиядан қырылғандар (2 млн адам).

	8. 1930-1934 жж. коллективтендіру мен жаппай отырықшыландыру кезінде алыс жаққа қоныс аударып, қайтып оралмағандар-қызыл табан босқыншылық (615 мың адам).

	9. Сталиндік саяси қуғын-сүргін жылдарында атылғандар (27 мың адам).

	10. 11-ші дүниежүзілік соғыс майдандарында қаза тапқандар (400 мың адам).

	11. 1986-1989 жж. «процентомания» науқаны кезінде миграцияға ұшыраған жастар. (50 мың адам).

	Негізінен 1645-1945 жылдар аралығында дүркін -дүркін болған халықты ыдыратудың салдарынан қазақтар жалпы алғанда 5 миллионнан аса адамынан айырылды. Ал Қытай, Моңғолия, Иран, Түркияға 200 мыңнан астамы кетті. Жолда тоналды, бейнет көрді. Түркімения арқылы Иранға көшіп бара жатқан адайлар құмда адасып қырылды. Ел аузында бұл қайғы-қасірет «тақыр қырғыны» деп есте қалды.

	Жастұлпарлықтар 1465 жылы Қазақ хандығының шаңырағы көтерілгеннен бастап бүгінгі күнге дейінгі біздің тарихымыз соғыс пен ашаршылықтың зардаптарын жою жолы деген тоқтамға келді. Ашаршылықтың болуына Кеңес өкіметінің солақай саясаты, большевиктердің арнайы жоспармен істеген зорлық-зомбылығы кінәлі деп есептеп, оны «ғасыр қылмысы» деп атады.

	Жастұлпарлықтар Кеңес одағында бір емес, екі аштықты бастан кешкен ұлттың ұрпағы екенін естерінен ешқашан шығармады. 1919-1922 жылдардағы аштық кезінде 1,5 миллион, 1931-1933 жылдары 2,5 миллион қандастарының қырылғанын нақты білмесе де, қазақ халқының 50 пайыздан астамы аштан қырылғанын білді. Өйткені өздері сол аштықты бастарынан кешкен әке-шешенің балалары еді.

	Жаны мен малы талауға түскен, құла медиен далада тігерге тұяғы қалмай, өзегі талған қанша адам аштан өлді. Жанұясының ашыққанын көргісі келмеген ата-ана балаларынан безіп, айдалаға тастап кетуге мәжбүр болды. Большевиктік өкімет қазақ халқының миттиондаған малын кәмпескелеп, қазақ даласына екінші «Ақтабан шұбырындыны» әкелді. Ғалым-демограф, жастұлпарлық Мақаш Тәтімовтің «Мен боздақтарды түгендедім» естелігінен:

	«Жас тұлпар» біздің жастық шағымызды қамтитын кезендегі алғашқы бейресми қозғалыс болатын. Жасыратын несі бар, осыдан 15-20 жыл бұрын –ақ қазақ зиялыларының арасында Қазақстан тәуелсіз ел болуын армандаған немесе тәуелсіз ел болатындығын болжай білген азаматтар көбейе бастады. Қатарынан озып туған Оғыландар қазақта қай кезде де болған. Ашығын айтсақ, біздер - «Жастұтпарлықтар» Кеңес Одағын құлату үшін күрескен жоқпыз. Өз басым ол алып империяның жұлыны түбінде осылайша үзіледі дегенге сенген адам емеспін. Рас, жігіттер ұлт мәселесін көтерді, рух мәселесін қолға алғысы келді. Сол үшін біріктік. Алайда төңкеріс жасау үшін емес. Біз қазақ ұлтының өзіне ғана тән құндылықтарды қорғап қалуды армандадық. Талауға түскен қазақтың малын да, аштықтан қырылған жазықсыз боздақтарын да өзімізше түгендей жүріп, Мәскеудің назарын өзімізге аудармақ болдық.

	Мен 1964 жылдың көктемінде Хрущевқа хат жаздым. Ол кезде екінші курс студенті едім. Өз бетімше ізденіп, 1897, 1926, 1939 жылдардағы халық санағының нәтижелері жөніндегі мәліметтерді қолға түсіргенмін. Көзімнің жеткені — 1939 жылғы санақта қазақ халқының санын айтарлықтай асырып жазғандығын аңғардым. Неге?

	Өйткені озбыр саясат «орыс емес» ұлттарды аяусыз қырып-жойғандығын жасырып қалғысы келген. Оның астарында қазақ халқы жойылып кетпейді, қамқорлыққа зәру емес деген пиғылдың жатқаны анық. Хрушевқа хатымда осы нәрселерді жаза отырып, 1939 жығы санақта қазақ халқының санын өз есебім бойынша көрсеткенім есімде. Мал шығыны жөнінде де қосымша мәліметтерді келтіре отырып, алдағы уақытта нәубет жылдарында табиғи өсіміне орасан зор нұқсан келген қазақтарға оң көзқарастың қажет екендігін жаздым.

	Әлде аңқаулық, әлде албырттық, мен жазған хат тиісті адамның қолына тиеді деп ойлағанмын. Бір күні маған Орталық комитеттен шақырту келді. Себебін іштей сезсем де, үлкен үйдің есігін ашып көрмегендіктен бойымды кәдімгідей қорқыныш жайлаған. Мені Мездяков деген ЦК КПСС-тің жауапты қызметкері қабылдады.

	«Сіздің хатыңызға байланысты Қазақстаннан жауап келді», – деді ол. Менің хатымды неге Қазақстан асырып жібергенін әлі күнге білмеймін. Мездяков жауап хатты судыратып оқып берді. Менің есімде: «Нельзя писать о гибели людей, но можно писать о потярях скота» деген бір ауыз сөз ғана ерекше сақталып қалыпты. Мен оны ескерту деп қабылдадым. Алайда зерттеу барысында табылған жаңа деректер мен мәліметтердің дұрыс-бұрыстығы жөніндегі көзқарастарымды, «Жас тұлпардың» бас қосу жиындарында үнемі айтып жүрдім. Ол жөнінде Мәскеу мен Ленинградта оқитын қазақ жастарының алдында да талай мәрте баяндама жасадым. «Жас тұлпардың» үгіт бригадасымен бірге Қазақстанды аралай жүріп, біршама оқу орындарында сөз сөйлеп, демография саласы жөнінде өз пікірімді студент әріптестеріммен бөліскен кездер аз болған жоқ.

	Мен «Цифрлар шежіресі» деген зерттеуімді студенттік жылдары жазып бітірдім. 1968 жылы аспирантурада оқып жүргенде, ол еңбегім «Қазақстан» баспасынан жарық көрді. Маған сол еңбек «Жас тұлпарлықтардың» ортақ жемісі ретінде жаныма өте жақын. Ол жылдар қазақ демография ғылымының қалыптасу кезеңі болып қалды. «Жас тұлпардың» аясында демография ғылымы дүниеге келді». Кеңес өкіметі қазақ халқын қан қақсатты. Қалың қазақ амалсыздан тозтоз болып ата-қонысынан көшуіне тура келді. Шыңғыстау мен Жетісу адамдары Қытайға қашса, Маңғыстау мен Сыр қазақтары Ауғанстан, Иранға беттеді, батыс жұрты кавказ, орыс, татар жерлеріне барып пана іздеді. Сарыарқалықтар Сибкрай, Сібірге ауды. Барар жер, басар тау таба алмай, миллиондаған адам ажал құшты. Мағжан Жұмабаев осы кездi:

	Алды жау, арты да – жау, жан-жағы жау, Дағдырған қазақ енді қайда бармақ? - деп жырлаған.

	Аштық кезінде қоғам да жеке адам тәрізді азады, тозады. Аштық пен індетке азамат соғысының зардабын, Кенес өкіметінің зорлық-зомбылығын қосыңыз. 1918 жылдың 23 қарашасында «Известия ЦИК Туркреспублики» ақпаратында Түркістан халқының 25-тен 50 пайызы аштықтан, суықтан өлді деп көрсетілген. Ал «Новый Туркестан» газеті сол кезді былай жазған: «Янгикорган селосында бір аптаның ішінде аштықтан 35 адам өлді. Будал селосында 43 адам, Бәке селосында аштан 37 адам өлді».

	Қазақстандық тарихшы А. Н. Алексеенконың зерттеуінше: «...әртүрлі есептеулер мен түзетулерге сүйенгенде, 1930шы жылдарғы қазақ халқының аштан қырылуы 1 миллион 840 мың немесе қазақтың 47,3 пайызын құрайды».

	Ал академик М. Қозыбаев: «1930-1933 жылдардағы ашаршылықта халықтың 52%-ы қырылды» деп көрсетеді.

	Қоғам қайраткері, зерттеуші Сағат Жүсіптің айтуынша тек қана 1931 жылдың өзінде 1 миллион 30 мың адам өз жерінен ауып босып кеткен, оның 616 мыңы қайтпаған. Жүздеген мың қазақ Қытай ауып, кейін 1954 жылы Қытайда Іле-қазақ автономиялық округі құрылып, орталығы Құтжа қаласы болып белгіленді. Елдегі ашаршылықтың зардабы, қасіреті жөнінде Ғ. Мүсірепов, М. Гатауллин, М. Даулетқалиев, Е. Алтынбеков, Қ. Қуанышовтардың И. Сталинге хат жазғаны белгілі.

	Ашаршылық синдромына шалдыққан адамның болмысы тұманданып, есі кете бастайды. Ессіз адамға еріктіктің, бостандығынның да кұны бір тиын. Оған шындықтың да қажеті жоқ. Ең қиыны - адам әдет-ғұрпынан, ұлттық ерекшелігінен, саналы өмір сүру категорияларынан айырылады. Аштықты көрген адамның сана-сезімінен ашаршылық синдромы өлеөлгенше кетпейді. Қайта қанымен бірге ұрпағының бойына сінеді. Аштықтың салдарынан адамның кісілік қасиеттері мен рухани келбеті өзгереді. Аштықтың сандырағы адамның психологиясын өзгертіп, мәңгілік қорқыныш-үрей әкеледі. Қазақтың «тамағымыз тоқ, көйлегіміз көк болсын» дейтін сөздерінің астарында қанға сіңіп, болмысты өзгертіп, санасының күйзелісінің өзгергенін көрсетеді. Шүкіршілік, тәубашылық, қорқыныштық салдары, ой ағысының тежелуі. Аштық адамның бет-пердесін жалаңаштап қана қоймай, ол сонымен бірге қоғамды да аздырады. Аштық пен соғыста көп шығынға душар болған ұІІта жалпы даму процесі тежетеді. Қоғамның әлеуметтік жүйесіндегі өзгерістер ұлтсыздануға, салт-дәстүрдің жойылуына, ұлттық психологияның әлсіреуіне әкеледі.

	Кісілік пен ізгілік туғыза алмайтын қоғам қай заманда да рухани күйзеліске ұшырарын білген жастұтпарлықтар өткеннің кемшіліктерінің беттерін тырналап ашты. Ұлтына ашаршылық әкелген, даму процесін тежеп отырған өкіметтің саясатына қарсы шығып, өткенге көз салып, ойлының сезімін оятты. Жастұлпарлықтар барлық кездесулерде ұлттық мәдениеттің дамуы қажеттілігімен бірге ашаршылықтың халыққа тигізген зиянын тілдеріне тиек қылып отырды.

	Олар қазақтың санының аздығын, санасының құрдымға кетуін ұлтымыздың қанына сіңген пассионарлық ерекшелік – көзсіз батырлық деп білді. Әрине, Отан қорғау – әр адамның азаматтық борышы. Ерлік ұрпақ тәрбиесі үшін де керек. Дегенмен, соғыстардағы көзсіз шығын ұлт болашағының тамырына балта шабатын кесепат екенін ұмытпаған жөн.

	1941-1945 жылдардағы Отан соғысында қазақтар батыр ата-бабаларының аруағына тіл тигізген, сөз келтірген жоқ. Намысты қолдан бермеді, керек кезінде тайынбай елі үшін қыршын жандарын қиды. Кеңестік тәртіпке қарсы тұра алмаса да, Отан қорғауға келгенде парасаттылығын көрсетіп, рухтанса, қолынан көп дүниенің келетінін көрсетті. «Пассионарлық ұлт», «Ұлы істер», «Үлкен мақсаттар» үшін жаратылған халық екенін дәлелдеді. Жаппай ерлік көрсеткен де қазақ. Халық санының пайызына шаққанда ұлттар арасында Кеңес одағының батыры атағын ең көп алғаны да қазақтар. 102 қазақ Кеңес одағының батыры атағын алса, Отан соғысындағы ерліктері үшін 3 азамат Халық қаһарманы атағына ие болды. Түрлі себептермен, идеология сұрқиялығының кесірінен ерліктері бағаланбай қалған қазақтар қаншама. Рейхстагқа ту тіккен Рахымжан Қошқарбаев болса, Берлинді бірінші болып 1941 жылдың 16 тамызында бомбылаған ұшқыш - Біләл Қалиев.

	Өкінішке орай, Біләл Қалиевке Кеңес Одағының батыры атағы беріліп, кезекті әскери тапсырмадан оралмағандықтан тұтқынға түсуі мүмкін делініп, батыр атағы жарияланбаған. Ол кездегі ұйғарым бойынша, Кеңес Одағының батыры тұтқынға түспеуі керек екен. Шындығында, кейін белгілі болғандай Біләл Қалиев ұшағымен жарылып қаза болған.

	Соғыс кезіндегі идеология әсерімен көп шындық дұрыс айтылмады. Бірінші болып жауға жанған самолетiн бағыттаған да Гастелло емес, Масловтың экипажы екен. Ол самолетте жерлесіміз Бақтыораз Бейсекбаев та болды. Отан соғысындағы 1-ші нысанды мерген Төлеуғали Әбдібековтың 395 фашистің көзін жойғанын білеміз. Соғыс уақытындағы заң бойынша 100 фашист өлтірген мергенге Кеңес Одағының батыры атағын беру керек екен. 255 неміс өлтірген B. Зайцев, 187 неміс өлтірген Ф. Смоячковтар батыр атағын алды, Әбдібеков атақ алмады. Ал Кеңес Одағының батырлары Paсул Есетов, генерал Сабыр Рахымов өзбек, Біліс Нұрпейісов орыс деп жазылып келді. Мәншүк Маметова мен Әлия Молдағұлованың ерліктерін қайталаған Хиуаз Доспанова сияқты қазақтың батыр қыздары қаншама. Әрине ерлік жасау екінің бірінің қолынан келе бермейді. Бірақ соғыста ұлттың он екі мүшесі сау, жас, моральдік тұлғасы, кісілігі биік жастар өтеді. Себебі олар Отан алдындағы борыштарын өтеуге парасаттылықпен ұмтылады. Бұны ерлік десек те, ұлттың даму эволюциясы тұрғысынан бұл үлкен апат. Мысалы, 1916 жылғы ұлт-азаттық көтеріліс кезінде 40-50 мың қазақ атқа мініп, шоқпар, шиті мылтықпен орыс әскерінің пушкасы мен пулеметіне қарсы шапты. Нәтижесін білеміз...

	Торғай өңірінде сол азаматтардың шығынының орны әлі күнге дейін толған жоқ...Алаш зиялылары 1916 жылғы 25 маусымдағы «Қазақтарды қара жұмысқа алу жөніндегі патша Жарлығына байланысты үндеуінде қарулы әскерге қарсы соғысу апат дей келе, «Тынданыздар, қан төкпеңіздер, қарсыласпаңыздар», – деп жазды. Олар Ресей өкіметінің кез келген көтеріліске қатысқан, әсіресе шет аймақтағы ұлттарды аяусыз жазалайтынын білді. Көзсіз шығынға барғылары келмеді. Алаш зиялылары елді қантөгістен сақтағысы келді...

	Олар ұлт - азаттық күрес жүргізу тәсілдерінде де, қарулы қақтығыстан гөрі ұлт рухына негізделген, бейбіт жолмен халықтың сана сезімін ояту арқылы мақсаттарына жетуге тырысты. Шындығында ұлт - азаттық күрес қазақ жерінде бірнеше бағыттан тұрды. Академик Манаш Қозыбаев ол жөнінде былай тұжырымдайды: «Ұлт - азаттық қозғалыс ХХ ғасырда көптеген ағымдардан тұрды. Оған жұмысшы қозғалысы, зиялы қауым қозғалысы, мұсылмандар қозғалысы кірді». Зиялы қауымның өзі екіге бөлінді. Орыс әдебиеті мен Еуропа мәдениетіне сенген топ батысшылдар болып, ал ұлттық діни өзгешеліктерді жоғары санаған топ түрікшілдер болып, панисламизм бағытын ұстанды. Батысшылдар «Қазақ» газетінің манына топтасып, болашақ Алаш зиялыларынын негізі қаланды. 1916 жылдың екінші жартысына дейін қазақ зиялылары қалай болғанда да тұтас толқын болды. «Оян қазақ!» ырғағына түсті. Алаш қозғалысы Ресейде болған екі революция кезінде өз бағдарламасымен жеке толқын, жеке ағын болып шықты. Ал Алаш партиясы, Алашорда автономиясы, Алаш Халық Кеңесі болып қалыптасып, большевизммен жекпе-жек айқасты.

	Қазақ зиялыларының бір тобы (Т.Бокин, Ә.Жангелдин, Ә.Жүнісов, Ә.Майкотов, С.Мендешев, Б.Құлманов, Ж.Ниязбеков, Т. Рысқұлов сияқты) еркіндікті білектің күшімен, найзаның ұшымен алуға, қару ұстап, күреске шығуға шақырды және өздері оған тікелей қатынасты.

	«Қазақ» газетінің төңірегіне топтасқан ұлттық либеральдық-демократиялық зиялылардың басшылары (Әлихан Бөкейханов, Ахмет Байтұрсынов, Міржақып Дулатовтар) қазақ халқын жарлықты орындауға шақырды. Өйткені, олардың ойынша, жарлық орындалмаса, патша өкіметінің қарулы әскері нашар қаруланған көтерілісшілерді қырғынға ұшыратуы мүмкін деп санады.

	Іс жүзінде солай болып та шықты. Көтерілісшілердің каһармандық пен күресіне қарамай, олармен салыстырғанда жақсы қаруланған патша жазалаушы әскерлері көтерілісті басты. Патша өкіметі көтеріліске қатысқандарды және оған қатысқан ауылдарды қатты жазалады, қуғынсүргінге салды.

	Американдық зерттеуші профессор Марта Брилл Олкоттың пікірінше, 1916 жылғы көтерілісте, әсіресе ауыр зардап шеккен –қазақтар. Далалық аудандарда көтерілісшілерді қолға түсірудің қиындығын білген жазалаушы әскери бөлімдер «Таз ашуын тырнадан алады» дегендей, көтеріліске қатысы бар деген ауылдарды қырып-жою әрекеттерін жүргізгенде, көшпенділердің басты өмір сүру көзі - олардың малдарын айдап әкетіп отырған. Соның салдарынан мал шығыны Қазақстанның алты облысы (Ақмола, Семей, Торғай, Орал, Жетісу, Сырдария бойынша:Жылқы -50, ірі қара мал39, түйе-55, қой мен ешкі-58 пайызға кеміді.

	Сол 1941-1945 жылдардағы соғыста 18-бен 30-дың арасындағы 400 мыңнан аса қазақтың қылшылдаған жігіттері қаза болды. Бұлар дендері сау, білімді, өнерлі, ұлттық генофонды жанартатын күш еді. Олардың көбі үйленіп арттарына ұрпақ қалдырып та үлгермеді.

	Бір қанды шайқас орнын аралап жүрген Наполеонға маршалдарының бірі «Император, мына өлген солдаттардың орнын қалай толтырамыз?» – деген екен. Сонда Наполеон көп кідірмей: «Париждің бір түні бәрінің орнын толтырады», – депті. Ал қазақтың ХХ ғасырдағы аштықтан қырылып, соғыста қаза болғандарының орнын толтыруға ондаған жылдар аздық етті. Бізде Париж де, парықтылық та жоқ болып шықты...

	Қашанда Отанын қорғауға алғашқылардың бірі болып тектілер мен намыстылар кетеді. Қорқақ, ынжық, қаны суланғандар жан сауғалап үйде қалады. Олардың ұрпағы бейнет көрмей өседі, оқиды. Соғыстан қайтпағандардың, елге жараланып оралғандардың балаларының тұрмысы қиындап, болашағы күмәнданып, рухы әлсірейді. Жетімдік көреді. Ал соғыста болмаған әкенің баласы өсе келе ел билер, бірақ Отан қорғаудың, ар-намыстың қадірін білуі екіталай...

	...Қазақ халқы – қырғыннан көз ашпай өмір сүрген халық...

	1897 жылғы санақта қазақтар 5 млн. болса, арада 42 жыл өткен соң 1939 жылғы санақта қазақтар 2 млн. 300 мың болды, яғни екі есе азайды. Ал өзбектер 3 млн. 900 мыңға немесе 5 есе көбейген. Тәжіктер 900 мың – 3 есе, қырғыздар 750 мың - 4 есе, түрікмендер 700 мың – 3 есе өсті.

	Осыған қарап отырып, 42 жыл ішінде қазақтар азамат соғысы, байларды кәмпескелеу, жаппай колхоздастыру, 193233 жылдардағы аштық. 1937-38 жылдардағы репрессия салдарынан миллиондаған адамынан айрылған деуге әбден болады. Осы екі санақ арасында орыстар — 30, өзбектер – 24, қырғыздар – 16 пайызға көбейсе, қазақтар – 22 пайызға, украиндықтар – 21 пайызға кеміген.

	Қазақтар 1960 жылы ғана бастапқы мөлшеріне зорға ілікті. Сөйтіп, 1925-1939 жылдар аралығында қазақ халқының саны өспей келді. Ғасыр тауқыметін басынан өткізген қазақтар 1950 жылдың соңы мен 1960 жылдардың басында ғана демографиялық өсу кезіне ие болды. Қатары селдіреп, қасіретке тұмшаланған халқымыз бұған бала туудың көбеюімен бірге Қазақстанға басқа республикалардан, әсіресе Қытайдан көп қазақтың тарихи отанына оралуымен жетті. 19591970 жылдары қазақтардың өсуі 52%-ды құрап, 1,5 миллион адамға жетті. Халқымыздың демографиялық өсімінде де оң өзгерістер бой алды.

	1970 жылы ғана қазақтар 1926 жылғы деңгейдегі халық санын толтыра алды. Егер әлгі аштық, қырғын, зорлықзомбылық болмаса, қазақтар саны 1939 жылы 10 миллион, бүгінде қазақтың саны 40-45 миллион болар ма еді? Қазақ ұлты халық санының көптігінің арқасында ғана жер бетінен жоңғарларша жойылып кетпей аман қалды. Кеңес өкіметінің отарлық, геноцидтік саясаты болмағанда, біздің санымыз күрт кеміп, өз жерімізде аз халыққа айналмас едік.

	Алаш рухының жоқтаушысы, тарихшы Мәмбет Қойгелді Кеңес өкіметінің қазақ халқына жасаған зорлығы жөнінде: «Мәселен, салыстырмалы түрде алсақ, 1917 жылы өзбек халқының саны 3,5 миллион болса, біз 5, 5-6 миллион болатынбыз, яғни екі есе көп, ал қазір кім қанша? Сол өзбектер өз елінде – қазір 30 миллион болса, ал біз өз ортамызда 10 милионнан енді асып отырмыз. Бұл не деген сөз? Кеңес өкіметінің бізге көрсеткені осы. Біз қазір өзіміздің қандай тұңғиық шыңыраудан өрмелеп-еңбектеп, тізерлеп, қан – жоса болып әйтеуір өлермендікпен шығып келе жатқанымызды сезсек қой, шіркін. Бізді биік құздан сол шынырауға еш аяусыз итеріп құлатқан өкіметке емешегіміз німек былай тұрсын, лағынет айтар жөнiмiз бар», — деп ашына жазды.

	Социалистік дәуір қазақ халқының ғасырлардан келе жатқан жер, мекен атауына дейін өзгертті. Қазақтың санасынан тарих атауларын мүлде ұмыттырмақшы болды. Облыс, аудан, елді мекен аттары жаппай өзгертілді. Қызыл Октябрь, Социалистік, Коммунизм, Партсъезд атаулы мекендер әр жерде қайталана берілді. Төл атын төреге де бермеген қазақтың жер-су аты тұрсын, адамның да есімін өзгертті. Адам аттары да коммунистік идеологияға сай Мэлс, Марлен, Коммунар, Совхозбек, Совет, Поезбай, Ким деп атала бастады. Ой-тұжырымның өзінде де «совет халқы», «совет әдебиеті», «совет мәдениеті», деген жаттанды сөз тіркестері пайда болды. Қазақстанда тың және тыңайған жерлерді игеру жылдары құрылған барлық совхоздар, аудандар Володаровка, Урицкий, Ворошилов, Буденный, Чапаев тағы да басқа революционерлердің есімдерімен, қала берді Изобильный, Пятилетка, Коминтерн, Капитоновка деп тағысын тағы атады.

	Жер, көл – өзен аттары да адам танымастай өзгертілді. Өз ата жұртында қазақтың ерекшелігін сипаттайтын еш нәрсе қалмауға айналды. Кеңес өкіметі, халық санасынан ұлттық болмысты өшіріп, интернационалистік тұрғыдағы дүбәрә адамды сезімсіз мемлекеттік машина тетігіне айналдырғысы келді.

	Тың игеру патшаның отарлау саясатының жалғасына айналды. Қазақ халқының ұлттық ерекшелігінің сақталуына мүмкіншілік қалмады. Бұл саясат жөнінде Никита Хрушев былай деді: «Если царь не мог заполнить людьми этот регион используя царские методы, то нам удалось это сделать применяя советский метод». Қазақстанға 2 милионнан аса түрлі ұлт өкілдері әкелінді. Бұған соғыс кезінде депортацияланған неміс, шешен, ингуш тағы басқаларын қосыңыз. Хрущев 20 жылдан соң коммунизмге жетеміз деген сандырақ идея негізінде ұлттарды мидай араластырғаны өз алды, ұлттық республикаларды жоюды көздеді. Қазақстанды бөлу үшін тың өлкесіне қоса Батыс Қазақстан, Оңтүстік Қазақстан және Шығыс Қазақстан өлкелерін ашпақшы болды. Республика араларындағы шекараны жою үшін Өзбекстан, Тәжікстан, Түркменстан, Қырғызстан және Оңтүстік Қазақстан облыстарының басшыларынан Орта Азия бюросын құрды. Манғышлақты Түркменстанға, Оңтүстік Қазақстанды Өзбекстанға қосу жолдары қарастырылды.

	Тың игерушілердің көбі уақытша паспорттармен 1 жылға келіп, кейін түпкілікті қалып қойса, біразы құжатсыз қашқан — пысқан, қылмысты тұлғалардан тұрды. Бұл мәселеде де жастұлпарлықтар жауапты Алаш зиялыларынан, әсіресе Әлихан Бөкейхановтың жер мәселесі жөніндегі зерттеулерінен тапты. Алаш зиялылары жер мәселесін шешуде Ресей Мемлекеттік Думасын пайдаланғанын білді.

	Отарлау Қазақстанда кең көлемде жүргізілді. Столыпин жер реформасын негізінен қазақ жерін талан-таражға салу арқылы іске асыруды көздеді. Патша өкіметі 1916 жылы 40 млн. гектар шұрайлы жерден қоныстану қорын құрды. Қазақтар шөл далаға ығыстырылды. Тек 1916 жылы Қазақстанның ең жақсы егістік жерлері мен жайылымдарының 45147765 десятинасы тартып алынды. Жер бөлуде де әділетсіздіктер көзге көрініп тұрды. Орыс поселкелеріндегі әрбір келімсекке 3, 17 десятина жер берілсе, қазақтарға 0, 21 десятина өңделетін жер тиді. Малы жоқ, жері жоқ қазақ батырақтары пайда болды. Олар таңның атысы, күннің батысы жұмыс істеп, өлместің күнін көрді...

	Әлихан Бөкейханов қазақ жері үшін Мемлекеттік Думаның мінбесін пайдаланды. Өкіметті, губернаторды сынады. Бөкейхановтың нақты дәлелдермен көрсетуі – патша өкіметінің қазақтың жерін тартып алу саясатының бетін ашты. Премьер-министр Столыпин, Дала өлкесі генерал губернаторы Сухотиндер Бөкейхановты өздерінің жеке бастарының жауы деп есептеді.

	1908 жылдан 1917 жылдар аралығына Ә. Бөкейханов Самара губерниясында айдауда болса да, Петербургте шығатын газет-журналдарға Қазақстандағы келеңсіздіктер жөнінде жазып, қазақтардың мүдделерін қорғай берді.

	«Санкт-Петербургские ведомости» газеті Столыпин реформасының басқа ұлттардың құнарлы жерін тартып алып отырғаны жөнінде былай жазды:

	«... егер мемлекет мүдделері қырғыздарды (қазақтарды) құрбан етуді талап етсе, бұған қарсы шығудың керегі жоқ, бірақ екінші жағынан, бір қолымызбен жасай отырып, біздің екінші қолымызбен күйретіп жатқанымызға көзді жұма қарамай, қайта ашық мойындауымыз керек».

	Әлихан Бөкейханов бастаған топ алдымен жергілікті халықты жермен қамтамасыз ету керектігін дәлелдегенінен жастұлпарлықтар үлгі алды.

	Жастұлпарлықтар ұлттық идея көзін және Отан, ел деген ұғымды алашордашылардай тікелей жер мәселесімен байланыстырып қарады. Жер мәселесіне ата-бабаларымыздың қалай қарағанын білеміз. Ата қоныс - қазақ үшін өмірдің мәні. Жер қазақ үшін тек өмір сүру қажеттілігі емес, әдет-ғұрып, салт-тұрмыс, шежіре, дүние-таным. Жесір дауы таусылса да, жер дауы қашан да таусылмаған. Жер батырлыққа, ерлікке тұғыр болар тәрбие көзі. Ата қоныс қасиеті аруақ сыйлаумен жалғасады. Аруақ қазақ үшін – діл мен сенім. Ал сенім бар жерде, болашақ бар.

	Қазақ халқының мындаған жылғы тарихы туған жерге деген сүйіспеншілік және оны қорғаумен тікелей байланысты. Ата бабаларымыздың сан жылдардағы арман- сағынышы елінің көркеюі, туған жерінің амандығы.

	Генерал Ғұбайдолла Жәңгіровтың патша өкіметінің жер комиссиясы жұмысында ерекше пікірде болып, қазақ жерін қорғауы да ұлттық мүдденің қажеттілігінен шыққан. Мынжылдықтар бойы қалыптасқан тегімізді, мінезімізді бір ғасырдың ішінде жоғалтуымыздың өзінде осы жер мәселесі бар.

	Ал 1954 жылы басталған тың игеру саясаты I Петрдің Азияға жорығы жоспарының жалғасы еді. Қазақстанға Тың игеру кезінде келгендерінің саны сол аймақта тұратын жергілікті халықтан әлдеқайда көп болды. Оларға ерекше жағдайлар жасалды, тіпті қылмыстары үшін жауапқа да тартылмады. Келімсектер жергілікті халыққа менсінбей жоғарыдан қарап, әдет-ғұрып, ұлттық психология ерекшеліктерімен санаспады. Ақша тауып, тұрмыстарын жақсартпақшы болған көптеген этнос өкілдері ішінде ұры-қарысы, түрмеден шыққандары бар қазақ жерінің апай-топайын шығарды. Мәдениеті, менталитеті басқа адамдардың бас-көзсіз мидай араласуы қазақты амалсыздықтан ұлтсыздануға итермеледі.

	Қазақстандағы тың игеру - тек экономикалық мүдделіктен жасалған жоқ, бұл Столыпиннің орыстарды шет аймақтарға қоныстандыру саясатын одан әрі іске асыру қажеттілігінен туды. Бұл жерде аз ұлтты ассимиляциялау саясатын жүргізуге барлық оңтайлы жағдай жасалды. Әсіресе Кеңес Одағы жергілікті халықты қырып, санын азайтып, оның генофондын бұзып, санасын улап, ұлттық рухын сындыруды көздеді.

	Қазақстанның солтүстігінде орналасқан қазба байлығы көп, жері құнарлы Целиноград, Көкшетау, Қостанай, Солтүстік Қазақстан, Торғай облыстары бір Тың өлкесіне біріктірілді. Болашақта бұл өлке Ресей Федерациясына қосылуы керек еді.

	Тың игеру барысында ұлтсыздандыру саясатын жүргізу кеңінен өрістеді. Бұл бағытты Коммунистік партия ұйымдары қолдап, нақтылы көмектер көрсетті. Ұлтсыздандыру саясаты негізінен жергілікті қазақтарға қарсы жүргізілді. Социалистік идеологияның бар күші, айлатәсілі халықтарды интернационализм рухында тәрбиелеуге жұмсалды. Компартияның нұсқауларын орындау барысында жергілікті ұйымдар шектен шығып, көзге көргісіз, көңілге жағымсыз істерге барды. Тың өлкесі Компартия ұйымының 1-ші хатшысы Т. Соколов жергілікті қазақтарды жер аударылған немістермен будандастырып жаңа социалистік азамат жасауға кірісті. Бұл сынақты жасау үшін қазақ қызы Дәмелі Жақсылықованы әуелі неміске тұрмысқа шығарып, кейін шошқа бақтырды. Бұл саясат ұнаған өкімет органдары Жақсылықоваға үлгiлi iстері үшін Социалистік Еңбек Ері атағын беріп, Алтын Жұлдыз бен Ленин орденін тапсырды. Бүкіл Кеңес Одағының газетжурнал, теледидарлары Қазақстандағы ұлттық саясатты даурықтыра дәріптеп, басқаларға үлгі етті. Қан араластыру арқылы қазақ пен немістің ортасынан «Социалистік интернационалист қазақ» ұлтын жасау күн тәртібіне қойылды. Аралас некедегі жастарға ерекше жағдайлар жасалып, пәтер, жұмыс мәселелері кезексіз шешілді. Жанжақты қолдау, құрмет көрсетілді. Аралас некедегі жастар әрине интернационалистік тұрғыда болды. Ұлттық тіл, діл, әдет-ғұрыптан бірден адаланған советтік жас отау социалистік идея, коммунистік моральға сәйкес келді...

	Қазақтың тарихы мол Ақмола қаласы Целиноград деп өзгертілді. Ал Павлодар қаласы Хрущевоград болсын деп облыстық атқару комитеті, обком бюросымен бірігіп шешім де қабылдады. Осыдан бұрынырақ 1954 жылы Қазақстан Компартиясы бюросы істеген еңбектеріне қарамай тың жерлерді игеру саясатын қолдамағаны үшін 1-ші хатшы Ж. Шаяхметовты жұмыстан босатты.

	Жер мәселесі қазақ үшін, ата-баба үшін ең қасиетті нәрсе. Батырларымыз ол үшін қан төкті, ақындарымыз жыр-өлеңдеріне басты тақырып қылып алды. Жастұлпарлықтар барлық кездесулерде қазақтың жерден басқа еш байлығының жоқ екенін халыққа жеткізіп отырды.

	«Жас тұлпар» ұйымының мүшелері бағдарламаларындағы мәселелерді өзара бөлісіп, жан-жақты зерттеуге тырысты. Кездесулерге жиналған жұрттың деңгейі, жас айырмашылықтарына қарап, баяндамаларын сол ортаға бейімдеп жасады. Мұрат Әуезов «Жастұлпар» ұйымының алдына қойған мақсаттары жөнінде қазақтың ұлттық мәдениетінің, ана тілінің жоғалып бара жатқанына тоқталды.

	Ол бір XX ғасырдың 50 жылының ішінде қазақ халқы үш үлкен қайғыны басынан өткізді деп, соған ерекше мән берді:

	біріншісі: 1916 жылғы қантөгіс кезіндегі қырғын;

	екіншісі: 1932-1933 жылдардағы елді ендеген өкіметтің қолдан жасаған ашаршылығы;

	үшіншісі: 1937-1938 жылдардағы қазақ зиялы қауымын жаппай қыру.

	Мұрат Әуезов: «Кешегі кер заман алдыңғы қатардағы озық ойлы, ұлтына жанашыр Алаш зиялыларын қырып-жойды, қуғындады. Біз енді, ел боламыз десек, сол азаматтарымызды толықтай ақтап, жазған еңбектерін жарыққа шығаруымыз керек. Қайда бара жатқанын анық білмейтін адам, қайда келгенін түсінбей дал болатынның біз кебін кимеуіміз керек» деді. Арыстары атылып, ел-жұрттың ашыққан кезеңдерін жиынға қатысушылардың есіне салды. Көкейлерінде айтылмай шер болып жүрген жоғалғандарын көз алдарына елестетті.

	Ол кезде Алаш зиялылары жөнінде, ашаршылық жөнінде айту – ерлікке пара-пар батыздық еді. Әрине бұл жалғыз Мұрат Әуезовтің емес, барлық жастұлпарлықтардың ұлт алдындағы тарихи жауапкершілікті толық сезінуінің жарқын көрінісі. Сталиннің елді дамытқаны мен Отан соғысындағы орасан табыстары адам құрбандықтары мен қайғы-қасіретінің қасында түк емес екенін жастұлпарлықтар алғашқылардың бірі болып білді, сол жөнінде батыл айтты. Олар тартынбай Сталин-Голощекин дәуірі – Қазақстанның бөлінбес күрделі қайғылы-қасіретті тарихы екенін айтып әшкереледі.

	Ал Болатхан Тайжанов ұлттық идея мәселелерін көтеріп: «Халық тарихын кесіп, бөлшектеуге болмайды». Қазақ хандығы, Алашорда өкіметі мемлекеттік құрылым белгілері. Қалай оларды ұмытып қазақ халқының мемлекеттілігі болған жоқ делінеді. Ұлт тарихы қалай болғанда да біртұтас, ол қайталанбайды және де түзетуге келмейді деп ұлттық идеяны мемлекеттіліктен іздеді. Сәрсенғали Қоспанов, Алтай Қадыржанов, Марат Сембин, Советқазы Ақатай, Мақаш Тәтімовтер көпшілік ұйымды шындайтын насихатшы шешендерге айналды.

	Олардың : «Рухани тоқырау адамгершілікті аздырып, шынар шыңына жеткізді. Өтірік пен жалғандық өзімізді ғана емес, жас ұрпақтың қанына сіңіп, күнделікті әдетіне айналып барады. Ал біз болсақ, ештеңе болмағандай мәзбіз. Несіне мәзбіз, қарнымыздың ашпағанына, соғыстың жоқтығына ма? Біз өзімізге-өзіміз өтірік айтудамыз. Біз өтіріктің, жалғандықтың құлымыз. Бүгінде біз шындықты айтып, рухани дүниелеріміз, айналып келгенде жанымызды кірлетпей қорғауға күшіміз жетпей тұр. Біз өткендегі қайғы-қасіретімізді, аштықты, жоғалтқанымызды айтудан да қорқамыз. Ол жөнінде айтатын болсақ, сол жаманшылық тіріліп қайта келетін сияқтанады. Ал өткеннің шындығын айтпай, әділеттілікке қол жеткізу мүмкін емес. Біз бүгінде әділеттілікке қол жеткізгіміз келсе, алды-артымызға жалтақтамай, жүрегіміз қалаған шындықты айтуымыз керек. Өтірік пен екіжүзділік ешкімге ешқашан опа әкелмегенін естен шығармауымыз керек. Адам алдымен ұятын сақтап, абыройынан айрылмауы тиіс. Ең бастысы, бұл өзіңе ғана емес, сенен үлгі алып отырған бала-шағана, ұрпағыңа керек. Халық КГБ мен заң органдарынан қорықпаулары керек, қайта олар сендерден қорқулары керек», – деген жалынды сөздері тыңдаушы жұрттың құрсауланған жан-дүниесін жібітті. Алаш идеясынан нәр алып сусындаған жастұлпарлықтар ештеңеден тайсалмады. Алды – арттарын ойлап жалтақтамады. Бұл – қазақ халқының басты құндылығы – шыншылдығы мен тазалығы, «Дос жылатып айтады, дұшпан күлдіріп айтатындығының» көрінісі еді.

	Жастұлпарлықтар кездесулерінде «Біз тарихи кезенде өмір сүрудеміз. Қоғам оянуда. Ол өзінің жауапкершілігін сезіне бастады. Сен жібіді, енді оны ешкім де тоқтата алмайды», - деп, елді ездіктен безіп, ерлік жасауға шақырды.

	Ұлттық сананың оянып, жастардың белсенділігінің артуы Кеңес Одағы өкіметін жәйбарақат қалдыра алмады. КГБ социалистік жүйеге қарсы адамдармен күресті күшейту үшін арнайы бөлімдер ашты. Қоғамның бар саласында өздеріне тыңшы ұстады. Қазақстанда жастармен күрес «Жас тұлпар» ұйымына байланысты басталды. Асыл тастай ұлтының болашағын ойлаған талай қазақ азаматтарын қайыстырған Кеңестік жүйенің бар дүлей күші енді жастұтпарлықтарға бағытталды. Жастұлпарлықтардың арасына тыңшы жіберіп, бақылауға алды. Барлық кездесулерде кімдер болды, не делінді бәрі-бәрі жіпке тізілгендей керек жеріне жеткізіліп отырды. Қазақстанның КГБ қызметкерлері істеген жұмысын Мәскеуге хабарлап, бірігіп жастарға қарсы шаралар, арандатушылықтар жасады.

	1966 жылдың 28 наурызда Қазақстанның КГБ-сынан Мәскеуге жіберілген ақпаратта «Жас тұлпар» ұйымы жөнінде былай делінген:

	«... в период зимних каникул, в начале февраля 1966 года в г. Алма-Ата находились некоторые участники творческого объединения «Жас тулпар», состоявшего из казахской мотодежи, обучающейся в вузах Москвы, Ленинграда, Украины и Прибалтики. В частности, Ауэзов Мурат – аспирант восточного факультета МГУ, председатель «Жас тұлпар»; Тайжанов Болатхан – студент Института международных отношений; Ибраев Шамиль – студент Рижского авиаинститута: Сулейменов Тимур – студент одного из ленинградских вузов; Қоспанов Сарсенгали – студент Ленинградского электротехнического института; Сембин Амангелды – студент Московской консерватории; Сматаева Сона (Сматаев Софы) – студент Московского института связи. В г. Алма-Ата ими были проведены три встречи с представителями казахской молодежи города, в которых так же принимали участие некоторые алматинские писатети, журналисты, художники и студенты прибывшие по инициативе М. Ауэзова, из городов Караганды, Чимкента, Семипалатинска и из других городов Казахстана.

	Из выступлений М. Ауэзова в этих встречах:

	«В 1937 году и раньше были уничтожены лучшие люди, лучшие представители казахской интеллигенции, которые могли бы создать огромную культуру.

	В 1932 году погибло миллион казахов, среди них погибло много талантливых людей. Молодежь наша должна обо всем этом знать и помнить. Все традиции и обычаи наших отцов и дедов забыты. Жизнь современной казахской молодежи не интересна».

	... На другой встрече М. Ауэзов заявил, что до нынешного нашего поколения у казахского народа не было своей национальной интеллигенции в полным смысле этого слова и только теперь национальная интеллигенция может вести свой народ. Он утверждал, что в народе накопилось много недовольства».

	1967 жылы 7 майда Қазақстанның КГБ қызмет орны Кенес Одағы КГБ төрағасының орынбасары С. Г. Банниковке төмендегідей ақпарат жібереді:

	«... в марте группа казахских аспирантов, обучающихся в Москве (М. Ауэзов, Б. Тайжанов, Б. Аманжолов, М. Гильманов, М. Жусупов и другие) систематически собиралась по четвергам и обсуждали вопросы демографического положения казахского народа и о том, что положения Конституции о государственности в настоящее время не применяются на практике. Заострялось внимание на том, что полезные ископаемые Казахстана, в основном, вывозятся в Россию, а промышленные предприятия не строятся, нет национальных кадров и их не готовят», – делінген.

	Мәскеуде оқып жүрген «Жас тұлпар» ұйымы мүшелерінің арасына Қазақстанның КГБ-сы өз тыңшыларын жіберіп, олардың істеген істерін Мәскеудің КГБ-сына жеткізулері барып тұрған сатқындық еді. Сол тыңшылардың да қазақ жастары екенін ескерсек, әлі де ұлттық намыс, сана-болмысының қазақ қауымында әр түрлі деңгейде болғанын көреміз...

	Әлемде ешбір қоғамның халықты күшпен мәңгі ұстауы мүмкін емес. Кеңес Одағының сенгені өз халқын қорқынышта ұстауында. Қорқынышта өмір сүрген халық шындықты айта алмайды, жүйенің ойыншығына айналып ұлттық болмысынан, кейінірек адамгершілік, парасаттылығынан жұрдай болады. Парасаттылықты қалыптастыра алмаған тұлға, адамгершілік қасиеттерін сақтап қалуы күмәнді. Адам сезімінің пәктігін, рухының тазалығын сақтағанда ғана пен дешіліктің тұсауын үзіп, тұтқыннан босап еркіндікте өмір сүре алады.

	Ұлттың бар зиялы қауымын «халық жауы» деп соттап, атып жатқанда бұқара халықтың араласпауы, арашашы бола алмауы жәй қорқыныш емес, адамгершілік құндылықтардың қалмағандығында.

	Бірақ қандарында ұлы даланың еркіндік рухы бар жастар КГБ бұғалығына мойымады. Жүректіліктеріне білімдері сай келіп, үлкен мақсаттар үшін ештеңеден тайынбады. Өткір жанарлы 18-20 жастағы ұл-қыздардың ұлтшыл, қаншыл болуына замана тауқыметі, халқының дүрбелең аласапыран кезеңдердегі өмір қиыншылықтары себеп болды. Сондықтан да олар өткенді танымаған, бүгінгіні байыптамаған, келешекке көз салмаған мемлекеттің жансақ саясат көрінісін қорықпай әшекереледі. Казармалық социализм қоржынынан шыққан аға буын зиялы қауым пендешіліктің бесігіне бөленіп жатқанда, жастұлпарлықтар Ресей жерінде «Мен қазақпын» деп асқақтап жүрді. Елде кімнің жемісі піссе, соның торғайына айналғандарға қарсы соққы беріп, көпшіліктің мүлгіген болмысын сілкіндірді. Дені күншіл, сүлделерін әншейін сүйреткен, заман ағымының жапырағына айналғандарға ой салды. Ұлтының тарихын тұжырымдап, болашағын халқының тағдырының жалғасы деп есептеді. Ұлттық рухтарының, алға қойған мақсаттарының күштілігінің арқасында қандай да болсын қиыншылықтарды жеңе білді. Ұлт мүддесі үшін адам айтқысыз қиындықтарға қарсы тұра алды. Өкімет тарапынан қысым, қуғын күшейген сайын олар бірліктерін, тірліктерін көрсетіп, Ұлы идеялар жолында жаңа істерді бастады.

	Ұшқан құстың қанаты талар кең байтақ қазақ даласының қалалары мен ауылдарында ХХ ғасырдың 60-шы жылдары «Жас тұлпар» қозғалысы жөнінде естімеген, білмеген қазақ баласы кемде-кем болды. Бұл ұйым ұлттық болмыстың қажеттілігінен, халықтың аңсаған арман-тілегінен туды. «Жас тұлпар» деген сөз бодандық шеңгелінде ұлтсыздануға ұрынып, этнос есебінде жоғалып кетуге қарсылық көрсетудің символына айналды.





Алаш идеясы – қазақ идеясы


	Жастұлпарлықтар үшін – ұлттың болашағы жөніндегі ой-тұжырымдар «Керегеміз – ағаш, ұранымыз - Алаш» сөзінен басталып, ұлттық құндылықтарды ұмытпай қастерлеп, рух асқақтығын жаңғыртудың жолдарын іздеумен жалғасты. Алаш идеясы – қазақ идеясы болып шеңберлене берді. Ұлт тарихы – халықтың өмір жолы, оның мұны мен мақтанышы екеніне көздерін жеткізе түсті. Оларды мыңжылдықтар бойы қалыптасқан тегімізді, мінезімізді, парасаттылығымызды Кеңес Одағының жермен жексен еткендігі қинады. Қазақ халқы мыңжылдық тарихы бар этнос ретінде әлем тұғырынан өзіне тиесілі орынға қалай жетуі керек деген сұраққа жауап іздеді. Отарлық, социалистік тәуелділіктен құтылу үшін ең алдымен рухани бостандыққа қол жеткізу, ұлттық сананы қапастан шығару керек деді. Жастұлпарлықтар мың ойланып, жүз толғанып, естіп-білгендерін зерделерінің сезігінен қайта-қайта өткізіп, «ұлт мұраты», «ұлт арманы» Алаш зиялыларының еңбектері мен істерінде деген тұжырым жасады. Алаш көсемдерінің өмірімен, еңбектерімен танысты, көбі олардың тікелей ұрпақтарымен араласып тұрды. Алаш идеясын елге таратушы ақын Хамза Абдуллиннен Мағжан Жұмабаев пен Мұстафа Шоқай жөнінде толық хабардар болды. Мағжан Жұмабаевтың творчествосымен Хамза арқылы танысып, өлеңдерін оқыды. Әсіресе, оларды Мағжан Жұмабаевтың Мұстафа Шоқайға арнаған «Алыстағы бауырыма» өлеңі қатты толқытты.

	Алыста ауыр азап шеккен бауырым,

	Қуарған бәйшешектей кепкен бауырым.

	Қаптаған қалың жаудың ортасында,

	Көл қылып көздің жасын төккен бауырым!

	Алдынды ауыр қайғы жапқан бауырым,

	Өмірінше жапа көрген жаттан бауырым.

	Түксиген жүрегі тас жауыз жандар,

	Тірідей жерінді тонап жатқан бауырым!

	Бауырым, сен о жақта, мен бұ жақта,

	Қайғыдан қан жұтамыз, екі жақта.

	Лайық па құл боп тұру? Кел, кетелік,

	Алтайға – ата мирас алтын таққа!

	Жастұлпарлықтарды Алаш зиялыларының бауырма-шылық – туысшылдықтары, парасаттылықтары таң қалдырды.

	Хамза Абдуллиннен Мұстафа Шоқайдың негізгі мақсатының Ресей империясында тұратын күллі түркі ұрпақтарын біріктіріп, «Үлкен Түркістан» одағын құрғысы келгенін білді. Шынында Мұстафа Петербург университетінің заң факультетін бітіре сала, 1916 жылы Қазан қаласына келіп «Түркістан бірлестігі» деп аталатын құпия ұйым ашқан. Парижде 1924 жылдан түрік тілінде «Яш Түркістан» журналын шығарған. Жастұлпарлықтардың Алаш зиялыларын жақсы білулеріне негіз де бар.

	Озық ойлы, кеудесінде ұлтының оты бар жастардың шыққан тегіне, өскен ортасына мән берген жөн. Бұлар кешегі Алаш ұрпақтары, әке-шешелері сол Алаш идеясымен тәрбиеленіп, балаларының сүйегіне де ұлтшылдықты сіңірген әулеттерден шықты. Тарихпен сабақтас өмірді бастарынан өткізген қазақ зиялы қауымы шаңырақ астында, отбасында Алаш азаматтарының жақсы қасиеттерін айтып, еңбектерін өсиет етіп ұрпағына жеткізді. Жастұлпарлықтардың көбінің әке-шеше, ата-әжелері Алаш зиялыларын көріп, ұлағатты сөздерін естіп, жадына тоқыған көзі ашық, зиялы қауым болатын. Әке-шешелері Алаш зиялыларын көріп, солардың жазғандарын оқып, жаттап өскендіктен жастұтпарлықтар алаш идеясымен жастайынан қоректенді десек, қателеспейміз. Тоталитарлық жүйе қазақты қанша қырып жойса да, қанында еркіндік дәстүрі бар халықтың санасында сүйекке сінген еркіндік, кендiк сақтала береді. Бостандық идеялары қазақ халқында ұлтжанды азаматтардың жүрегі мен санасында мәңгілік өмір сүрді. Бұл тарих тағылымы. Алаш қозғалысы, Алаш Орда өкіметі Алаш арыстарын қазақ халқы ешқашан естерінен шығарған емес.

	Алаш зиялылары қиындығы көп қысқа өмірлерінде қазақ жұртына айтатынын айтып үлгерді. Оны естір кұлақ жоқ шығар дегенде 40 жылдан соң Кеңес өкіметінің көгін дүбірлетіп «Жас тұтпар» дүниеге келді. Жәй емес, «Мен қазақпын, мың өліп, мың тірілген. Тамырым терең, кұлашым кең», - деп екпіндей келді. Сұрауға емес, алуға, өзінің қарымтасын қайтаруға келді...

	Туған ел, шыққан шанырағына қайта орала алмай, ізі- жоғалып кеткендерді, зым-зия құрып бара жатқандарды іздеді. Қазақтың орны қайранда, апан жағасында емес, жазира шұрайлы кен дала, асқар тауда деп жар салды.

	Алаш қайраткерлері туралы шет елдерде қазақ Мұстафа Шоқай, башқұрт Зәки Уәлиди Тоған, өзбек Баймырза Хайт, орыс, неміс ғалымдары еңбектері басылды, бірақ ол Кеңес Одағына жетпеді.

	Қазақта «тұлпардың - тұяғы, асылдың - сынығы» деген асыл сөз бар. Бұл мақал тектілікті, ұлтын сүйіп, соның барлық қасиеттерін бойына жиған, айтқанынан қайтпайтын, сегіз қырлы - бір сырлы жандарға арналған. Ұлтының болашағын ойлап, соның жолына басын бәйгеге тіккен Ресейде оқыған жастардың алдыңғы қатарлары «Жас тұлпар» ұйымына мүше болды. Мойындарына ұлтының ұлы мақсат-аманаттарын артып, «шу, жануар» деп атқа қонды. Абайдың сөзімен айтқанда: «Серт бергем, еңбек етем деп, алдағы атар таң үшін... ».

	«Ұяда не көрсең, ұшқанда соны ілесің». Әр адам өзінің балалық әлемінен, жанұя тәрбиесінен тамыр тартқан танымына байланысты іс-әрекеттер жасайды. Ой түбінің терендігі, қуаныш-жұбаныш дауысы, арман-қиялыңның шарықтау шегі.

	Алаш идеясына жастардың көп көңіл бөлуіне «Жас тұлпар» ұйымы басшыларының бірі Мұхтар Әуезовтің ұлы Мұраттың болуы да әсерін тигізді. Өйткені Мұхтар Әуезов Алаш зиялыларының соңғы көзі, идея үрдісіндегі сабақтастықтың негізі еді. Оның «Алаш» партиясының белсенді мүшесі болғанын және Алаш идеясынан бас тартпағаны белгілі. Кеңес Одағында Мемлекеттік және Лениндік сыйлық алған Компартияда жоқ жалғыз жазушының Мұхтар Әуезов екендігін ескерсек - бұл ұстанымда алашордалық жатыр. Мұхтар Әуезов «Қилы заман» повесімен «Хан Кене» пьесасында Алаш идеясын жәй дәріптеп қойған жоқ, от қазақ халқының Тәуелсіздікке жетер жолын көрсетті. Ұлттық болмыстың шыңдалуына түбегейлі әсер етті. Алаш азаматтарының соңғы тарихи тұлғасы Мұхтар Әуезов қаламымен зиялылар қауымының аманатын орындап, жаңа ұрпаққа салауат қылды. Алаш идеясын «Қилы заман» повесі арқылы жас ұрпаққа жеткізді. «Қилы заман» – ұлттық сананың қозғаушы күші, халықтың көкірек көзін оятар, Алаш азаматтарының болашақ ұрпаққа сәлемдемесі. Повесть Мұхтар Әуезовтің ұлт тағдырына толғанысы ғана емес, бұл тарихи шындықты алаш идеясымен суара отырып, ұлттың рухын көтеруге арналған шығарма.

	Қазақтың өршіл рухын көрсеткен шығарма, ұлттық сана-сезімнің оянуына орасан зор әсер еткені сөзсіз. Кенестік жүйенің бұл шығармадан қорқатын да жөні бар. Сондықтан да елу жыл бұл шығарма қайта басылмай қамауда ұсталды.

	Мұрат Мұхтарұлы Әуезов өзінің жас кезінде «Қилы заманмен» қалай танысқанын былай әңгімелейді:

	– «Мұхтар Әуезовтің «Қилы заманы» 1928 жылы жарық көрген. 1916 жылғы Жетісу албандарының отаршыл патша өкіметіне қарсы соғысы бейнеленген бұл кітапты жазуда әкеме қазақ поэзиясының құлагері Ілияс Жансүгіров қолында бар материалдарын беріп, көмектеседі. Бұл кітап жарық көрісімен кеңестік цензураның қаһарына ұшырап, жаппай кітапханалардан алынып, өртелген.

	Сол кітаптың Ұлттық кітапханада (ол кезде Пушкин атында) бір ғана данасы сақталып қалыпты. Сары ауыз бала кезімде шешем Фатима Ғабитова мені аталмыш кітапханаға ертіп апарып, араб әрпімен басылған «Қилы заманның» сақтаулы жалғыз данасын алдырып, оқып беретін. Міне, жарты ғасырдай құлыптаулы жатқан сол повесть 1972 жылы Шыңғыс Айтматовтың алғы сөзімен «Новый мир» журналының 6-санында орыс тілінде «Лихая година» деген атпен жарық көрді. Содан кейін барып қана қазақшасы шықты.

	«Қилы заман» - Әуезов шығармашылығында ерекше орын алатын тарихи туынды, уақыт озған сайын айтар ойы мен маңызы артпаса, кемімейтін, жаңаша қырынан түрлене беретін мəнгілік шығарма». Ал«Хан Кене» пьесасының Қасымның асынан көрініс алып, онда Нысанбай ақынның ұлттық бірлікке шақырған жыр жолдарымен басталуы азаттық идеясымен байланысып жатыр.

	... Екі тізгін бір шылбыр

	Ұстат енді Кенеге

	Тас қорғанын бұзатын

	Ақ алмастан жебеге...

	Ал жастұлпарлықтар Мұхтар Әуезовтің «Абай жолы» эпопеясынан дәстүрлі тіршілік қалпы мен өмір салтының өзгеріске ұшырағанын, ұлттық рухтың қалай бәсендегенін оқып білді. Алаш зиялыларының қазақы болмысты сақтап қалу мақсатын іске асыруға тырысты.

	Тәуелсіздіктің басы мың өліп, мың тірілген ата-бабалар арманында, бергісі Әлихан Бөкейханов, Мұстафа Шоқай бастаған Алаш зиялыларында жатқанын түсінді. Олар азаттық идеясын ту етіп ұстаған Алаш зиялыларының өмір жолы, күресі, таным-түсінігі қазақ санасын ашады деп сенді. Қазақтың жетпегенін жетілтіп, жамандығын жасырып, жақсызығын асырған да Алашорда зиялылары. Алашорда өкіметін құрған ұрпақтың көш басында тұрған 15 азаматтың түгел дерлігі жоғары білімі бар қазақтар еді, тек жалғыз Отыншы Әлжанов қана мұғалімдер гимназиясын тәмамдаған. Ал Кеңес өкіметінің құрамы Алашордадан анағұрлым төмен болды. Сталиннің өзінің небәрі үш-ақ сыныптық діни білімі болса, жалпы халық комиссарларының көбінің жоғары білімдері болмады.

	Алаш қозғалысы, Алаш партиясы, Алашорда өкіметі, Алаш идеясы қазақ ұлтының оянуының шырқау шыны болса, жастұлпарлықтар сол ой-арманды жалғастырушылар, халық пен Алаш зиялылары араларын байланыстырушы көпірге айналды. Сондықтан Абайды бар қазаққа таныстарған Алаш зиялылары мен Мұхтар Әуезов десек, Алаш идеясын қайта жанғыртып, елімен қауыштырған «жастұлпарлықтар» десек қателеспейміз.

	Қазақ ұлтының күші мен жігері ұлы мақсатқа бағытталғанда ғана идея болып қалыптасып, күшейіп жанданады. Ұлы мақсат - бұл ұлт болашағы. Ал қазақ ұлтының болашағы - Абайдың арманы, ұлы ұстаздың ойлары.

	Абай қазақтың келмеске кетіп бара жатқан көшпелі ғұмыры мен енді қалыптаса бастаған отырықшылдықтың шекарасы іспеттес. Ол мәдениет пен өркениет зандылықты шайқасқа кіріскен заманда өмір сүрсе де, Алаш зиялыларының ұстазы, хакімі бола алды. Замана тұрғысына қарай мәдениеті таза ұлттық негізден нәр алса, өркениет интернационалистік кейіптен күш алып, алға шапты.

	Абайдың жан дүниесін, рухани болмысын жақсы түсінген Алаш азаматтарының іс-әрекеттері - арттарына қалдырып кеткен мол мұралары. Жас тұлпарлықтар Мұхтар Әуезов арқылы Абайды қалай білсе, Алаш зиялыларын сол үрдісте сабақтастырып таныды. Қазақтың болашағын Абай және Алаш идеясы деп түсінеді.

	Алашорда қайраткері Жүсіпбек Аймауытов 1918 жылы «Абай» журналында «Ұлтты сүю» деген мақаласында «Ұлтын шын сүйіп, аянбай қызмет қылған азаматы көп жұрт күшті, өнерлі, білімді жұрт болып, күресте тең түсіп, басқаларға өзін елетіп отыр. Ұлты үшін қызмет қылмай, бас қамын ойлап жүрген азаматтардың елі артта қалып отыр. Ұлтшыл жұрттар, әне, Германия, Жапония, Англия, Түркиялар, олардың батасы жасынан «ұлтым» деп өседі. Есейген соң бар білімін, күшін өз жұртының күшеюіне жұмсайды. Олардың әр адамы - мемлекеттің керегі, қызметкері: Оқығандар! Бұл уақыт жан тыныштық іздейтін, қызық уақыт емес, қызмет қылатын, еңбек сіңіретін уақыт. Ойлаңыздар: халық біз үшін емес, біз халық үшін туғамыз, олай болса, мойнымызда халықтың зор борышы, ауыр жүгі жатыр, - деп еді. Абайдың «Бірінді қазақ, бірінді дос көрмесең істің бәрі бос» дегеніндей Алаш идеясының тағы бір ерекшелігі оның елшілдігінде, туысшылығында. Бұны ғұлама жазушы Мұхтар Әуезовтің емханада жатып, ең соңғы рет қолына қалам алып елдегі достарына ұлы Мұратты тапсырып жазған өсиетінен көруге болады.

	Қымбатты Кәмен!

	Мынау Мұрат Әуезов менің туған балам. Москва университетінде оқушы еді. Қазір жазға Семейге, содан әрі Абай ауданын – әкесі туған жерді, елді көруге бара жатыр. Өзіне саған, Балташқа бар дедім. Осыны ауданды аралатып, елді, жерді көрсетіп танытуға өзің бар, Балташ бар көмек етулеріңді сұраймын. Өзін сен өз үйіңе түсірсең деймін.

	Мен ауырып, Москвада больницада жатырмын, жайымды Мұрат айтар. Үйіңе көп-көп сәлем. Мұхтар Әуезов.

	Елдегі бар ағайынға мың сәлем! Балташтікіне жайды ұғындырып өзің алып барарсың.

	25. 06. 1961

	Мұхтар Әуезов ақтық демінің аз қалғанын сезді ме «жан пида» арманы болуы керек, операция алдында туған жерін, өскен ауылын еске алады. Ұлы Мұратты Семейдегі елмен тереңірек таныстырып, Алаш зиялылары бас қосып, Орда құрып, ту тіккен жерлерді көрсетіп, содан рухани нәр алғызғысы келді. Бұл өсиет хатта тағы бір сыр бар. Ол кешегі жайсаң жердің бүгінде «ядролық сынақ» жарылысы мекеніне айналғанын көріп ұлын ойлансын дегені. Ел қамы, ауыл тірлігі - ұлт болашағының негізі екенін меңзейді. Ал оның ұлы Мұратты ата – жұртымен табыстырып кетуді достарына өсиет қылуының көзі әке арманы, қазақшылықта, алаштықта жатыр.

	Алаштық ой - саналарды арман тілекке балап, мойнына жүк алған жас тұлпарлықтар өз замандас құрбыларын ұлт қамын ойлап, халыққа жаны ашып, қызмет қылуға шақырды. Облыстарда үлгілі іс-әрекеттерімен көпшіліктің ықыласына ие болып, көңілінен шығып ұлтымен бірге болуға үгіттеді. Жастұлпарлықтар көздеген мақсаттарына бірден жеткен жоқ. Бірақ олар елдің сана-сезімін тербетіп, ұлтты оята бастады. Ұлттық ерекшеліктерді ұмытпай, оны орынды, заманға сай, қиюын келтіре пайдаланып, жетуге болатын жолын көрсетуге тырысты.

	Олар ХХ ғасырдың басында шыққан «Қазақ», «Сарыарқа», «Абай» газеттерінің болғанынан хабардар болды. Ал Кеңестік қызыл идеология — Ұлі, Ұлтшылдық деген ұғымдарды біздің санамызға ондаған жолдар бойы құбыжық қылып сіндірді. Ұлтымыз үшін аянбай еңбек етіп, арын-жанын садақа етіп халқымыздың болашағын ойлаған Әлихан Бөкейханов, Міржақып Дулатов, Ахмет Байтұрсынұлы, Мұстафа Шоқай, Мағжан Жұмабаев және тағы басқа жүздеген Алаш зиялыларын жау етіп көрсетті. Соғысы, кәмпескесі, ашаршылығы бар, өмірінде көрмеген азап пен жоқшылықты, жаппай қырылуды көрген қазақ қауымы ұлт, ұлтшылдық ұғымын қасіреттің баламасы ретінде қабылдап ұтсызданды. Ұлтсыздану - рухсыздыққа әкелді.

	Алаш идеясының басты нысандары жастұлпарлықтардың саяси бағдарламасының негізі десек, қателеспейміз. Алаш зиялыларының ұстанымдары:

	а) экономикада – жер мәселесі, жердің асты-үстіндегі байлықтың иелігі, қазақ жерінде өндірілген бар зат бұқара халықтікі;

	ә) руханиятта - қазақтың ана тілінің, дінінің, ділінің үстемдігі;

	б) саясатта - замана жетістігін пайдаланып, салт-дәстүрді жоғалтпай, Жапония үлгісіндегі ұлттық демократиялық мемлекет құру болды.

	Алаш зиялыларының ұлттық идеясын негізге ала отырып, Жастұлпарлықтар уақыт талабына сай, оған өз түсініктерінше толықтырулар жасады. Көрсетіліп келген ұлттық құндылықтарға қосымша тарихқа тағылым жасап, ашаршылық, алаш зиялыларын ақтау, демография мәселесін түзеу үшін шет елдегі қазақтарды ата-жұртқа қоныстандыру және ұлттың санасын өсіріп, ұлт мұратына жауапкершілігін арттыруды көздеді. Бұл көтерілген мәселелер ұлт дамуының ең өзекті іс-салалары делініп, барлық ұйымдастырушылық үгіт-насихат жұмыстарын осы мәселелер төңірегінде өткізді.

	Алаш идеясы Жастұлпарлықтардың бойына күш-қуат және сенім берді. Идеядан нәр алған олар ең алдымен ұлттық сананы көтеруді мақсат етті. Ұлттық болмыс негізінде қазақтың тілі мен мәдениетін жас ұрпаққа жеткізгенде ғана ұлтсызданудан арылатынын түсінді.

	Жастар тарихтың теренінен бастау алып, тағылымына шөлін қандырып, ұлттық психология аясында қалыптасқан сана ғана өміршең деп есептеді. Мәдениеттің ұлттық ерекшеліктен нәр алатынын, соған негізделетінін ұмытпады.

	Бұл жөнінде академик Д. Кішібеков «Ұлттық идея және идеология» атты еңбегінде: «Ұлттық идея тамырын тереннен алады және этностың болмыстық табиғатын түзеді, оның тарихымен және мәдениетімен байланысты болады. Ұлттық идея этникалық сезімдердің негізінде пайда болады, - дейді.

	Ұлттық идеяны ешкім арнайы жасамайды. Ол стихиялы түрде жүздеген жылдарда біртіндеп қалыптасып, пісіп жетіледі. Оның негізі ұлттық психологиялық және генеологиялық ерекшелікте жатыр.

	«Ақтабан шұбырынды - Алқакөл сұлама» жылдарында Отан қорғау, ел-жұрт, ата-мекенді аман сақтау Ұлт мұраты болса, Сырым, Кенесары, Амангелділер ұлттық идеяны қарулы күрестен тапса, Шоқан, Абай, Ыбырайлар ағартушылықтан тапты. Ал Алаш зиялылары өздеріне дейінгі барлық рухани, ұлт мұратымен толық сусындап одан әрі барды. Ұлттық идеяның қайнар көзі де, түпкілікті мақсаты да Тәуелсіздік екенін түсінді. Алаш автономиясы қазақ халқының арман-мұңын іске асыратын ең дұрыс ұлттық идея екенін тарих дәлелдеді.

	Жастұлпарлықтар - Алаш идеясын жалғастырушылар. Олар Тәуелсіздікке нысаналы даярлықпен келгілері келді. Кеңес Одағындағы әлеуметтік қозғалыстың негізінде Алаш идеясын арқа тұтып, тұтас қазақ қауымын қамтитын елдік идея жасауға тырысып, оны нақтылы іс-әрекеттермен пысықтады. Ұлттық мәдениет пен салт-дәстүрді жан-жақты қорғауды алдарына мақсат етіп қойды. Сөз жүзінде Кеңес Одағының ішкі және сыртқы саясатын қолдағансып, ұлттық мүддені таптатпай, күн тәртібіне қойып, қорғауға кірісті. Алғашқы қарлығаштар болып, ұII мәселесін көтеріп, ашық жиналыстар, кездесулер өткізді.

	Жастұлпарлықтарға Алаш зиялылыарының тағдыры жөнінде академик Сайым Балмұханов көп мәліметтер берген. Ғалым, ұстаз Германияға барғанда «Милли мәдениет» деген журнал әкеліп те берді. Жастұлпарлықтар сол журналда басылған Мағжан Жұмабаевтың өлеңдерін оқиды. Өзбектің, қырғыздың атылған ақын-жазушыларымен танысады. Түркістан легионының құрылу тарихынан хабардар болады. Сайым Балмұханов бұт журналды заман қатты болса да тәуекелге бас тігіп, ұлтарақ кылып, аяқ киімінің астына салып алып келіпті..

	Олар алғашқылардың бірі болып Мұстафа Шоқай және Туркістан легионы жөнінде шындықтың бетін ашты. Ұлы Отан соғысында Кеңес Одағынан екі миллионнан астам әскери адам немістердің тұтқынына түсті. Олардың миллионнан астамы неміс өлім лагерьлерінде азап пен аштықтан, әр түрлі аурудан ажал құшты. Ал тірі қалу үшін амалсыздан солдат пен офицерлердің біразы Власов армиясына, Түркістан легионына кірді. Бірақ Түркістан легионы ешбір соғысқа қатыспады, қазақтар өз Отанына қарсы оқ атқан жоқ. Оларды жау қылып көрсету, барып тұрған жала, майданда сол Peсейді қорғап қаза болған қазақтардың аруағын қорлаған үгітнасихат еді. Мұстафа Шоқайға келгенде оның қазақ халқына қарсы іс-әрекет жасамағаны үшін немістердің у беріп өлтіргені белгілі. Соғыс басталысымен Мұстафа Шоқай басқа эмигранттармен бірге Компьен замкына қамалды. Немістер оны уландырды. Шоқай 27 желтоқсанда, Берлинде ауруханада жатып қайтыс болды. Ал Түркістан легионы ресми 1942 жылы құрылды.

	Түркістан легионында болғандарға соғыс біткенімен, көрген азаптары бітпеді. Олар соғыс тұтқыны емес, сатқын атанды. Ең өкініштісі түрлі жағдаймен Түркістан легионына кірген қазақ азаматтары бүгінгі күнге дейін мемлекет тарапынан ақталмай отыруы. Олардың біразы партизан отрядтарында болып, Кеңес армиясы қатарында жүріп неміс басқыншыларына қарсы соғысқандарымен елге оралған соң сотталды. Соғыста аман қалып, Отанына келгенде қайтадан азаптың отына күйді. Қоғам мен ортаның, қала берді көрші қолаң, ағайынның қағажуына түсті. Көзге түрткі болып, дұрыс жанұя құрып, бала-шаға өсіре алмады. Адам айтқысыз жағдайда өмір сүріп, көбі Сібірде шіріп өлді. Біразы амалсыздан туған елінен жырақта қалып, ес-түссіз қаңғырып кетті.

	Әрине, кездесулердегі мұндай ақпараттардан кейін өкіметтің тапсырмасымен КГБ «Жас тұлпар» ұйымын ерекше «қамқорлыққа» алды. Қазақтың қанау мен тонауда болған шындығын айту Кенес өкіметі билігіне ұнамады.

	«Жас тұлпар» ұйымы іс-әрекеттері алаштық мақсат пен ұлттық рух көрінісінің үздік үлгісі деп айдарлауға толық мүмкіндік бар. Олар коммунистік партиялық идеологияның қазақ халқының ғасырлар бойғы тарихын жоққа шығарып, қазақ тарихы «Ұлы октябрь революциясынан» бастау алады деген тұжырыммен келіспеді.

	Жүректеріне ұлттық сана сезім ұялап, бойларына ұлттық сана сіңген, ойларын ұлттық патриотизм кернеген жастұлпарлықтар қандай да бір қиындыққа да бас тігуге әзір болды. Арзан ұранға ермей, ұшпа сезімге ерік бермей не істесе де алды - артын ойлайды. Жастұлпарлықтардың алдындағы ең негізгі кедергі коммунистік идеологиялық қысымынан ұлтсыздануға жақын қалған, езіліп есі кеткен, тойғанына, тірі жүргеніне мәз, қалың ұйқыдағы халқын ояту болды. Кеңес кезінде қазақ қарттары дәстүр ұстаушы емес - коммунист, белсендіrе айналса, саяси элита комсомолдық, коммунистік номенклатурадан пісіліп-жетіліп шыққан адамдар еді.

	Қазақ ұлтының мәдени-рухани даму жолын жаңа арнаға бұру «Жас тұлпардай» қоғамдық ұйымға онайға соққан жоқ. Кемiтiлген, езгіден есі кеткен елдің болмысындағы ой-сананы ұлттық арнаға бұру инемен құдық қазғандай болды.

	Жастұлпарлықтардың алдында бұл ұстанымдарға қоса ең қиын мәселелер - қазақтың рухсыздануымен, ұлтсыздануымен және ұлттық құндылықтарды ұмытуымен күресу тұрды.

	Жастұлпарлықтар Алаш идеясы негізінде қазақ ұлтының біртұтастығын қолдады. Алаш зиялыларының парасаттылығы мен ұлттық болмыстарының күштілігі ауызбірлігінде болатын. Жіктелу, рулану, жүздену Алаш зиялыларына жат қасиет еді. Алаш Ордасы да Орталық, Батыс және Түркістан болып сөз жүзінде бөлінгенімен іс жүзінде бір жағадан бас, бір жеңнен қол шығарды. Ең аяғы қиын-қыстау кезеңдердің өзінде де Кеңес өкіметіне қызметке кірген Алаш зиялылары шет елдегі Мұстафа Шоқайды қажет құжаттармен қамтамасыз еткен. Ұлт мүддесін қорғау үшін, Батыс Еуропа мемлекеттері хабардар болсын деген ниетпен Жас Түркістан газетіне Қазақстандағы кемшіліктерді әшкерелейтін құжаттар жіберіп отырған.

	Жастұлпарлықтар Алаш зиялыларының халықшылдығын, ұлтшылдығын өздеріне үлгі тұтты. Әсіресе, олардың мемлекеттік қызметте болмаса да өз еріктерімен 1921-22 жылдарғы ашаршылық кезіндегі істеген істерінен үлгі алды. М. Дулатов, А. Байтұрсынов, Ғ. Бірімжанов, А. Юсупов, М. Әуезов, тағы басқа Алаш зиялылары ашыққан елге көмектесу үшін елге шығып жылу жинап, халқына себін тигізді. Бұл науқанның басында Жүсіпбек Аймауытов тұрып, тек бір Торғай уезінің ашыққан халқына 9 мың мал жиып, таратып берді. Қолында малы бар қазақты бауырмашылдыққа шақырып, ағайынмен бөлісуге үгіттеді. Ал өкімет билігінде отырған Әліби Жангелдин, Сейтқали Мендешевтер халқы апатқа ұшырап, қырылып жатқанда үнсіз отырғанымен қоймай, Мәскеуге ашаршылық жоқ деп өтірік ақпарат берумен болды. «Ашаршылық туралы қауесетті таратып жүрген ұлтшылдар. Олар қарапайым шаруаның мұң - мұқтажын жоқтағансып еңбекшілердің назарын өздеріне аудару үшін қасақана байбалам салуда» - деп, зиялыларды қаралады. Ғалымдар Т. Жұртбай, Қ. Даркеновтардың зерттеуінше, дәл осы кезде С. Мендешевтің туған ауылында түтіні тік шығатын бірде – бір үй қалмапты. 1921 жылы Орал губерниясында тұратын халықтың 446536-сы яғни 99%-ы аштыққа ұшырады. Олар Ашаршылыққа шалдыққан халқына көмектесіп жүрген Алаш зиялыларын ұлтшыл деп қаралап, сондарына түсіп куғындады. Жүсіпбек Аймауытов бастаған зиялыларды қаралаған «Торғай ісін» ұйымдастырды. Қаратаяқтарға (зиялыларды қыр қазақтары осылай атаған қарсы газет-журнал беттерінде жалған атпен жала жапты. Адамның парасаттылығы ұлтының басына қара түнек орнағанда айқын көрінеді.

	Жастұлпарлықтардың өздеріне ерекше үлгі еткен тұлғаларының бірі – Смағұл Сәдуақасов. Оның ашаршылық кезінде Ф. Голощекин мен О. Исаевқа қарсы шығуын, «Торғай ісі» жөнінде Ж. Аймауытовқа арашашы болуын ұлт сүюдің көрінісі ретінде бағалады. Шындығында, С. Сәдуақасовтың Оқу комиссары, «Еңбекші қазақ» газетінің редакторы бола тұра сотта ұлтшыл жазушы Ж. Аймауытовты ашық қорғап, басын бәйгеге тігуі ерлік еді. «Еңбекші қазақ» газетінің бетінде Ж. Аймауытовты «Торғай ісіне» байланысты қорғап, мақалалар ұйымдастырды. Сотта өзі сөйлеп, Ж. Аймауытовты «Қазақтың Вересаевы», Алексей Толстойы, ол «Интернационалды» аударды, бұл сот процесі — «Алашорданың» үстінен жүргізілген сот, одан басқа ештене емес», – деп ақтады.

	1930 жылдың 21 сәуірінде Мәскеуде Бутырка түрмесінде Ж. Аймауытов, Д. Әділов, Ғ. Бірімжанов, А. Юсупов төртеуі ұлтын сүйіп, соған қамқор болғаны үшін атылды... Жастұлпарлықтар Алаш зиялыларының ашаршылыққа қарсы істеген еңбектері жөнінде елде жүргізген үгіт-насихаттары кезінде әрдайым айтып жүрді. Мұрат Әуезов, Болатхан Тайжан, Мақаш Тәтімов, Советқазы Ақатаевтар ашаршылық жөнінде Мәскеудегі студенттер арасында пікірталас ұйымдастырып, дәріс оқуға тарихтан хабары бар адамдарды шақырған.

	Жастұлпарлықтарға өздерінің ой-санасы, білім деңгейлігі, парасаттылықтарына - рушылдық, жершілдік, жүзшілдік деген кесепаттар ұғымы мүлде жат болды. Ұлттық мұрағатты, мемлекеттілікті алдына өмір мәні, мақсат қылып қойған адам ішкі жікшілдіктерге барар ма! Үш жүзге бөліну қазақ халқы үшін феодалдық бытыраңқылыққа әкеліп, бірлігімізді әлсіреткенін, бодандықтың, рухсыздығымыздың осы жүзге бөлінуден бастау алғанын олар жақсы білді.

	Жастұлпарлықтар идеяның қайнар көзі ел қойнауында, халықтың аузы мен қолында деп есептеді. Бағдарламаларындағы «ауыл жолы» бағыты - халықшылдықтың ата-баба сабақтастығының нәтижесі. Олардың болмысындағы «ұлттық идея» жүре-келе оқу-білім барысында қалыптасқан үрдіс емес, ол жастұлпарлықтардың кең мағынада тектіліктерінде. Қеңес Одағындағы тоталитарлық жүйеге қарсы қозғалысты кешегі «халық жауларының» балалары, туыстары бастады десек қателеспейміз. Қуғын-сүргіннен аман қалған ұрпақ өмірден өзіне тиесілі сыбағасын алып, әкелерінің арман –аманаттарын орындағылары келді. «Халық жауы», «Халық жауының баласы» деген ауыр сөздің салмағын жастайларынан жүректерінен өткізіп өскен Олжас Сүлейменов, Санжар Жандосов, Болат Жансүгіров, Мереке Майлин, тағы басқаларымен Мұрат Әуезов бастаған жастардың қоян-қолтық араласуы да әсерін тигізбей қоймады. Мұрат Әуезов «Атылған ақын» жанұясында Фатима Ғабитовадай анадан тәрбие алды. Қазақтың намысы – ананың ақ сүті, аяулы алақаны, тәлім-тәрбиесі мен сезімінің құдыреттілігінде. Анасының мейірімінде өсіп, өмірге деген сүйіспеншілікті бойына сіңіре алды.

	Кеңестік демократия мен кеңестік патриотизм өтірік пен алдамшылыққа белшесінен батып, жалған үгіт-насихаттың арқасында халықтың санасын улаумен болды. Ал шынында, елдің күні өлместің қамы еді. Әсіресе, ауылды жерде тұрмыс өте төмен, өгіз өлмес, арба сынбаспен ит тіршілікке мәз етті.

	Кеңестік алдамшы идеологияның күштілігі сондай халық өкіметке ризашылықтарын білдіріп, сайлауларда бір адамдай жүз пайыз дауыс беріп, тірі жүргендеріне мәз болысты. Компартия басшыларын пайғамбардан артық көрді. Орысша оқымасаң, адам болмайсың деп, тіл түсінбейтін баласын орыс мектептеріне сүйреді.

	Жастұлпарлықтардың халықтың қалауына ие болуының басты себебі, олардың жігерлілігінде, намысшылдығында. Ұлт тағдырын ойлаған жастарды ешқандай қиындық мұқалта алмады. Намысқа шаппайтынның - алысқа шаппайтынын білеміз.

	Алаш зиялыларын өздеріне үлгі етуі олардың қаншама Қылкөпірден өтсе де адамдық арларын биік ұстауға, парасаттықтарын пендешілікке айырбастамауына әсерін тигізді. Жастұлпарлықтар қауіп-қатерден қаймықпай, шындықты айтты. Өкімет пен партияны тынымсыз мадақтап, билік көсемдеріне бас иіп табынбады. Өткенді бұрмалаған, бүгінді дұрыс байыптамаған, келешекке дұрыс көз салмаған мемлекеттік жаңсақ саясаттың кемшіліктерін қорықпай әшкереледі.

	Біртіндеп жастұлпарлықтар ұлттың ынта-жігерін арттырды, коммунистік идеологиядан шелденген көзін ашуға кірісті. Өздері кездесу жүргізген елді мекендердің өнерті жастарының басын қосып, көркемөнерпаздар үйірмелерін ұйымдастырды. Өлеңдер оқып, халықты қазақша өлең кітапшаларымен қамтамасыз етуге көмектесті. Өнерді аңсаған жұрт жиналған жерде Шәмші Қалдаяқовтың әндерін қосылып айтуды әдетке айналдыра бастады. «Менің Қазақстаным» халықтың гимніне айналды.

	Қазақ – арманшыл халық. Бұған әдет-ғұрып, ұлттық дәстүр ерекшеліктері негіз болады. Ұлттық психологиядағы кеңшілдік, ақ көңілдік – арманшылдықтың екпіні.

	Жастұлпарлықтардың рухани денгейі, күштілігі соншалық, олар «Ұлт арманын» қалыптастырып, түйіндеп, соған жетуге ұмтылыс жасады.

	Ұлт арманын – ұлт көкейіндегі мақсатты – Тәуелсіздік пен бостандықтан іздеді. Қазақстанда ұлттық мәдениетке, ана тіліне ерекше мәртебе берілуін қалады.

	Кеңес Одағының ең басты кемшілігі социалистік идея негізінде халықтардың ұлттық құндылықтарын жою болаТын.

	Ұлт жою саясаты Кеңес Одағының басты мақсатына айналуы ерте ме, кеш пе бұл саясатты құрдымға кетірері сөзсіз еді.

	Жастұлпарлықтар ұлттық арманға социалистік идея аясында орын болмайтынын түсінді. Сөйтіп, Кеңес өкіметі мен ұлт арасы күннен күнге алшақтай беретініне сенімді болды.

	Ұлттық идея ұғымына сол кездегі жас дипломат Болатхан Тайжан 1960-шы жылдары-ақ көп мән беріп, жұмыс, үгіт-насихат барысында күн тәртібіне қойып отырған. Олардың ішіндегі басты мәселелері Қазақстандағы қазақтардың тең құқылығы, завод-фабрикаға жұмысқа орналасу, тарихи шындықты айту, шет елдегі қазақтармен байланыс, Қазақстан шикізат өндіретін елден өнеркәсіпті индустриялы республика болуы тағысын, тағылар. Жастұлпарлықтар осыдан 50 жыл бұрын ұлттық идея қажеттілігіне аса зор мән берді.

	Олардың қорықпай, бастарын қатерге тігіп, Алаш идеясына көп көңіл бөліп халыққа жеткізудегі іс-әрекеттері қазақ тарихында бұрын болмаған ерлік. Жастұлпарлықтар өкімет қаһарынан қорықпай алғашқы болып Алаштануды бастады. Ұлт мақсаты үшін күресу, өткеннің асылдарын ұмытпай өркениетті нысана тұту Жастұлпарлықтардың өмірлік кредосына айналды. Жастұлпарлықтардың ұлттық мүддесін қорғауды мәдениет пен тілден бастауы, оның жетістіктерін бұқара халыққа паш етуінде Алаш үлгісі жатыр. Жаратылы сында әнмен туып, әнмен жерленетін қазаққа өнер - әрқашан өзегін өртеп, мен мұндалап тұрады. Ұлы Абай «Өлең - сөздің патшасы», – деп айтуы тегін емес қой.

	Тіл – қазақ үшін жәй өмірлік қажеттілік емес. Ол – өмір тынысы, әдет-ғұрып ерекшелігі. Ұлт болып қалыптасып, өсіп-өну – ұрпақпен рухани-сабақтастық байланысының негізі. Бас кеспек, тіл кеспек жоқ.

	Ана тілін білмеген адам – ұлттық мәдениетінен аулақ жан. Ұлттық тілі жоқ жерде ұлт та жоқ. Алаш зиялыларының ана тілін ардақтап, оған үлкен мән беруі ұлттық қажеттіліктен туған. Ұлттық рух ана тілінен бастау алады. Алаш азаматтарының «ұлт мұратын» іске асырудағы бірлігінің негізі де ана тілі десек қателеспейміз. Олар замана қажеттілігіне сай ғылымның бар саласына арнап оқулықтар жазып, ғылыми тұжырымдар жасады. 1912 жылы Ахмет Байтұрсынов «Оқу құралын» жазып, қазақ грамматикасының негізін салса, Мағжан Жұмабаев – педагогикадан, Жүсіпбек Аймауытов — психологиядан, Халел Досмұхамедов – зоология мен физиологиядан, Жұмахан Күдерин – ботаникадан, Әлімхан Ермеков – математикадан қазақ тілінде оқулықтар жазды. Алаш зиялыларының осынау шексіз еңбегін Мұхтар Әуезов, Қаныш Сәтбаев, Әлкей Марғұландардың жалғастырғандарын да жастұлпарлықтар үгіт-насихат құралына айналдырды.

	А. Байтұрсынов «... Қазақ қалам қайраткерлері қаламын ұлтының ауырын жеңілдету, ауырын азайту жолына жұмсамасқа мүмкін емес», – десе, Мағжан Жұмабаев:

	«Елдік, бірлік, ерлік, қайрат, бақ ардын

	Жауыз тағдыр жойды бәрін не бардың...

	Алтын Күннен бағасыз бір белгі боп,

	Нұрлы жұлдыз -Баба тілі, сен қалдың!»

	– деп жырлаған.

	Қазақтың ақын – жазушыларының қай-қайысы да халық пен тілді, тіл мен елдің арасын бөлмей бірге қараған. Оған Мағжан Жұмабаевтың із басары, қанатты ақын Мұқағали Мақатаев жырлары дәлел. «Ең бірінші бақытым –халқым менін», – деп кетіп былай жырлайды:

	Ал екінші бақытым- тілім менің,

	Тас жүректі тіліммен тілімдедім.

	Кей-кейде дүниеден түнілсем де,

	Қасиетті тілімнен түңілмедім!

	Қазақстанда ұлтсыздандыру саясаты советтендіру саясатымен қатар жүрді. Әсіресе, тың игеру науқаны кезінде қазақ мектептері жаппай жабылып, жоғарғы және арнаулы білімді жастар тек орыс тілінде алуға мәжбүр болды. Совхоздарды құру кезінде ұсақ қазақ ауылдары таратылып, 600-ден аса мектептер жабылды. Шағын ауылдың балалары түгелдей совхоз, аудан орталықтарындағы мектеп-интернаттарында тұрып, оқуларына тура келді. Өзінің ұлттық ортасынан, әке-шеше тәлім-тәрбиесінен алшақтады. Әдет-ғұрып, мәдени ұлттық ортадан айырылған жас түлек дүбәраланып, болмысы пышырап, тез ұлтсызданып орыстанды. Жастұлпарлықтар Қазақ тілсіз ұлттық идеяның болуы мүмкін емес екенін түсінді. Ұлттық идеясы бұлыңғыр мемлекеттің болашағы күмәнді. Қазақ мектептері жабылғаннан кейін, ұлттық құндылықтар бірден құлдырай бастады. Тілдің ауқымы тарылумен бірге ұлттық болмыс та шектелді.

	Жастұлпарлықтар ана тілінің қазақ үшін қаншалықты қажет екеніне көздерін ерте жеткізді. Бағдарламаларындағы студент қазақ жастарына көмек көрсету бағыты тек материалдық, оқу үлгеріміне ат салысу ғана емес. Ең бастысы Қазақстаннан тыс жүрген жастарға қамқорлық жасаумен бірге ұлттық мәдениет, ел тарихы, ана тілін білсін деген қажеттіліктен туған. Сана мен тілдің үндестігі мен үйлесімі бұзылған елде Ұлт рухын көтеру инемен құдық қазғандай болды. Өкіметтің «Хрущевтік жытымығына» да жұрт сене қоймады. Тоталитарлық өктем дүлей күшінің тоқпағын жеп, аузына қақпақ қойылған қазақ өзіне-өзі көпке дейін келе алмады. Социалистік идеологияның әсерімен бойын жайлаған бодандық уыты тарамады. Не керек, коммунистік моральмен, интернационалистік тәрбиені жастайынан көріп өскен буынның ұлттық болмысы бірден оянбады.

	Адамның ұлттық психологиясы қалыптасуымен бірге оның сана-болмысында өзіне ағайын-туыс, еліне деген көзқарас қалыптасады. Табиғат, зандылығына сай өмір сүрсе де болашағын ұзартқысы келеді. Бұл тек жәй жалғас, сабақтастық емес, саналы, мазмұнды ғұмыр болса деп тілейді. Сондықтан бауыр, жакын-туыс, қандас түсінігі болмысымыздың түкпіріндегі мәңгі нәр. Жарқын, жақсы өмірге ұмтылу генетикалық, психологиялық құбылыс. Кез келген ұлттың болашағы жастарға аманатталатыны осыдан шығады.

	Ал бұл мақсаттарға жету үшін материалдық және рухани-мәдени жағдайлар жасалуы шарт. Қазақ халқы Кеңес өкіметінің қырғындарынан кейін осы «ұлттық арман» тілегінен айырылуға шақ қалды. Қазан революциясы, колхоздастыру, ашаршылықтан кейін ересек адамдардың ойлау қабілеті, оқушылардың үлгерімі күрт төмендеп кетті. Жеке басқа табынудағы саяси қатігездіктің қасіреті үрей болып санаға сініп, қанды суға айналдырды. Ең басты қасірет – ұлттық ерекшеліктің негізі ана тілінен айырыла бастады.

	Халқына қасірет көрсеткен, өтірік пен жалғандықтан сусынданған алаяқтардың билігінен тұратын қоғам қанша түрленіп боянса да рухани бедеу күйінде қала берері сөзсіз. Бірақ еркіндік пен мүмкіндік шектеулі қоғамнан әділдік 13деудің өзі ғайыптылықпен пара-пар болса да жастұлпарлықтар мойымады.

	Сталиннің жеке басына табынушылықтың құрбандары, ашаршылық жөнінде Мұрат Әуезовтің ұйымдастырған семинарында Мұстафа Шоқай жөнінде Советқазы Ақатаев, ал Болатхан Тайжанов атылған ақын-жазушылар жөнінде баяндамалар жасады. Мәскеуде оқитын қазақ жастары өз ұлтының шынайы тарихынан тағылым алды. Енді сол семинарларда Мұрат Әуезовтің жасаған баяндамасынан үзінді келтірейік:

	«... Казахстан не велик, казахи малочисленны. Но это народ, который может поведать миру о том, что такое древность, радость побед и созидания, скорбь потерь, годы трагедий, прекрасное весеннее чувство возрождения, сможет рассказать, что такое торжество самоутверждения. В новый, двадцатый век самоутверждение тождественно равенству. Равенство не дар, оно завоевывается и достигается. Казахам еще предстоит добиться культурного равенства с другими народами. Духовное развитие народа происходит за счет связей с духовным богатством других народов, но закрепляется и формируется как национальное лишь за счет его собственных, внутренних, сил. Никто не сможет для нас создать великолепные полотна художников и литераторов, никто не сможет развить за нас нашу философскую и общественную мысль, никто со стороны не сделает нас развитыми и культурными в высшем смысле этих слов-всего этого мы должны добиться сами. Эта цель осуществится, если наш разум и наше чувство будут едины, если будут едиными в каждом из нас знания и патриотизм...».

	Өткен қатесін қайталамаған ғана дамудың дұрыс жолынан адаспайды. Өкінішке орай, шындықты бірден біле бермейміз, кейде оның қаншалықты мағыналылығын түсіну үшін көптеген жылдар керек. Жастұлпарлықтар ұлттық мәдениет, тіл мәселелерін көпшілік алдында көтергенде жәй даурықпа мысалдарға арқа сүйеп қойған жоқ. Компартияның нақты қаулыларын негізге алды. Қазақтың тілі мен ұлттық мәдениетін дамытпай отырған Кеңес өкіметі екенін дәлелдеуге тырысты. 1938 жылы 10 наурызда Бүкілодақтық Коммунистік большевиктер партиясының Орталық Коммитеті және КСРО Халық Комиссарлары Кенесі қабылдаған «Ұлттық республикалар мен облыстарда орыс тілін міндетті түрде оқыту туралы» қаулысын орындау барысында Қазақстандағы асыра сілтеушілікті сөзге тиек етті. Өнер мен тілді үйрен де жирен. Бірақ ғасырлар бойы қалыптасқан өзіне тән құндылықты, өмір салтын, мінез-құлқы, мәдениетін әр ұлт сақтауы керек деді.

	Жастұлпарлықтар Кеңес Одағының интернационалистік идеологиясына Алаш зиялыларынан кейін қарсы шыққан алғашқы топ. Олар ұлт саясатын күн тәртібіне қойып, қызыл империяның қанды ақпаратына тосқауыл қоюға ұмтылды. Ұлты үшін жанын салып, қазақтың мәдениетін, тілін, рухын аяққа бастырмауға тырысты.

	Қазақ тілінің қоғамдық өмірдегі орны жөнінде ғалым Хангелді Әбжанов: «Қазақ тілісіз ұлттық идея сыңар қанатымен жер сабалаған дәрменсіз құстай», – деп дұрыс айтады. Ұлттық идеяның ұлттық құндылықтардың жиынтығы, ұлт мұратының, ұлттық мемлекеттің негізі десек, басқалай түсінудің еш қисыны болуы мүмкін емес.

	Қазақтарды орыстандыру саясаты тіл арқылы жүргізілді. Қазақ мектептері жаппай жабылып, жоғары және арнайы білімді тек қана орыс тілінде алуға мәжбүр болды. Қазақ тілі қоғам өмірінен мүлде ығыстырыла бастады.

	Ұлттық психологиясы мызғымаған елде ғана рухани байлықтар сақталады. Ұлтынды, елінді сүю ұлттық психология болмаған жерде өте күмәнді. Анаңның әлдиімен, сүтімен бойына, санаңа кірмеген нәрсенің өміршең болуы екіталай. «Құлақтан кіріп бойды алар, әсем ән мен тәтті күй» тек ана тілінде ғана сені ерекше сезімге бөлейді. Жанынды тербетіп, сүйегінді сырқырата алады.

	Жастұлпарлықтардың жан айқайы – ана тілін білу, ұлттық мәдениетті бойына сіңіру ұстанымы бүгінгі күні де өз қажеттілігін жоғалтқан жоқ.

	«Жас тұлпар» ұйымының идеологы Болатхан Тайжанов ана тілінің ұлт тарихындағы орны жөнінде тіл саясатына мынадай тұжырымдама береді:

	«Тіл саясаты – жалпы ой-пікір, идеяларды, мемлекетті құру тәсілдерін, жолдарын, қабылданған шешімдердін іске асыру бағыттарын, жалпы қоғамды біріктіретін құрал-тәсіл. Ұлт, мемлекет, тіл ұғымдары бір-бірімен тығыз байланысты, біртұтас екенін білу қажет және бұл жаңадан егемендік алып жатқан елдердің саяси-философиясының іргетасы екенін де жақсы білу керек. Тіл – сол халықтың рухани, бірлігінің негізі болып табылады», - деді

	Жастұлпарлықтар насихат жүргізу барысында нақты, халықтың көкейіне бірден қонатын мысалдармен басқа ұлттардың жетістіктерінде көрсетіп отырды. Әсіресе, тіл мәселесіне келгенде оку жүйесін өз тілінде жүргізетін республикаларды үлгі етті. Бұл бағытта жастұлпарлықтардың ішінен өте ерекшеленіп көзге түскен Рига авиация институтының студенті Шамиль Ибраев болды. Ол өзі оқитын институттың мысалымен оқу жүйесінің ұлт тілінде қалай жүргізілетінін, ол үшін жергілікті билік өкілдері, институт басшыларының қалай жұмыс істейтінін үлгі етті. Ригадағы жалғыз авиация институты емес, барлық оқу орындарында, әсіресе қиын деп есептелетін техникалық оқу орындарының бәрінде ұлттық топтардың бар екеніне тоқталып жүрді. Шамиль Ибраевтың үлгісінде басқа да жастұлпарлықтар өздерінің халықпен кездесуінде ана тілінің орны жөнінде ұдайы мәнді әнгімелер ұйымдастырып отырды. Институт-техникумда ана тілінде дәріс жүргізу ұлттық маман дайындау, елдің болашағын ойлау деп түсіндірілді.

	Алаш көсемі Әлихан Бөкейхановтың: «Егер женсек бір төбеде жиналамыз, жеңілсек – бір шұңқырда көмілеміз», – деген сөзін жастұлпарлықтар өздеріне ұран етті.

	Алаш қайраткерлерінің басты арманы қазақ елінің тәуелсіздігі, бостандығы еді. Сол арманға жету үшін олар аянбай тер төкті, үлгілі ғұмыр кешті. Алаш идеясы, Алаш мұраты – қазақтың мүддесін, құқын қорғау деген сөз. Алаш идеясының өзектілігінің күштілігі сонша, қанша қуғынсүргін болғанның өзінде де сабақтастық жалғасып өмір сүрді.

	Ұлы мақсаттарына жету үшін алаштықтар замана талабына сай амалсыздан кеңес өкіметін мойындады, қызмет етті. Бірақ басты міндеттерін ұмытпай, 1920-1929 жылдар аралығында көптеген азаматтарды тәрбиелеп шығарды. Ұлттық танымның тұқымын шашып үлгерді. Мұхтар Әуезов, Қаныш Сәтпаев, Әлкей Марғұлан, Әуелбек Қоныратпаев, Бейсембай Кенжебаев, Ермұхан Бекмаханов, Бек Сүлейменов, Қайым Мұхаметжанұлы, Бүркіт Ысқақұлы, Бауыржан Момышұлы және басқа да көптеген зиялы қауым өкілдері Алаш идеясы ықпалында өсті.

	Ата-баба тарихы қандай жағдайда болмасын, келешек ұрпақ үшін аса тағлымды да қызықты дәуір болып қала береді, өйткені ол барлық кейінгі жетістіктердің негізін жасайды.

	Жастұлпарлықтардың Алаш зиялыларының қазақы болмысты сақтап қалу мақсатын іске асыруға тырысуының көзі де осында жатыр.

	Халқының ұлт-азаттығы жолында күрестен еш қажымаған Алаш азаматтарының өмір жолдары кімге болса да үлгі. Жастұлпарлықтар тағдырдың тәлкегіне айналған Алаш зиялыларын өздеріне жәй ұстаз, үлгі алар аға буын ғана емес, қазақ болмысының көрінісі, ұлт жетістігінің шыны деп білді.





Қазақ жастарының санасын серпілткен «Жас тұлпар»


	«Жас тұлпар» ұйымы бұқара халықпен тығыз байланыс жасауының арқасында ел сенiмiне ие болды. Жастұлпарлықтар ары үшін арпалысатын, еті үшін жан қия алатын қазақтың балаларының әлі де бар екенін дәлелдеді. Әрине, олар социалистік идеямен уланған қалың ұйқыдағы, күнкөрістің күйбеңімен көлеңкеге айналған көпшіліктің есін жинатқызу оңайға түспейтінін білді. Әлемді қаптап тұншықтырып тұрған социалистік идеядағы мемлекеттік жүйені бірден қирата алмады. Бұл мүмкін де емес еді. Бірақ өз елі, өз жерінде тұрып мәңгүрттеніп бара жатқан ұлтының санасын сілкіндіріп, зердесін ашуға бар күш-жігерін салды. Жастұлпарлықтардың еңбектері еш кетпеді. Істеген істері елді біржолата құлдық, бодандық санадан арылтуға негіз болды.

	Алаш идеясы жастұлпарлықтарды дүниеге әкелді, ал олар қазақ жастарын оятты. Тәуелсіз, бостандықтағы ел болу үшін ұлтының көзқарасын өзгертіп жана болмыс, ойлы санаға жетеледі. Жастұлпарлықтар әсіресе, Мұрат Әуезов пен Болатхан Тайжан қазақ жастарын мектептен кейін сыныбымен ауылда қалдырып мал баққызуды геноцидтің бір түріне санады. Салпандап мал соңында жүре берсе аштан өлмес, бірақ көштен қалып қоятыны айдан анық.

	«Ой еңбегін ұршықша иіретін қазақта қабілет жетеді» – деп, Қаныш Сәтбаев, Мұхтар Әуезовтерді мысалға келтіріп жүрді. Ұлы Далада сонау сақ замандарынан бүгінге дейін ұрпақтар сабақтастығы, бабалар жалғастығы үзілмеген, ата-тек тумысы ажырамаған қазақты бұратана, білімсіз, мал бағудан басқа ештеңе қолдарынан келмейді деген қағидамен жастұлпарлықтар келіспеді. Әсіресе Болатхан Тайжан барлық кездесулерде ауылды жерде мектеп бітірген балаларды сыныбымен комсомол ұйымдарының қой бағуға жіберетінін әшекерелеп «бұл адам құқығын бұзу» деп айтып та, дәлелдеп те жүрді. «Бәріміз бірдей қойшы болсақ құл болармыз, бәріміз бірдей тойшыл болсақ жын болармыз»деп айтудан жалықпады. Шынында да жас түлекке аттестатын бермей қой баққызып қою барып тұрған надандық еді. Бұндай көрсоқырлықтар ұлттың дамуын тежеу үшін әдейі істелінді.

	Жастұлпарлықтардың жастарға жасаған жанашырлық істері «ұзынқұлақтан»» ауыл-ауызға тез тарап, ата-аналардың балаларын қорғауға себепші болды. Жастұлпарлықтар көпшілік қауым, әсіресе жастар арасындағы кездесулерге жауапкершілікпен қарап, жоғарғы деңгейдегі дайындықпен келді. Тарихи оқиға, ұлттық ерекшеліктерді бүгінгі күнмен салыстырып, жастарға ой салды.

	Жастұлпарлықтар ұлтының бақытты болашағына өздері ғана сеніп қойған жоқ, басқаларды да сендіре алды. Қоғамнан өзіне тиісті орынды алу үшін табиғат берген ақылмен бірге ұлы сезімге жетелейтін жүрегінің бар екенін көрсетті. Далада өскен қазақ баласы жан дүниесінің тазалығы арқасында ғана өзін еркін, бостандықта сезінетінін айтып түсіндірді. Бөтеннің ала жібін аттамайтын, жанын арының садақасы қызған ұлттың өмірге көзқарасының басқа екенін дәлелдеді. Бұндай болмыстағы халықтың ұлт болуға міндеттілігін көрсетіп бере алды. Қазақ болашағының бақыты үшін жан сала ізденіспен ұмтылысқа толы еңбек етті. Жастұлпарлықтардың жүректерінен шыққан қуатты ойлары жастарға кәусар боп құйылып, қанына сініп жатты.

	Олардың өмір жолдарындағы талпыныстары зерделі жастардың кеудесінен саңлау ашты. «Мен кіммін?» деген сұрақ туғызды. Өз қасиетін өзі бағалап, өз тізгініне өзі ие бола алмаған, өз жоғын өзі жоқтай алмайтын халық тарих сахнасынан түсетінін білуіне себепші болды.

	« Егерде қоғамды өзгерткің келсе өзіңнен баста, жамбастап жатып қиялға беріле берме» деген ұран да жастардан қолдау тапты. Кеңес өкіметі қанша қатаң тәртіп ұстанса да, ерте ме, кеш пе әділдік орнайтынына сенді.

	Жастұлпарлықтар оятқан ұлттық болмыс қазақ жерінде өз нәтижесін бере бастады. Тәуелсіздікке жетелейтін ісәрекеттер жастарды рухтандырды. Жастұлпарлықтардың үгіт-насихаты негізінде бірлестіктер, жасырын ұйымдар құрылды. Жастар өздерінің өмірлерінің мәнсіз, қызықты емес екенін, ауылдарда мәдениет ошақтарының, кітапханалардың жоқтығын ашық айтуға кірісті. «Нантабарлық» енді жастарды қызықтырмады. Есесіне тарихқа қызығып, өткенге көз салуы, мәдениетіміздің ұлағатты жақтарын білуге ұмтылуы көбейді. «Жас тұлпар» ұйымының Қазақстаннан тыс жерлерде оқып жүрген қазақ жастарына тигізген әсерінің күштілігі сондай, елдеріне келген жастұлпарлықтар үгіт-насихат жүргізумен шектелмей, жасырын ұйымдар құруға тырысты. Жастардың санасезіміне ұлтшылдықтың дәнін септі. Алаш зиялыларынан кейін қазақтың санасына ұлтшыл ұғымның тарихи орнын, өз бағасын қайтарған жастұлпарлықтар болды. Олар ұлтшылдықтарын жасырмай мақтан тұтты. Бастың амандығы, жанның тыныштығы, қарынның қамын ғана ойлағандардың қасіреттің қара жолы рухсыздануға, ұлтсыздануға түсері сөзсіз екенін батыл айтты.

	Мұндай іс-әрекеттер ХХ ғасырдың басында алаш зиялылары ұйымдастырғаннан кейін қазақ жерінде болып көрмеп еді. Алаш қозғалысынан кейін жастұлпарлықтар жалпы қазаққа «Аттан!» салып, ұлттық бірлікке, жаңаша тірлікке, азаттық үшін күресуге шақырды.

	1966 жылы мектеп реформасының нәтижесінде 10-шы сынып пен 11-ші сынып балалары мектепті бірге бітірді. Қазақ мектебін бітірген түлектердің білімін әрі жалғастыруы екі есе азайды. Бұл да отқа май құйғандай әсер етті.

	Жастұлпарлықтар осы тірліктердің бәріне қарсы шықты. 1963 жылдың қараша айынан 1965 жылдың шілде айлары аралығындағы екі жыл көлемінде «Жас тұлпар» идеялық, құрылымдылық жақтарынан толық қалыптасып, Қазақстаннан сыртта оқитын студенттер арасында филиалдар құрып болып, елмен тығыз байланыс орнатып үлгерді. Жастұлпарлықтар туған ауыл, өскен жерлерінде жәй үгіт-насихат жасап қоймай, Қазақстанның барлық жерінде болашақ құрылымдарға негіз жасады. 1965 жылдың күзінен бастап 1966 жылы ақпанда Алматыда өтетін «Жас тұлпар» ұйымының республикалық мәжілісіне дайындықтар жүргізді. Елді мекендерде «Жас тұлпар» ұйымының жақтастары, қолдаушылары жартылай құпия жиындар өткізіп, өздерінің Алматыға баратын өкілдерін дайындады.

	Бұл жылдары Кеңес Одағының саяси жүйесінде де өзгерістер болды. 1964 жылдың қазан айында Никита Хрушев экономикалық кемшіліктері үшін қызметінен босатылды. 1961 жылғы ақша реформасы, одан кейінгі екі жыл астықтың шықпауы ауыл шаруашылығында қиыншылықтар туғызды. Хрушевтің өзі де Сталиннің «жеке басқа табынуын» әшкерелеу бағытының желісін азайтып, авторитарлық билік жүйесіне бет алған еді. Бұл саясатқа елдегі шығармашылық зиялы қауым қарсы шықты. Елде коммунистік жүйеге қарсы «диссиденттік» ағым пайда болды. Хрущев биліктен кетісімен құқық қорғау органдары жоғалтқан билік құзырларын қайтадан қолдарына алды. КГБ тірітіп қайтадан тарих сахнасына шықты.

	Жастұлпарлықтарға «коммунистік аға буынды» арқа тұтқан, ұлттық санадан жұрдай, өліп-өшіп билікке ұмтылған «Комсомолдық буын» қарсы тұрды. Жаттанды сөздер айтқан, ұлттық, рухсыз жастар легі «Жас тұлпар» ұйымының іс-әрекеттеріне кедергі жасап бақты. Бұл комсомол беделділерінің ақыл-кеңесшісі, құдіретті КГБ еді. Мемлекеттік қауіпсіздік арнайы шешім қабылдады. Мәскеуге ұйым мүшелерінің жиналыстарына қатысуға арнайы тыңшылар жіберді. Қазақстанда жиналыстар, кездесулер өткізуге кедергілер жасады. «Хрущевтік жылымық» дәуірі болғандықтан үндеместер жастұлпарлықтарға қарсы ашықтан-ашық репрессияға бара алмаса да, ұйым мүшелерінің аяқтарын қия бастырмай андыды. Құпия деректер жинап, шабуылға шығуға ыңғайлы сәтті күтті.

	Ел билігіне Л.И. Брежневтің кетуімен демократиялық үрдіс саябырлап, «хрущевтік жылымық» тарих сөресіне көшті. Бірақ қозғалған саяси сен өз жүрісін баяулатқанымен, тоқтаған жоқ.

	«Жас тұлпар» ұйымының ұлттық мүдде, ұлттық мәдениет, қазақ тілі жөнінде жүргізген жұмыстарын бұқара халық та әр түрлі қабылдады. Кейбір зиялы деген ел ағалары Компартияның Орталық комитетіне алашордашылардың ұрпақтары Кеңес өкіметін құлатуға шақырып жатыр деп «домалақ арыз» жазды. Енді біреулері бұны әдейі, істелініп отырылған арандатушылық деп, үрейленіп ат-тондарын ала қашты. Бұл интернационалистік тұрғыдан тәрбиеленіп қалған, бойында өткеннің үрейі бар дүбәралар саны күннен-күнге көбейген кез болатын.

	Тек, ұлттық сезімнің құндылығынан нәр алған қазақ жастары «Жас тұлпар» ұйымының мақсат-бағдарын болмыстарына сіңіре алды. Жастұлпарлықтар айтып жүрген қазақ халқының тарихи ұлт екендігіне сеніп, оларды жаппай қолдады. Бұл қазақ ұлтының ерекше көріністері мыналар еді:

	біріншіден, қазақтардың ерте заманнан тұрақтаған атақонысы бар:

	екіншіден, қазақ, мемлекет құрған ұлт;

	үшіншіден, тарихи-мәдени құндылықтар жасап, материалдық қажеттілігін өз жерінде, өз күшімен қамтамасыз еткен;

	төртіншіден, ата дәстүр, әдет-ғұрпы қалыптасып сабақтастығы жалғасқан ұлт:

	бесіншіден, рухының күштілігі, сөз құдіреті, далалық демократиялық үрдісінің күшті дамуы;

	алтыншыдан, бауырмалдық, батырлық қанға сіңген қасиет;

	жетінші, кендік, еркіндік, ұлттық ерекшеліктер негізінде Ұлы істерге бейімділік.

	Жастар ұлттық ерекшеліктен қазақ халқының ұлылығын көрді. Ауыз әдебиетіміздің, шежіре тарихымыздың, тіліміздің, өнеріміздің байлығы оларды шаттандырды. Ұлт сана-сезімдеріне серпіліс әкелген жастұлпарлықтарға жәй сеніп қойған жоқ, қолдап, сондарынан ерді.

	«Жас тұлпар» ұйымының беделін, ұйымдастырушылық қабілетінің қаншалықты болғанын 1966 жылы ақпан айында Алматыда өткен ашық мәжілістен көреміз. Жастұлпарлықтармен кездесуге Қазақстанның барлық облыстарынан жастардың арнайы өкілдері қатысты. Бұл жәй кездесу емес, ұлттық сананың оянып, жаңа белеске жеткені еді. Жастұлпарлықтарға Қазақстанның Орталық комсомол комитетінің хатшысы Ибрагим Аманғалиев көп көмек көрсетті. Жастардың жол қаражаттарын айырды, материалдық көмек көрсетті. Ол кейін осы іс-әрекеттері үшін жұмыстан куылды.

	Қазақстандағы ақын -жазушылардың арасынан Жастұлпарлықтар өздеріне жақтастар тапты. Елдегі келеңсіздік, ұлттық құндылықтардан айырылу қазақ зиялы қауымына да ой салды. Жазушылар Одағының басшылары жастұлпарлықтарға жанашырлық жасады. Шамаларынша қолдау көрсетті. «Жас тұлпар» қозғалысының екі күндік жиналысын Жазушылар Одағы аясында өткізбекші болды. Ұлтшылдық бағыттағы қозғалыстың жиналысы жазушылылардың қара шаңырағында басталуы қазақ рухының әлі де қуатының бар екенінің көрінісі.

	Жазушылар Одағындағы жиналыстың бірінші күні Мұрат Әуезов пен Болатхан Тайжановтың өте мазмұнды ұлт тағдыры бағытындағы баяндамаларымен басталды. Жастардың сөздерінде ой деңгейлерінің жоғарылығы, жан-жақты терең білімділіктері, ең бастысы ұлтының болашағы үшін отқа да, суға да түсуге дайындықтары айқын көрініс тапты. Баяндамашылардың репрессияға ұшырап, атылған ақынжазушыларды ақтау, ауылдағы жастардың жағдайы, қазақ мектептерінің жабылуы туралы келеті мәселелерін қолдап Әнуар Әлімжанов, Сәкен Жүнісов тағы басқа жазушылар сөз сөйледі. Жиналысқа қатысушы қөпшілік қауым жастарды бiрауыздан қолдады. Бірақ, қазақтың кертарпалығы таусылған ба, жастарды «Бүлікші, Алашорданың күшіктері өсіп, Кеңес өкіметін құлатпақшы», – дегендер де болды. Белгілі классик жазушымыз сол жиынның аяғына қарамай шыққан бетімен аланды қақ тіліп, жүгіре басып өкімет үйіне барып арыз айтты. Бұл ол кісінің 1937 жылдан қалған бойындағы үрейінен де болар. Бірінші болып естігенімді тиісті орнына жеткізбесем, өзім де қармаққа ілініп қалармын деп қорыққан сияқты.

	Тиісуге сылтау іздеп отырған билікке керегі де осы еді. «Айт!» дегенде арс етіп қабатын КГБ-ның иттерінің тұмылдырығы алынып басы босатылды. КГБ қызметкерлері керекті ақын-жазушылармен түні бойы «тәрбие» жұмысын жүргізді. Нәтижесі бесенеден белгілі. Келесі күні жастұлпарлықтарға Жазушылар Одағының есігі жабылды...

	КГБ талабы орындалып, жастұтпарлықтардың жиналысының екінші күнгі мәжілісі тоқтатылды. Бұл іс-әрекет жігертеніп намыстың атына мінген жастұлпарлықтарға кедергі бола алмады. Жиналыстың жұмысын жалғастыруға шарқ ұрып мекеме іздей бастады. Қазақтың атар таңын жоқтаған Алаш зиялыларын ұзақ жылдар бойы датталып, қараланып келгенімен келіспеген. Жан дүниелерінде жас болса да, социалистік жүйенің ұлт зиялыларына қара жағуына іштей жиркеніш қалыптастырған. Алаш азаматтарының тұлғаларынан үлгілі өмір өрнегін тоқыған жастұлпарлықтар КГБ қызметкерлерінің құзырынан қаймықпады. Елінің ертеңі үшін ештеңеден тайынбай ерлік жасай алатын азаматтарға қазақ топырағы бағзы заманнан бері кенде болып көрмеген. Жүзден жүйрік, мыңнан тұлпар қашанда шығып отырды. Жастұлпарлықтардың ақсақалдардың кесірінен тығырыққа тіреліп қиналып тұрғанын көрген КазГУ-дің аспиранты, кәсіподақ төрағасы Мырзатай Жолдасбеков жауапкершілікті өз мойнына алып, жиналысты университеттің үлкен мәжіліс залында өткізуге ұсыныс жасады. Бұл нағыз көзсіз ерлік еді. Ұлтының болашағы сөз болғанда қара бастың қамымен шектеліп бұғып қалмай, жұмыстан шығып, тамырыма балта шабылады-ау деп жалталақталмай, жауапкершілікті мойнына алу кім болса соның қолынан келетін іс емес. Социалистік жүйенің қамшысы төбеңнен үйіріліп, КГБ аяғынды аттатпайтын заманда ұлтшылдарды ашық қолдау жау қолына жалғыз шапқандай жүректілік болатын!

	Мырзатай Жолдасбеков қай жерде, қандай қызметте жүрсе де сол жастұлпарлықтарға деген ой-сезім, көңіл қалауын кейін де өзгертпеді. Өзі де «Жас тұлпар» қозғалысының Қазақстандағы белсенді мүшесі болды, ұiттық болмыстың шындалуына ат салысты.

	Жиналыс кешеулетіп КазГУ-дің 500 адам сиятын үлкен мәжіліс залында жалғасын тапты. Сөз жарыстар зұлматты күндердің бет-пердесін аямай ашты. Жиналысқа қатысушы жастар халқының қасіретін сезініп, ғибрат алды. Республикалық кең көлемдегі саяси шараға Жастұлпарлықтар Мәскеуден, Петербургтен, Киевтен, Рига, Харьков, Одесса, Саратов қалаларынан келді. Олар студент жатақханаларында, суретшілердің ұстаханаларында, зиялы қауым арасына барып өз ойларын ашық айтып, жұртты әділдік үшін бейбіт күреске шақырды. Жастұлпарлықтар екінші күнгі жиналыстың алғашқы сөзін Алаш зиялыларының соңғы көзі Хамза Абдуллин ақсақалға берді.

	Хамза Абдуллин тарихи тұлға. Мағжан Жұмабаевтың немере інісі, ең соңғы серіктес-атқосшысы, шәкірті болған азамат. Абдуллин Отан соғысы кезінде Берлиндегі Түркістан ұІІтық комитетінде қызмет атқарған. Ұлтшылдығы үшін неміс фашистері өлім жазасына кескен, бірақ атылмай Демблин қамалында концлагерьде жазасын өтеген. Соғыстың аяғында Америка әскері тұтқыннан құтқарып елге оралған. Елге келген соң Түркістан ұлттық комитеті мүшесі, жау ретінде 10 жылға сотталып, Сталин өлгесін ақталған.

	Хамза Абдуллин университеттің үлкен дәріс залының төрінде тұрып:

	Не көрсем де, Алаш үшін көргенім,

	Маған атақ ұлтым үшін өлгенім.

	Мен өлсем де Алаш өлмес, көркейер,

	Істей берсін қолдарынан келгенін,

	- деп, өз сөзін Мағжан Жұмабаевтың өлеңімен бастады. Халық жауы аталып атылып кеткен сүйікті ақынының өлең жолдары 30 жылдан кейін қазаққа қайта оралды.

	Хамза арасында Демблин қамалында түрмеде отырған кезінде өскен елін, қазақ жерін сағынып жазған өз өлеңдерінен де үзінді оқыды:

	«Ашшы – мынау қараңғылық сарайын,

	Бой жазайын, бостандыққа барайын.

	Қайда менің еркін өскен кең далам?

	Көз жіберіп, биік шыңнан қарайын».

	Жастұлпарлықтар 1966 жылы Алматы қаласында қазақ зиялы қауымы және студент жастармен өткізген кездесулерінің бәріне Хамза Абдуллинді бойтұмар қылып ертіп жүрген. Алаш идеясының соңғы көзі, тірі азаматы ретінде алғашқы сөзді беріп отырған.

	Олар ұлттық идея нәр алатын мәдениет пен өнер, тіл мен діл, салт пен дәстүрді жандандырайық деп үндеу тастады. Алаш зиялыларын ақтау, ашаршылық жөнінде шындықты айтуды талап етті. Ұлы Абайдың «Адам бол!» принципі негізінде рухани-адамгершілік жағынан жетілген, білімді, озық ойлы, ұлтына жаны ашитын жаңа қазақ тәрбиелеу керек деді.

	Жастұлпарлықтардың бір ерекшелігі көпшілік зиялы қауым өкілдері сияқты қазақтың ұлт ретінде жойылып кетуінен қорқып жәй байбалам салу болмады. Ұлтына деген сүйіспеншілік оларды рухтандырды, халқының болашағына сендірді. Қазақтың соңғы дауылпазы Махамбет те, қазақтың соңғы ханы Кенесары да азаттық үшін басынан айырылса да бүгінге дейін ұлт рухының бiз жете алмай жүрген алып шыңы екенін де кездесулердің бәрінде баса айтты. Әр қаладан келіп өз пікірлерімен бөліскен жастұлпарлықтардың сөздері өтімді болды, келтірген мысалдары тындаушылардың көкейтеріне жақты.

	Бұл – жастұлпарлықтардың маңдайларына жазылған тарихи мүмкіншілікті мүлт жібермей, өз өсу денгейі, мәдени биіктігіне сай заманы арқалатқан жүкті межелі жерлеріне жеткізгенінің нақты көрінісі болды. Мұрат Әуезов естелігінен:

	«Жиналыс екі күнге жоспарланған болатын Бірінші күні менің баяндамам Iындалды. «Жас тұлпардың» Ленинградтағы бөлімін басқаратын Сәрсенғали Құспанов дейтін азамат сөйледі. Сол сияқты біраз жігіттер сөз алып, алдағы уақытта не істеу керек деген сауал төңірегінде өз ойларын ортаға салды. Қазақтың тағдыры хақында көптеген мәселелер көтерілді. Бұл нәрсе біреулерді риза етіп, енді біреулерді қатты шошындырды. Әнуар Әлімжановтың «Нас мало, но мы в тельняшках» дегені әлі күнге есімнен кетпейді. Әлдекімдерге назаланғаны ғой...

	Екінші күні қайтадан жиналдық. Қаладағы студенттер біздің бір күн бұрынғы басқосуымыздан құлақтанып үлгірген екен. Жазушылар одағын басып қалды. Алайда жиын өтетін зал есігіне қара құтып салынды. Белсенді жігіттер жай іздеп жан -жаққа шауып кетті. Бізді бұл тығырықтан Мырзатай Жолдасбеков алып шықты. Бұл азамат ол кезде КазГУ-дың аспиранты, кәсіподақ төрағасы екен, оқу орнының басшыларымен келісіп, барлық жауапкершілікті өз мойнына ала отырып, студенттер аудиториясында бас қосуымызға үлкен азаматтық көмегін берді. Кешкі алтыда басталған жиын қызу пікірталаспен түнгі сағат он бірден өткенде барып тарқады. Ең соңында жиналғандар орнындарынан тұрып бірнеше қазақ әндерін орындады. Олардың бар дауысымен жанғырта салған әндері мүлгіген түнгі Алматының аспанына сіңіп жатты. Біз сол жиында мәдениетімізбен тарихымызға қатысты 20 шақты мәселені қағазға түсіріп, оны Өзбекәлі Жәнібековтың қолына тапсырдық. Ол кісінің жылы шыраймен колымызды қысқаны әлі күнге есімнен кетпейді».

	Жазушылар Одағында өткен жастұтпарлықтардың жиналысына «Лениншіл жас» газетінің тілшісі болып қатысқан жазушы Дулат Исабеков алған әсерін былай сипаттайды: ««Жастұлпарлықтар» Жазушылар одағындағы кездесуге тың өлкесін аралап, ондағы кәриялармен, жергілікті қазақтармен сөйлесіп, олардың ұлттық тұрғыда мүшкіл хәтін көріп, ойға түйгендерін ерекше күйінішпен тізіп шықты. Мұраттың сөзі әр адамның көңіл түкпірінде сары cем болып қатып жатқан ар мен намысты оятты, іште қамалып келген ұлт болашағы жайлы уайымына қозғау салды. Оның ойлары мен өткір топшылауларын жиылған жұрт уыздай жас жігіттің албырт эмоциясы деп қабылдаған жоқ, мейілінше ақыл тоқтатқан, ұлт болашағын білімдарлықпен батыл қозғай білген толысқан азаматтың сөзі деп айрықша қабылдады. Ұлттың ассимиляцияға түсіп, ертеңгі болашағы бұлыңғыр екенін ол кезде трибунадан ашық айтпақ түгілі сыбырлап сөйлесуден жасқанатын кезенде Мұрат Әуезовтің сөзі билік басында отырғандар үшін ашық күнгі найзағайдай қабылданды. Көлеңкесінен қорқып үйренген кейбір жазушылар осы сөздерді үреймен тындап, кейбір ақсақалдардың залдан шығып кеткенін де көрдік.

	Мұраттан соң Болатхан Тайжанов сөйледі. Оның сөздері де ыстық ықыласпен қабылданды. Қазақстанның ен байлығы, қазақ игілігіне емес, өзгелердің игілігіне жұмсалып отырғанын, тың игерудің салдарынан Арқадағы қазақ ауылдарының жойылып, қазақ мектептерінің жабылып жатқанына күйзеле тоқталды. Жазушылар жағынан да сөйлеушілер көп болды. Ұлт мәселесі тұнғыш рет ашық айтылды. Оған мұрындық болған - Мұрат Әуезов, «Жастұтпарлықтар» еді. Бір ғажабы, ұлт мәселесін осында жүрген қазақ тілді «ұлтшылдар» емес, қазақы ортадан алыста, барлық білім мен тәрбиені орыс тілінде алған өрімдей жас жігіттердің алғаш рет батыл көтергендері кеудесінде намысы бар барша қазақты жігерлендіріп, ұйқылы-ояу жүргендерін оятып, өздерінің кім екендерін, ертең кім боларын ойлауды естеріне сап, көңіл көздерін ашып кеткендей болды».

	Адамзат тарихында не істелінсе де Ұлттық мүдде үшін істеледі.

	Жас тұлпардың тұяғының дүбірінен оянған Ұлы дала төскейіндегі қазақ жастары ештеңеден тайынбауға айналды. Әділеттілік жөніндегі пікір-ойлар, жастұлпарлықтарды көріп, сөздерін есту елдің түкпір-түкпірінен келген жастарды бұрынғыдан да қатты рухтандыра түсті. Адам өз еркіндігі үшін талпынып, аянбай күреспесе болашағының күмәнді, көмескі бола беретіндігіне көздері әбден жетті. Қазақ жастары жастұлпарлықтардың ықпалымен қоғамдық өмірге белсене араласып, болашақтары үшін күреске шықты.

	Қозғалыстар бейбіт түрде студент жастардың әр түрлі министрліктер мен ведомстволарға, партия-кеңес органдарына кемшіліктерді айтып арыз-хат жазуымен басталды. Студент жастар институттар мен техникумдарда дәрістер қазақ тілінде жүргізілуін сұрады. Министрлік пен ректораттарына тарих, химия, физика, биология сабақтарын қазақ тілінде өткізуін болашақ дәрігерлер көптеп талап етті. Алматы дәрігерлік институтының 1 курс студенттері жастұлпарлықтармен кездесулерінен кейін талаптары орындалғанша сабаққа бармай қойды. Бұл іс-әрекетті Қарағанды, Целиноград, Ақтөбе дәрігерлік институттарының студенттері қолдады. Қазақ тілінде дәріс жүргізу тілек-талаптарының көптігі сонша ректорлар саяси ахуалдың шиеленісінен қорқып, жекелеген пәндерді қазақша өткізуге талпыныстар жасады.

	Қазақстанның барлық аймағында, жұрттың жиналған жерлерінде ұлт мәселесі, ана тілі, оқу мәселесі жөніндегі пікірлер ашық айтыла бастады. Әсіресе, тың игерудің әсерімен орыстандыру саясаты күшті жүргізілген солтүстік, орталық Қазақстанда ұлт мәселесі шиеленісуге дейін барды.

	Қазақ мектептерінің жабылуы, институт, техникумдарда қазақ бөлімінің болмауы былай тұрсын, билік орындарында көрер көзге қиянаттықтар жасалынды. Қазақ ұлтының өкілі бірінші басшы бола алмады. Жұмыс, кезекпен пәтер алу тағысын тағылардан қазақ жастары шектелді. Тың игеру демографиялық ара-қатынасты өзгерткеннен соң қазақтың сан көрсеткіші азайғаны басты сылтауға айналды. Өрескел кеткен кемшіліктердің орнын толтыру үшін орыс тілді, аралас некелі қазақтарға көп мүмкіндіктер жасалды.

	Басшылық қызмет, партия совет ұйымы жұмыстарына қазақ болып жазылған, орыстілді азаматтарға қолдау көрсетілді.

	Қазақ болмысы «тың және тыңайған жерлерді игерудің» құрбандығына шалынған Орталық және Солтүстік Қазақстан облыстарының жастары арыз-хаттардан еш нәтиже шығара алмағандықтан өздері әрекеттерге кірісті. Жастұлпарлықтардың ықпалымен Алматы дәрігерлік институты студенттерінің қазақша дәріс алу туралы жеткен жетістіктері студент-жастар қауымына қатты әсер етті.

	«Жас тұлпар» ұйымы үлгісіндегі бірлестіктер студент жастар арасында құрыла бастады. Целиноград дәрігерлік институтының 2 курс студенттері «Оян, қазақ!» атты ұйым құрды. Бірлестікті құрған қазақтың 18 жасар қызы Гүлжан Ғазизқызы Бейбітова еді. Ақмола облысы Бестөбе кенішіндегi жанұядан шыққан намысты, өр мінезді қыз группалас құрбыларымен студенттер арасында беделге ие болады. Қазақ және орыс тілдеріндегі «Оян, қазақ!» атты үндеуді бөлмелес құрбысы Сәлима Қасымова екеуі қолдан көшіріп көбейтіп, Целиноград қаласындағы студенттік жатақханаларға таратады. Үндеудің мәтінін Гүлжан Бейбітова өзі жазады. Енді «Оян, қазақ!» ұйымы үндеуінен үзінді беріп көрейік:

	«Қазір қазақ халқын толық орыстандыру саясаты жүріп жатыр. Қазақ мектептері жаппай жабылуда. Балабақшаларда бүлдіршіндер таза орыс тілінде тәрбиеленеді. Барлық жерде бірдей қазақ тілінің қолданыс аясын қасақана тарылтып, бірте-бірте ұлттық тілімізді мүлде жойып жіберу науқаны белең алған. Ұлттық дәстүріміз бен мәдениетіміз өгейсіп барады. Ұлт өкілі ретінде партия, совет және комсомол қызметінде жүргендер халық мүддесі үшін бір ауыз жылы сөз айта алмайды. Қазақша қойылған есімдерінен бас тартатын балалар көбейді. Бізге ұлттық болмысымыздың болашағы үшін, туған тілімізді сақтап қалу үшін күресетін кез келді. Конституциялық құқығымызға сәйкес талап етеміз: қазақ тілі мен мәдениетіне, ұлттық дәстүрі мен діліне қысым көрсету токтатылсын!.. »

	Осындай мағынадағы үнпарақтардың студент-жастар арасына таратылуына «Оян, қазақ» ұйымының белсенді мүшелері Жақсылық Сәрсембаев, Ақбаян Малдыбаева, Жібек Байтышқанова және басқалары ат салысты.

	Бұл жерде Гүлжан Ғазизқызы Бейбітованың өскен, өнген жеріне, тектілігіне тоқтала кеткен жөн.

	Өнегелі, ұлтшыл жанұяда өскен Гүлжан Бейбітова қаршадайынан бойына халқының ұлттық құндылықтарын сіңіре білді.

	Қазақ КСР түсті металлургия министрлігіне қарасты кен орындарында ғұмыр бойы партиялық және басшылық қызмет атқарған әкесі Ғазиз Бейбітовтің жұмыс бабына байланысты Бестөбе, Жолымбет, Ақсу сияқты алтын өндірісі кенттеріне қоныс аудара жүріп, ол өз жерінде өздері өгей ұлтқа айналған қазақ халқының қасіретін бала көңіліне түйіп, жас жүрегіне тоқып өсті.

	Елуінші жылдардың басында Бестөбе кентіндегі балалар бақшасының табалдырығын алғаш аттағалы тұрған Гүлжанға әкесі: «Балам, балалар бақшасының тәрбиешілерінің барлығы басқа ұлт өкілдері. Олар сенің есімінді өзгертіп, басқаша Галя, Гуля деген сияқты орысша атайтын болса, келісімінді берме», деген еді. Айтқандай-ақ, ертеңіне балабақша тәрбиешісі Людмила Александровна Шпанберг Гүлжанды оңаша шақырып алып: «Давай мы тебя в садике будем называть Гулей. Гуля очень хорошее имя» демесі бар ма! Нет, мне не надо никакая хорошая имя. Меня зовут Гулжан», - деді қаршадай қыз тәрбиешіге тура қарап. Тура қарсылықтан тосылған тәрбиеші қайта-қайта басын изеп, тұтығып қалады.

	Жасырын ұйымдар жастар арасына Конституция негізінде ұлттық құқықтарымызды қорғайық, орыстануға тосқауыл қояйық деп үнпарақтар таратып, үгіт-насихаттар жүргізді. «Жастұлпар» ұйымы мүшелерінің сөздерінен нәр алып, қанаттанған Алматы қаласында оқитын студенттер елдеріне барып, жастардың басын қосып, жасырын ұйымдар құрды.

	Алматыдан келген заң факультетінің студенті Ж. Кемелханов Гурьев облысындағы жерлестері арасында «Ұшқын» жастар ұйымын құрды. Ұйым мүшелері үгіт-насихат барысында қазақ жерлерінің тарихи атауларын өзгертуге, мекемелерде іс-қағаздарының орыс тіліне көшуіне қарсы шықты. «Ұлттық мүдде қорғалмаса Конституция негізінде Қазақстан Кеңес Одағы құрамынан шығуы керек», - деп есептеді. Мәскеуге Компартияның Орталық комитетіне хат жазып Конституция баптарының бұрмаланып жұмыс істемеуін, өкіметтің жергілікті халықпен санаспауы, қазақ тілін дамытпай отырғанын айтты. Хатта: «... нет никакой Казахской Республики. В учреждениях делопроизводство ведется не по-казахски, а по-русски. Учеба в высших учебных заведениях - на русском языке. Переименовываются по-русски названия казахских земель». Хаттың соңында Кемелханов Жанабай болашақ зангер, Конституция негізінде қазақстанды Кеңес Одағының қатарынан шығарындар деп талап қойды.

	Қызылорда қаласы педагогикалық институтының студенті Ш. Садықов Алматы қаласына барып, «Жас тұлпар» ұйымы мүшелерінің сөзін естігеннен кейін, өзінің курстастарының арасында жасырын ұйым ашпақшы болып үгіт-насихат жүргізіп жүрген кезінде КГБ тұтқындады.

	Ташкент байланыс институтының студенті Мырзабеков Қостанай қаласында «Жас түлек» ұлттық ұйымын құрды. Ұйым мүшелерін КГБ талқандады. Жастар өздеріне тағылған ұлтшылдық айыбының басты себебін «Орыстың отаршылық шовинизміне қарсы іс-әрекеттен» шықты деп жауап берді.

	Ресейдің Горький қаласындағы Су көлігі инженерлері институтының студенті С. Абылханов, Мәскеудің Мұнай институтының студенті У. Орынбасаров және Қарағанды қаласы дәрігерлік институтының студенті М. Кейін жастұлпарлықтар үлгісіндегі жасырын ұйым ұйымдастырып жүрген кездерінде ұсталып, оқуларынан шығарылды.

	Ал Павлодар қаласының мектеп мұғалімі Р. Нұрбасаров деген азамат Павлодар және Ермак қалаларында құрамында 29 мүшесі бар жас балалардан жасырын «Жас ұлан» ұйымын құрады. Ұйым бір жыл бойы үгіт-насихат жүргізіп, Павлодар, Ермак қалаларының атауын өзгертуге шақырады. Ермактың шапқыншылық-жаугершілік жорықтарын әшкерелейді. «Бабалар туын көтерейік» деп үнпарақ таратып, өкіметтің саясатына қарсы шығады. Ұйымның жарғысы, жұмыс жоспары болды.

	«Жас тұлпар» ұйымының ықпалында тек студенттер ғана емес, қазақтың жас маман, жұмысшы ұл-қыздары да болды. Олар да бірігіп, өз мүдделерін қорғай бастады. 1969 жылдың күзінде Өскемен, Лениногорск және Семей қалаларының зауыт – фабрикаларынан жұмыстан қуғындалып, шығып қалған 15 жас маман бірігіп, «Ұлт мамандары құқығын қорғау əділет тобын» құрды. Бұл өз құқықтарын қорғау үшін құрылған қазақ техникалық жас мамандарының бірігуі болды. Халыққа таратқан үндеулерінің бірінде орыс тілінде: «Мы столкнулись с рядом фактов, когда руководители предприятий нагло оскорбляли и смеялись над нами и в настоящее время не трудоустраивают нас. В связи с этим мы решили сами вести работу, поэтому решили организовать подпольную типографию, дать политический бой», - деп жазды.

	Жастармен бірге зиялы қауым арасында, әсіресе творчестволық қауым ақын-жазушы, музыканттар, суретшілер, институт мұғалімдері арасында өз пікірлерін ашық айтатын адамдардың саны көбейді.

	1969 жылы Қостанай облысының жас бухгалтер маманы К. Ажибаев қазақ ұлтының мүддесін қорғайтын, жеке Қазақ мемлекетін құратын жасырын ұйым құруға талпынып, КГБ қызметкерлерінің құрығына ілікті.

	Сонымен бірге Целиноград қаласында Кеңес Одағының «Тың және тыңайған жерлерді игеру» саясатына және Тың өлкесінің Ресей Федерациясына қосылуына қарсы жастардың «Тың Тұлпар» жасырын ұйымы жұмыс істеді. Семей қаласындағы «Тайшұбар» ұйымы «Тарихқа әділеттік керек!» деген ұранмен Шәкәрім мен алаш зиялыларына творчестволық ақтау жасап, еңбектерін кітап қылып басып шығару керек деп үгіт-насихат жүргізді. Атом қару-жарағын сынауға да қарсылықтарын білдірді.

	Тәуелсіздік алуды мақсат етіп бір жылдай жұмыс істеген жастардың «Жас қазақ» ұйымы Қарағанды қаласын ғана емес, облыс төңірегін қамтып, кезіндегі ЕСЕП партиясының мүшелерімен байланыс жасады. Ұлттық мұратқа тарихи сабақтастық негізінде жеткілері келді. Бірақ сол 60-шы жылдары құрылған ұйымдардың ғұмыры ұзаққа бармады. Олардың аяқтарын КГБ қия бастырмады.

	Жастардың жасырын ұйым ұйымдастыруын, ұлттық мүдде, ұлттық мәдениет, қазақ тілі жөнінде жүргізген жұмыстарын көпшілік жұрт та әр түрлі қабылдады. Студенттер институттан шығып қалу қаупінен қорықса, үлкендер жағы бала-шағаның қамымен бас сауғалады.

	ХХ ғасырдың 60-шы жылдарының екінші жартысы 70-ші жылдардың басында ұлттық болмысқа әсерін тигізген ғылыми зерттеулер, ақын-жазушылардың тарихи тақырыпқа жазылған шығармалары жарық көрді. Бұл тарихи сабақтастықты үзбей, жаңаруға ұмтылған ұІІтық серпілу кезеңі болды. Әсіресе қоғамдық ғылымдар тарих, археология, әдебиет саласында үлкен жаңалықтар ашылып, айтылмай келген тақырыптар жария етілді. Әлкей Марғұлан «Беғазы - Дәндібай» мәдениетінің көзін ашса, Кемел Ақышев «Алтын адамды» тапты. Ілияс Есенберлин, Мұхтар Мағауин, Софы Сматаевтардың тарихи тақырыптағы шығармалары жарық көрді. Қызыл империяның алып күшіне қарсы тұрып, жастардың сағының сынбауына ұлт зиялылырының тарихи шығармалары тірек болды, жігер отының қайнар көзін де сол шығармалардан алды. Қандарына сіндірді, нәрімен бойларын қатайтты. Қазақ болмысы жаңа белеске көтерілді. Бүкіл түркі әлемінің тарихи - рухани мүддесін қорғаған Олжас Сүлейменовтың атақты, қазақты қазақ қылған — «АЗИЯ»-сы дүниеге келді. Түркі халықтары мәдениетінің тамыры бір, сарқылмас көне көзінің бар екенін дәлелдеген бұл кітап ұлттың іздеп жүріп оқитын кітабына айналды. Халық рухани азыққа қарық болды. Болмыс серпіліп, сана оянды.

	Әсіресе «Жас тұлпар» ұйымы іс-әрекеттерінен үлгі алып азаттық үшін күреске шыққан қазақ жастарына ғалым-жазушылардың еңбектері жәй рухани азық болып қана қойған жоқ, астыртын жұмыстарында пайдаланатын күрес құралына айналды. Жастар бұрын сақ, ғұн, түркі, үйсін, қаңлы, қыпшақ, керей, найман, жалайыр тайпаларының қазақ жерінде көне мемлекеттік құрылымдары болғанын оқулықтарға сүйеніп айтса, енді ғылыми зерттеулермен дәлелдеп айтты. 40 ғасырлық тарихы бар көне халық екенімізді, жер бетіндегі ең көне музыкалық аспаптың бірі – қара қобыздың бізде сақталғанын мақтан тұтты.

	Қазақстан үшін жетпісінші жылдар табысты кезен болып есептелді. 10 жыл бойы орта есеппен жытына Кеңес Одағы мемлекет қорына бір миллиард астық тапсырылып отырды.

	Байқоңыр космос кешені, Семей атом полигоны, уран өндіру саласындағы жетістіктер, қару-жарақ жасауға керекті түрлі-түсті металдар және басқа да көптеген шикізат пен ауылшаруашылық өнімдері Мәскеудегі Қазақстанмен есептесуіне мәжбүр етті. Кеңес Одағы экономикасында Қазақстанның орны ерекше зор болды. Хрущев Қазақстанды бөлшектеп біраз аудан-облыстарын Ресей, Өзбекстан, Түркіменстанға қосуды мақсат етсе, Брежнев билігі бұл әрекеттен бас тартты.

	Дегенмен, ел басшылығы, мамандармен жұмыс істеу саясаты сынар жақты, әділетсіз болды.

	Қазақстандағы өнеркәсібі дамыған үлкен облыстарға бірінші басшыларды Мәскеу өз адамдарын жіберіп, тек қана соларды тағайындады. Жергілікті мамандарды есепке алмады, сенімсіздік көрсетті. Бұл басшылар билікте кемінде он бес, жиырма жылдан қозғалыссыз отырды. Қостанайда — Бородин, Целиноградта – Кручина, Шығыс ҚазақстандаПротозанов, Павлодарда — Исаев, Солтүстік Қазақстанда – Степанов және басқа да обкомның 1-ші хатшылары тікелей Кремльмен жұмыс істеді. Қазақстанға формальды түрде ғана есеп берді.

	Қазақстандағы атом өндірісіне КСРО-нің Средмашстрой министрлігі басшылық етті. Степногорск, Приозерск, Төретам, Семей полигонындағы Курчатов сияқты жабық қалалар Мәскеуге ғана бағынды.

	Республикада қазақтардың саны 40 пайызға жетпеді. Солтүстікте жағдай мүлде мүшкіл болды. Облыс орталықтарында қазақтардың саны 20 пайыздан аспады. Бұған жасырын нұсқаулар әсер етіп отырды. Ұлттың ара салмағы үйге тіркеу — прописка арқылы реттелді.

	Қазақ ұлтының саны Петропавл қаласында 15 пайыз, Целиноградта- 18, Өскеменде -11, Степногор қаласында 3 пайыз ғана болды.

	Сондай ақ, қару-жарақ зауыттарына қазақ ұлты басшылық қызмет тұрсын, жәй жұмысқа да алынбады. Баспана мәселесі де мүсәпірлік деңгейде болды. Отырсаң опақ, тұрсаң сопақсың. Қазақ шет жақтағы үйдің бірінші, бесінші қабаты тигенге ғана мәз болды.

	Өмір тауқыметі көп нәрсені өзгертеді. Қаттынды жұмсартады, иінді илеп, сағынды сындырады. Заман талабына сай көндігіп, көмпiстiкке айналу, кімнің тарысы піссе, соның торғайы болу да бар. Бірақ қазақ ертеңін ойламай қалған емес. Ең бастысы баланы жақсы көріп, жақсылыққа тәрбиелеу көпшілік үшін әкелік міндет те, аталық мәртебе.

	Осы жылдары жастұлпарлықтар оқуларын аяқтап Қазақстанға оралды. Олардың көбі Алматыға келіп еңбек жолдарын бастады. «Жас тұлпар» ұйымының жұмысы жана денгейде, ұлттық сананың оянып, ұлттық рухтың көтерілген кезіне сай жалғастырылды. Алматы қаласы саяси күресте ұлттық болмысты шындаудың қайнаған қазанына айналды. Қазақ болғысы келген адам Алматыда тұруды армандады. Жетпісінші жылдары ұлттық сананың оянғаны Алматы қаласының әлеуметтік-мәдени өмірінен анық көрініс тапты. Абай ескерткіші, Әуезов мұражайы, Медеу мұз айдыны, Көктөбе – ұлттық мақтаныш символы болып көрінді. Саяси өмірдегі «Жас тұлпар» ұйымының Қазақстанды толық қамтып, құлашын кең жайған серпілісі – бәрі-бәрі жиылып келіп ұлттық сана теңізіне ағын болып құйылды.

	Кезінде Семей Алаш азаматтарының орталығы болса, енді елу жылдан кейін Алматы қаласы жастұлпарлықтардын, бар қазақтың жүрегіне айналды. Алматыда баласын оқытуды қазақ арман қылды. Әр қазаққа Алматыны көру, өз ұлттылығын сезіну – болмысындағы енді оянған ұлттық психологияның қажеттілігі болды.

	Көктөбе мен Медеуді күндіз аралап қазақшылығынды биіктетсең, кешкісін Абай, Әуезов театрларының біріне барып, ана тіліңнің шұрайына қанығасың. Алматының сылдырлап аққан арығындағы суы да, ағашы да, иісі мұрын жарып өсіп тұрған апорты да «мен қазақтыкімін» дейтін. Алатаудың басы ағарып, ауылдың ақсақалына ұқсап мейірлене қарағандай еңсенді көтереді. Қазақтың студент жастары Алматыда өздерін Қазақстанның басқа жерлеріндегідей емес еркін сезініп, намыстарын жоғары ұстай білді. Сондықтан да шығар қандарында еркіндіктің лебі қалған ата-аналар екі сиырының бірін сатып, аузындағысын жырымдап балаларын Алматыға оқуға жіберді.

	Алматыда оқитын бір студенті бар ауыл сот төңіректің мақтанышына айналып, аты бәйгеден озып келгендей жас баладан, еңкейген кәріге дейін қуанатын. Өйткені Алматы қазақтың жайсаны мен жақсысы жиналған, елдің болашағының қайнар көзі саналды. Ол жерде білім алған бала ұлтына қызмет ететін болашағы жарқын азамат болатынына жұрт сенді. 1970-ші жылдары Алматы қазақ жастарының арман қаласына айналды. Ұлтым, жұртым, елім дейтін бар қазақ Алматыны мақтаныш тұтты. Әсіресе студент жастарға пейіштей әсер етті. Алматыны көрмеген елдің адамы өзін қазақпын деп санай алмады. Абай ескерткішін көріп оның рухына бас имеген, Алаш зиялылары жүрген жерлермен жүріп ой - пікірін өндемеген бірде-бір жас қыз бен жігіт болмаған шығар. Шынын аппақ қар басқан кәрі Алатаудың аясында жүру де бір ғанибет...

	Алматыда оқитын жастар ғана емес, жәй демалыста, не жолай бола қалған адамның өзінде ішін кернеген ұлттық сезім пайда болады. Жастардың көз жанарларынан айтпаса да «мен қазақпын» деген мақтаныш отын көресің. Алматыға Қазақстанның түкпір-түкпірінен келген жастар жастұлпарлықтардың демалатын мекені Аққу кафесіне соқпай тағы кетпейтін. Өкімет Алматыдағы қазақтың санын көбейтпеуге қанша шара қолданғанымен ұлттық даму үрдісін тоқтата алмады. Үйге тіркеу, баспана жоқтығы да жастардың сағын сындырып, Алматыдай бас қаласынан кетіре алмады. Өйткені Алматы қазақ рухының шындалатын, ұлттық санасезімнің қалыптасатын жер ұйығы – жүрегі болды.

	Жастұлпарлықтардың талай жылдан жастарды білім алуға, зиялылыққа, ұлтты сүюге шакырып жүргізген үгіт-насихаттары өз жемісін республика көлемінде бере бастады.

	70-жылдардың басында «Жас тұлпар» қозғалысының ықпалымен қазақ студент жастарының арасында Тәуелсіздікті мақсат еткен жасырын ұйымдар көбейді. Алматыда «Сарыарқа», Шымкентте «Адыр бөлтіріктері» және тағы басқа астыртын студенттік ұйымдар бостандықты, азаттықты насихаттап үгіт жүргізді, үнпарақтар таратты. Жастарды Тәуелсіздік үшін күреске шақырды. Бабаларымыз білектің күшімен, найзаның ұшымен қорғаған жер-анамыздың байлығын ұрпақ игілігіне жаратуға үгіт жүргізді.

	«Жас тұлпар» ұйымының ықпалы, салған ізін КазГУдің тарих факультетінің студенттері жалғастырды. 1972 жылдың күзінде 1 курс студенттерінің комсомол жиналысында жастарды елең еткізген оқиға болды. Бір топ студенттер жиналыста қазақ тілінде дәріс берілмейтінін, оқулықтардың жоқтығын, қоғамда әділеттіліктің орнық пағанын айтып, осы мәселелерді шешуді талап етті. Бірақ, жиналыста айтылған бұл мәселелер шешілмеді. Қайта осы сұрақтарды күн тәртібіне қойғызып, дауысқа салғызған 1 курс студенттері қуғындалып, жатақханадан шығарылды. Әділдік іздеген жастар, социалистік идеологияның тоңмойын саясатының дәмін татты. Жалпы наразылық біразға дейін басылмай, таң атқанға дейін жатақханада пікір таласулар болып біртіндеп саябырлады. Қызыл қырғынды, жеке басқа табынудың сорақылығын, сұрапыл аштық пен соғысты көріп, ой-саналары үреймен уланған ата-әже, әке-шешелерінің қорқынышы ұрпағының бойында оянды. Көпшілік студенттердің бойын үрей биледі. Бірақ, бір топ сағы сынбаған жігерлі студенттер оңашаланып, қайта бас қосты. Қазақтың болашағы қандай болуы керектігі жөніндегi құпия әнгімелер көбейді. «Жас тұлпар» ұйымындай топ немесе бірлестік құру жөнінде ұсыныстар жасалды. Жас тарихшылар Лениннің ұлттық саясат жөніндегі еңбектерін бірігіп оқып, пікір алысты. Өткен тарихқа көз салды, қазақ ұлтының ұлттық құндылықтарынан айырылып бара жатқанын айтты. 10 студент бірауыздан: « өкімет ұлттық саясатты дұрыс жүргізбей отыр. Сондықтан ұлт мәселесін шешу үшін республика -Тәуелсіз Қазақ мемлекеті болуы керек!» – деген шешімге келді. 1972 жылдың қараша айында құрамында тарих факультетінің 10 студенті бар «Сарыарқа» ұйымы құрылды. Бұл ұйымға 1-ші курс студенттері - Б. Төлебаев, Т. Сұлтанова, А. Тоқпанов, Б. Нысанбаев, В. Китонова, Р. Шүленова, Ә. Әлпейісов, А. Қалиев, Б. Тойшыбеков және Қ. Лесбековалар мүше болды. Ұйымның жарғысы, бағдарламасы жазылып қабылданды. Екі бөлімнен тұратын бағдарламада түпкілікті мақсат Тәуелсіз қазақ мемлекетін құру, ана тілге, ұлттық мәдениетке, әдет-ғұрыпқа ерекше мән беру, Біріккен ұлттар Ассамблеясына мүше болу, дүние жүзіндегі қазақтарды өз тарихи отанына көшіру басты мәселелер деп көрсетiлдi. Бiртiндеп Виноградов көшесінің 88-ші үйіндегі тарихшылар жатақханасы саяси айдын аренасына айналды. Уақыт толқыны сол айдынның бетіне жастұлпарлықтардың ізін қуған жаңа буын жастарды алып шықты.

	Сарыарқалықтар Алматыдағы Орталық кітапхананың көне фондына арнайы рұқсат алудың жалын тауып, жиырмасыншы-отызыншы жылдардағы газет-журналдардан Алаш зиялыларының мақала-шығармаларымен танысты. Алаш азаматтарының қызыл империяның қуғын-сүргініне қарамай, көне тарихты зерттеу арқылы ұлт санасына шежірені құйып, кімнің кім екенін кейінгі ұрпаққа айтып кеткендерін үгіт-насихаттарында пайдалана білді.

	Ұйымға мүше, ой жосығы өрістес бір курстағы жас тарихшыларды Тәуелсіздіктің арманы жакындатып, күрес жолына әкелді. «Сарыарқа» ұйымының мүшелері Қазақстанның түкпір-түкпірінен келген жастар еді.

	Бұл ұйымның ерекшелігі – көп ұлтты құрамда болды. Қазақстанның Тәуелсіздігі үшін күрескен жасырын жастар ұйымының ішінде басқа ұлт өкілдері осы «Сарыарқа» ұйымында ғана болды. Татар қызы Талима, бурят қызы Вера Қазақстан тәуелсіздігі Орталық Азиядағы барлық ұлттарға азаттық алуына көмектеседі деп сенді. Бірақ бұл қыздар басқа ұлт өкілі бола тұра Қазақстанның Тәуелсіздігі үшін күрескендіктен, КГБ тарапынан қуғын-сүргінді көп көрді. Кейін бурят қызы Вера саяси көзқарасы үшін Улан-Удэ қаласында жүйке аурулары емханасына жатқызылды. «Сарыарқа» ұйымы мүшелері Алматы қаласының студенттік жатақханаларында, қоғамдық көпшілік орындарында театрларда қазақ халқына үндеу үнпарақтарын таратты. Қазақстанның басқа қалаларындағы студенттік жасырын ұйымдармен байланыстар орнатуға тырысты. Шымкент қаласындағы «Тұлпар» ұйымымен бірігіп жұмыс істеді.

	«Сарыарқа» ұйымының жұмысы жөнінде Қазақстан Компартиясы Орталық Комитетіне КГБ-ның берген ақпаратында былай айтылады:

	...что 3 января 1973 года в Казахском драматическом театре им. М. Ауэзова в г. Алма-Ате перед началом спектакля были распространены среди зрителей листовки под названием «Обращение к казахскому народу» от имени организации «Сарыарқа», в которых указывалось, что казахский народ подвергается русификации, его язык, культура и обычаи подавляются. Все листовки были отпечатаны на пищущей машинке». Осы үнпарақ негізінде КГБ «Сарыарқа» ұйымы мүшелеріне сырттай қылмысты іс қозғады. Жас тарихшылар құпия жұмыстың қыр-сырына қанығып, әккіленіп іздерін жасырып жүрді. «Сарыарқа» ұйымы мүшелерін КГБ тек 1977 жылдың маусымында ғана ұстап, тергеу жүргізді. Іс сотқа жетпей уақытша тоқтатылды. Бұған екі себеп болды. Бірі уақыт өтіп кетті және ол кезде «Сарыарқа» ұйымы жұмысын тоқтатқан. Ал екіншісі, ең басты себебі компартия Қазақстанды «ұлттар достығы лабораториясына» айналдырып, басқаға социалистік интернационалистік тәрбиенің нәтижесін үлгі қылып отырғанда, ұлтшылдық ұйымының болуы жат нәрсе.

	«Организация «Сары Арқа» в составе 10 человек была создана осенью 1972 года по инициативе студентов 1 курса исторического факультета Каз

	ГУ Тулебаева Б. К. и Алиевой Т. Т. Программой и уставом организации предусматривалось проведение культурно-просветительской работы в среде казахской молодежи, пропаганда казахского языка и культуры, в конечном итоге отделение Казахстана от СССР, указывалось на необходимость создания аналогичных группировок в других городах республики. Студенты Тулебаев, Султанова и Токпанов входили в так называемый «Центральный комитет» этой организации. Их участники выработали программу и устав: цель группы - отделение Казахстана от Советского Союза. Группой было проведено 8-9 заседаний, где обсуждались вопросы политической системы в нашей стране ив западно-европейских странах, международные события, национальный вопрос. Розыск участников организации велся до 1977 года»

	1973 жылы қылмысты іс қозғалған «Сарыарқа» ұйымының мүшелері елдегі саяси жүйенің өзгеруіне байланысты, Қазақстан өз Тәуелсіздігін жариялағаннан кейін, 1992 жылы ғана толығымен ақталды. Бұл жөнінде Қазақстан Тәуелсіз мемлекет болғаннан кейін Бас Прокуратура төмендегідей шешім қабылдады:

	Постановление об изменении основания прекращения уголовного дела

	25 июня 1992г г. Алма-Ата

	Прокурор отдела по надзору за исполнением законов в органах КГБ, таможни и особо режимных объектах старший советник юстиции Орумбаев И. М., рассмотрев материалы уголовного дела No19Ф-T6

	 УСТАНОВИЛ:

	3 ЯНВАРЯ 1973 г. в зрительном зале Казахского театра драмы имени М. О. Аууэзова в г. Алма-Ате, после начала спектакля, неизвестное лицо распространило среди зрителей листовки под названием «обращение к казахскому народу» от имени организации «Сары-Арка»(«Золотая степь»)

	В листовке содержались высказывания о недостаточном уровне подготовки национальных кадров ввиду нехватки учебников на казахском языке, национальных начальных средних и высших учебных заведений, содержались призывы к сохранению культуры и обычаев казахского народа, созданию независимого государства Казахстан. Все листовки были отпечатаны на пишущей машинке на русском языке.

	4 января 1973 г. по данному факту было возбуждено настоящее угловное дело по признакам преступления, предусмотренного ст. 170-1УК Каз. ССР.

	В процессе расследования дела установлено, что в октябре-ноябре 1972года группа студентов 1 курса исторического факультета Казахского государственного университета создала кружок под названием «Сары-Арка» в которую входили: Тулеубаев Б., Нысамбеков Б., Султанова (по мужу Алиева Т.) Китонова В., Лисбекова Х., Токпанов А., Чуленова Р., Тойшибеков Б., Альпеисов А., Калиев А.,

	Участники кружка имели выработанную програму, предусматривавшую изучение ими трудов К. Маркса и В.И. Ленина по национальному вопросу, экономической и социологической литературы, создание независимого государства Казахстан. Было проведено несколько занятий, на которых рассматривались вопросы изготовления листовок, проводились диспуты. Некоторые занятия оформлялись протоколами.

	22 ноября 1977 года ст. Следователем по особо важным делам со Абеновым, рапсследовавшим данное уголовное дело, дело было прекращено на основании ст. 45УК Каз. ССР, т. е. вследствии изменення обстановки.

	Основание прекращения данного дела подлежат изменению т. к. возбуждение уголовного дела по факту изготовления ии распространения листовок под названием «Обращение к казахскому народу» носило неправомерный характер и его прекращение по ст. 45УК Каз. ССР, в соответствии с ст. 14-2 УПК КССР требовало на это согласие прокурора, что СО КГБ получено не было.

	Более того, диспозиция с. 170-1УК Каз. ССР. предусматривало изготовление или распространение в письменной или иной форме заведомо ложных измышлений, порочащих советский государственный строй. Из содержания «Обращение к казахскому народу» этого не усматривается.

	Установлено, что участники группы «Сары-Арка» обоснованно констатировали в листовках недостаточность в республике национальных школ, учебников на казахском языке, необходимость бережного сохранения культуры казахского народа, ставя своей задачей создание независимого государства Казахстан.

	Указом Президиума Верховного Совета Казахской ССР от 14. 04. 89г. ст. 170-1УК Каз. ССР исключена из кодекса.

	На основании изложенного, руководствуясь ч. 1 ст. 179 УПК РК.

	 ПОСТАНОВИЛ:

	Уголовное дело No 19Ф-Т, возбужденное по факту изготовления в г. Алма-Ате листовок под названием «обращение к казахскому народу» в январе 1973г. прекратить на основании п. 1 ст. 14УПК РК., т. е. за отсутствием события преступления.

	Прокурор отдела по надзору за исполнением законов в органах КГБ, таможни и особо режимных объектах старший советник юстиции Орумбаев И. М

	Қуғын-сүргін көрген сарыарқалықтардың қолына Қазақстанның Тәуелсіздігі үшін күрескені жөніндегі қылмыстық істің тоқтатылғаны туралы прокуратура шешімінің көшірмесін ғана берді. Кешірім сұрағаны былай тұрсын, не «мә», не «жә» деуге жарамады. Қазақстанның Тәуелсіздігі жолындағы әрекеттері үшін 19 жыл КГБ-ның бұғалығы мойындарында болып, қуғын-сүргін, азапты айлар мен жылдарды бастарынан өткізген жастар бүгінде ортамызда жүр...

	Шымкент қаласындағы Қазақ химия-технология институтының студенттерінен құралған «Адыр бөлтіріктері» кейін «Жас тұлпар» ұйымынан ұқсастық іздеп «Тұлпар» атанды. Мектеп қабырғасында жүрген кездерінен бастап саяси астыртын жұмыс істеген бұл топ, бірнеше жыл Қазақстанның оңтүстік өңірінде үгіт-насихат жүргізді. Ұйым мүшелері «Сарыарқа» ұйымымен тығыз байланыста болып, Алматы және Шымкент қалаларында бірлескен мәжіліс кездесулер өткізді. «Тұлпар» ұйымының бірнеше жылға дейін ұсталмай жүруіне «Сарыарқа» ұйымының «құпиялық сыры» тактикасының әсері тиді. Шымкенттік жастар, «Тұлпар» атына сай қоғамдық қозғалыста замандастарының естерінде қалатындай істер атқарды.

	Жастұлпарлықтардың ықпалымен ұйымдастырылып, жасырын жұмыс істеген қазақ жастары ұйымдарының ішінде асрыарқалықтар мен тұлпарлықтар 1972 жылдың өзінде бағдарламаларында Қазақстан тек Тәуелсіз мемлекет болғанда ғана қазақ ұлтының барлық мәселелері дұрыс шешіледі, ұлттық құндылықтар қайта жанданып, заманға сай дами алады деп көрсетті. Бұл екі ұйымның басқалардан ерекшелігі де, артықшылығы да осында.

	Жетпісінші жылдардың тағы бір ерекшелігі саяси режиммен жекелеген азаматтардың да күрескендігі. Әлі де компартияның әділдігінен үміттерін үзбеген жеке азаматтар өз ойларын, қоғамдағы келеңсіз кемшіліктерге көзқарасын Орталық Компартия комитетіне арыз етіп жазды. Бұл арыздар қайта айналып, шағымданған адамдарға таяқ болып тиіп жатыр. Енді бір азаматтар қызыл империя диктатурасына қарсы үнпарақтар жазып, халық арасына таратты. Әрине бұлардың бәрі де КГБ-нің құрығына ілікті. 170 - статья, яғни саяси жүйеге қарсы шыққаны үшін қуғындалды, сотталды. Кейін осындай азаматтардың арасынан белгілі қоғам қайраткерлері шықты. Елге белгілі Хасен Қожахметті мысалға алып, айта кетсек артық болмас. Хасен Қожахмет Есік қаласынан арнайы келіп, жастұлпарлықтармен тікелей байланыс жасаған. Мұрат Әуезовпен жақын араласып, саяси көзқарасын Шыңдаған азамат.

	Қанында қасиет, кеудесінде рухы бар азаматтар қазақ топырағында қашанда дүниеге келіп отырған. Кейін Хасен Қожахмет Кеңестік жүйеге қарсы күресте екі рет сотталған «диссидент» ретінде Хельсинкидегі саяси тұтқындар тізіміне кірді. Мұндай тізімге кірген екі қазақтың біріншісі Махмет Құлмағамбетов те, екіншісі осы Хасен Қожахмет болды.

	Жетпісінші жылдардағы жастардың астыртын жұмыстары негізінен бірге оқитын, өздері жақсы білетін дос жарандардың бірлескен тобы болды. Елдегі келеңсіздіктерді себеп қылып пікір алысулар біртіндеп саяси іс-әрекеттерге әкелді. Бірге оқитын студенттер арасында үгіт-насихаттар жүргізілді. Техникалық мүмкіншіліктердің жоқтығынан өз қолдарымен үндеулер жазып, үнпарақ таратты. Социалистік жүйенің ұлттық саясатын отаршылыққа теңеп әшкереледі.

	Жастарды, жалпы қазақ халқын Тәуелсіздік үшін күреске шакырды.

	Жастардың жасырын үйірмелері ұзаққа бармады. Үнпарақ таратылу кезінде, не болмаса соған дейін-ақ бәрі де КГБның құрығына ілікті. Студенттер бірден оқудан шығарылып, істі болды, саяси сенімсіздердің қара тізіміне ілініп, қатаң бақылауға алынды. Қазақстан Тәуелсіздігін алғанға дейін мұндай студенттерге қоғамнан өздеріне лайықты орын алуларына жол берілмеді.

	Қазақ жастары жаппай көркем әдебиет оқып, өмірдің кейбір көлеңкелі тұстарына жауапты кітаптан іздеді. Коммунистік идеологияның ықпалында болса да қоғамдағы жағдайға көзқарасын өзінше қалыптастыруға тырысты. Ал кітап шығаруға мемлекет тарапынан бақылау қатаң сипат алды.

	Олжас Сүлейменовтың «АЗИЯ»-сын жұрт оқып үлгерсе, Мұрат Әуезовтің басшылығымен шыққан «Көшпенділер эстетикасының» барлық данасы бірден жойылап оқырманға жетпеді. Бұл мақалалар жинағы көшпелі халықта мәдениет те, тарих та жоқ деген Компартия идеологиясына қайшы келді. «Көшпенділер эстетикасы» Алаш ұлтшылдарының кітаптарымен бірге қара тізімге ілікті.

	Мұрат Әуезовті жастар «Жас тұлпар» ұйымын құрушы, азаттық қозғалысының жетекшісі ретінде білсе, енді ғалымкүрескер ретінде таныды. Олжас Сүлейменовпен бірге Мұрат Әуезов те студент жастардың кумиріне айналды. «АЗИЯ» мен «Көшпенділер», «Древняя культура Казахстана», «Кочевое общество казахов», «Древний Отрар», «Этнический состав и расселение казахов Среднего Жуза», «Этническая генегеография Казахстана», «Кочевое общество», тағы басқа да кітаптар кеңестік идеологияға қайшы делінді. Мұндай кітаптың авторлары, редакторлары да КГБ-ның бақылауына алынды. КГБ өзінің бір ақпаратында «Аз и Я» кітабына мынадай баға береді: «... в книге, основной идеей которой яBIяется попытка ревизовать всю древнерусскую и славянскую культуру, доказать, что истоки ее зародились в тюркских племенах, что именно тюркская цивилизация наиболее древняя, допущены существенные идеологические и методологические ошибки. Как исследование она научно несостоятельна, написана с внеклассовых позиций, идейно порочная и может нанести ущерб интернациональному воспитанию молодежи».

	Әрине, барлық авторлар мен редакторлар жұмыстан босатылды. Ғылым, білім, әсіресе жастарды тәрбиелеу салаларынан алыстатылды.

	Мұрат Әуезов «Көшпенділер эстетикасы» кітабын құрастырып шығарғаны үшін қуғындалғанда жас-тұлпарлықтар бірліктілерін көрсетіп, намыстарын аяққа бастырмады. Олар қалыптасқан әдеттеріне басып, елге, халық арасына бет алды. «Мұрат Әуезовті жалғызсыратпаймыз» деген Марат Сембин бастаған жастұлпарлықтар жұмыстарынан шығып, Көкшетау облысы Уәлиханов ауданындағы Чапаев совхозына барып, үш ай жаз мәдениет үйін салды. «Жас тұлпардың» өте дарынды сәулетшісі Бекеш Шәкірбаев безендіру жұмыстарымен айналысты. Қалғандары оған көмектесті.

	Жастұлпарлықтардың Көкшетау облысының түкпіріндегі Чапаев совхозын тандаулары тегін емес еді. Бұл Ақмола, Павлодар, Көкшетау облыстарының тоғысқан, бір-бірімен аралас-құралас отырған Абылай аспас Арқаның асыл беті болатын. Уәлиханов ауданы бас біріктірген әдет - ғұрпынан әлі де толық айырылмағанымен, жақсы жаманы аралас өзіндік жаңа дәстүр қалыптастырған мекен. Арқаның салдық дәстүрін көрген, ән-күймен бірге бабалар батырлығы туралы жырлармен сусындаған елдің ұрпағы. Өткенді қаз-қалпында сақтай алмасада көргенін істеп, естігенін ұрпағына жеткізе алған жұрт. Әр адам бір ғұмыр болса, Көкшетау, Ертіс, Сілеті оңірі сапырылысып араласып, алысын жақындатып, жақсысын қадірлегенінен береке тапқан ел.

	Сексен көлді Бурабайды, Ертіс пен Сілеті өзендерін жағалай орналасқан қалың ел тың игерудің зардабын тартса да, әлі де ұлттық рухын жоғалта қоймаған.

	Бұл Кенесарыдай ханының, Бөгенбай, Жантай, Атандай батырларының рухынан күш алып, Үмбетей, Бұхар жыраулардың жырлары мен Қазбек, Саққұлақ, Мәшһүр Жүсіптей даналардың сөздеріне, Біржан сал, Ақан сері, Иманжүсіп, Естайлардың әндеріне шөлдерін қандырып өскен ел болатын. Бірақ соңғы он бес, жиырма жыл ішінде тың игерудің қасіреті елдің құндылықтарын жойып, ұлттық қасиеттерін кетіре бастаған.

	«Жас тұтпарлықтар» жұмыс арасында ел аралап, қазақ тарихы мен мәдениетінен дәріс оқып, әңгіме айтып, төңіректегі ән салып, күй тартатын жастардың басын біріктірді. Бестөбе, Бөгенбай, Изобильный, Қайрат, Чапаев, Ертіс, Краснокут, Степняк елді мекендерінде өнерлі жастардың үйірмелері пайда болды. Ұмытылып, көзі көмескі тартқан ұлттық өнер қайта жандана бастады. Ұлттық сілкініс, қансырап қажыған жүректің түбіндегі ұлттық сезімді оятып, болмысты шындауға кірісті. Тың игерудің топаланынан есін жинай алмай, қазақ мектептері жабылып, әбігерленген елде қайтадан қазақтың ән-күйі шалқыды. Елдің еңсесі көтерілді. Жастұлпарлықтардың елмен етене араласуларына сол елдің тумасы әдебиетші -ғалым Серік Негимовтың да орны ерекше болды. Жастұлпарлықтар ата-дәстүр салтымен мәрттік жасап, қастарына ерген елдің әнші жігіті Нәсиполла Назарұлына «Ақан серінің мұрагері екенсің» деп тапқан жалақыларынан жүйрік ат та мінгізді. Олардың сол Уәлиханов ауданында із қалдырып салған мәдениет үйі бүгінде халық игілігіне жарауда.

	Ұлтжанды азаматтардың істері көпке үлгі болды.

	Сол жылдары Абылай ақ туын тіккен Арқа елінің үлкенкішісі жастұлпарлықтарды ауыздарынан тастамай, аныз қылып айтып жүрді. «Жас тұлпар» деген сөз арманшыл жастардың болашаққа деген қанатына айналды.

	«Жастұлпарлықтардың»» іс-әрекеттері ұлттық намысты оятып, қанды қыздырып, көне дүниенің күнгірі мен күрсінісін, дабылы мен дауытын Арқа жастарының жадына мəнгіге сіндірді. Көпшілік ұлт болып ұйысуға, жұрт болып жұмылуға ұмтылды.

	Көкшетау, Ақмола, Павлодар облыстарының қазақтары шоғырланып орналасқан аудандарында ашылған көркемөнерпаздар үйірмелері ел санасын оятып, қазақы рухты көтеруге көп әсерін тигізді. Осы елдің жастары негізінен төңіректегі білім ордасы Ақмола қаласындағы институттарға оқуға түсіп, елдегі қазақы рухты қалаға әкелді.

	Ал Кеңес өкіметі Қазақстанның бес облысынан құрылған Тың өлкесін Ресейге қоса алмағанымен бұндай сұрқия ойларынан әлі де арыла қоймаған. Қазақ жерінің тұтастығын бұзып, болашақта Федеративтік құрылым жасау үшін «Неміс автономиясын» ашпаққа шешім қабылдады. Бұл сұрқиялық саясат іске асса, қайтадан Ұйғыр автономиясын құру, онтүстіктегі Мақталы аудандарды Өзбекстанға қосу оңайға түсер еді.

	Аштығына да, жоқтығына да көнген қазақ халқы сонау бағзы заманнан бері найзаның ұшымен, білектің күшімен қорғалып, ата-бабадан мұра болып келе жатқан жер-анасына ауыз салғанға шыдап тұра алмады. Көп зұлымдық, көп қорлықтан мына зорлық ұлт ішіне тас шемендей қатып, ел жүрегін ыза кернеді.

	Қазақ жерінен неміс автономиясын ашу жөнінде ЦК КПСС-тің жасырын қаулысы 1979 жылдың 31 май күні шықты. Жалпы Кеңес Одағында 1979 жылғы санақ бойынша 2, 5 миллион неміс ұлты болды. Оның 900 мыңынан астамы Қазақстанда шоғырланып тұрды. Ол кезде қазақтардың жалпы саны 6 миллион екенін, неміс автономиясы ашылатын жерлерде тың игеруден кейін өзгерген арасалмақтың кесірінен 20 пайыз ғана болғанын ескерсек, ұлт болашағының қиындайтыны сөзсіз еді.

	Қазақстан басшылығы қаулыны орындауға шұғыл кірісті. Неміс облысын ұйымдастыру комиссиясының төрағасы болып Қазақстан Компартиясының 2-ші хатшысы Коркин сайланды.

	Бұл шенеунік 1959 жылы Теміртау көтерілісі кезінде қатыгездікпен көзге түскен, «Металлургстрой» тресінің бастығы болатын.

	Неміс автономиялық облысының ашылатыны жөнінде қазақ халқының пікіріне қараған ешкім жоқ. Ол жөнінде құпия қаулымен ЦК КПСС-тің мүшелері ғана алдын-ала танысқан.

	Қазақ жерінен неміс автономиясын ашу жөніндегі шешімді ЦК КПСС Қазақстан басшыларының келісімінсізақ өздері шешті. Орталық аппараттын ұйымдастырушылық және үгіт-насихат бөлімдері Бас хатшы Брежнев атына мынадай ұсыныс жасаған:

	Предложения о порядке образования Немецкой автономной области в составе Казахской ССР

	1. Подготовить Указ Президиума Верховного Совета Казахской ССР об образовании Немецкой автономной области.

	За 7-8 дней до сессии Верховного Совета СССР

	2. Рассмотреть вопрос об организации Немецкой автономной области на сессии Верховного Совета Казахской ССР и внести соответствующее предложение в Верховный Совет СССР.

	За 5-6 дней до сессии Верховного Совета СССР

	3. Подготовить соответствующие материалы для рассмотрения вопроса об образовании Немецкой автономной области на сессии Верховного Совета СССР.

	4. Принять на сессии Верховного Совета СССР постановление об утверждении постановления Верховного Совета Казахской ССР об образовании Немецкой автономной области и внести соответствующие изменения в ст. 87 Конституции СССР.

	5. В связи с образованием Немецкой автономной области внести необходимые изменения в Конституцию Казахской ССР.

	После сессии Верховного Совета СССР

	6. Избрать депутатов Совета Национальностей Верховного Совета СССР от Немецкой автономной области.

	Одновременно с выборами в Верховный Совет Казахской ССР и местные Советы народных депутатов 24 февраля 1980

	7. Подготовить состав оргбюро по Немецкой автономной области, утвердить его на бюро ЦК Компартии Казахстана.

	Пригласить членов оргбюро по Немецкой автономной области, для беседы в ЦК КПСС.

	До опубликования Указа Президиума Верховного Совета Казахской ССР

	8. Провести совещание партийного, советского и хозяйственного актива районов, входящих в состав Немецкой автономной области, на котором рассказать о целях создания области, стоящих перед ней задачах.

	Провести аналогичное совещание комсомольского актива с участием руководителей партийных работников.

	Перед опубликованием Указа Президиума Верховного Совета Казахской ССР

	9. Провести партийные собрания, районные партийные конференции с выборами делегатов на областную партийную конференцию Немецкой автономной области. На конференциях обсудить вопрос о ходе выполнения решений XXV съезда КПСС.

	До конца 1979 года

	10. Провести областную партийную конференцию Немецкой автономной области.

	До конца 1979 года

	11. Подготовить предложения по структуре и штатам обкома партии, отделов и управлений исполкома областного Совета народных депутатов Немецкой автономной области, профсоюзных и комсомольских органов.

	Отдел оргпартработы ЦК КПСС Отдел пропаганды ЦК КПСС.

	15 маусымға дейін Коркин Қазақстандағы барлық министрліктер басшылықтарымен Ерейментау-Ассельборн қаласында болып, құрылыс жүргізу, әкімшіліктерді орналастыру жұмысын бастап та кетті.

	1979 жылы 15 маусымда Д. Қонаев ЦК КПСС-ке неміс автономиясының шекарасы және басшы кадрлары жөнінде Қазақстан Компартиясының ұсынысын жолдады.

	Ата-бабасынан қалған қасиетті жерінен айырылатынын естіген жастар 16 маусымда Целиноград қаласында ереуілге шықты.

	«Жас тұлпардың» тұяғының дүбірінен оянып рухтанған жастар 1979 жылы Целиноград, Көкшетау, Қарағанды, Павлодар облыстарының жері есебінен ашылатын Неміс автономиясының құрылуына қарсы шықты. Бөгенбай батырдың қыстауы Ерейментау қаласының Ассельборн аталуына жол бергісі келмеді. Жастұлпарлықтар сепкен ұлттық сана дәні жарылып жарыққа шықты. Қазақ жастары «Менің елім», «Менің жерім», «Менің Қазақстаным», «Ата-баба жерін бөлгізбейміз, ешкімге бермейміз», - деп бірі қалмай жаппай көтерілді. Биліктің қорқытқан өктем сөзі де, милицияның шоқпар таяғы да жастарды тоқтата алмады.

	Елінің амандығы, жерінің бүтіндігі үшін қазақтың ұл мен қыздары ештеңеден қайтпады. Жігерленді, ұлты үшін отқа түсуге дайын екенін көрсетіп, майданға шықты. Қаршадай қазақтың жас қыздары қайтпас қайсарлықтың, көзсіз ерліктің үлгісін көрсетті. Қазақ қыздары қашанда қанына тартпай тұрмайды. Олар көтеріліс барысында жігерліліктің, табандылықтың үлгісін көрсете алды. Қазақтың батыр аналарының өмірлерінің жалғасы екенін танытты.

	Облыс басшылары, Мәскеу мен Алматыдан келген жауапты қызметкерлер тұрған мінбеге барып, Ерейментау ауданының тумасы студент Алтыншаш Бейсембаева «Ерейментау — священный регион. За эту землю наши предки во главе с Богенбай батыром воевали с джунгарами, язычниками, проливали кровь. Эта земля — наследие предков. Пока жив казах, он никому ее не отдаст. Почему немцам не разрешают выезд на историческую родину? Пусть организуют им свою государственность там, в Поволжье. Когда появится указ об образовании немецкой автономии, в тот же день приду на площадь, обольюсь бензином и сожгу себя! Смерть моя — жертва за землю мою», - деп Отанына, еліне деген сүйіспеншілігін білдірді.

	Целиноград қаласына жастар көп шоғырланған болатын.

	Қаладағы төрт институт, жиырма шақты техникумдарда Қазақстанның түкпір-түкпірінен қазақ жастары келіп оқыды, Целинсельмаш, Казсельмаш, Газаппаратуралары зауыттарында жұмыс істеді. Жазушы-журналист Амантай Кәкеннің айтуынша, 16 және 19 маусым күндергі ереуілдерге «Қазақ жерін бөлуге жол бермейміз», «Бөлінбеген, тұтас Қазақстан жасасын!» «Жалпыхалықтық референдумды талап етеміз», «Халықтар достығы жасасын!» деген ұрандармен 5 мыңға жуық жастар көшеге шықты. Ереуіл көп ұлтты мән алды. Шымкенттік Рысқұлов, павлодарлық Рымжановтармен бірге Оралдан келген Копылова деген орыс қызы белсенділік көрсетті.

	Көкшетау, Павлодар, Қарағанды облыстарынан жастар келіп, ереуілшілерге қосылды. Жастар қолдан көшіріп жазып үнпарақтар таратты.

	Қазақ жастарының қарсылығын көрген көптеген неміс ұлтының өкілдерінің өзі неміс автономиялық облысының ашылуына қарсы шықты. Кондрат Вагнер деген жігіт: «Мы против такого решения. В 1941 году, когда переживали свалившиеся вдруг на голову трудности, казахи помогли нам выжить. Относились как к кровному родственнику. Бог не простит злоумышленных действии против казахов! Мы не имеем права просить автономию в Казахстане. Если русские действительно хотят помочь нам - пусть восстановят автономию в Поволжье», – деді.

	Көтерілісті тарқату жөнінде Қазақстан Компартиясының басшылығында екі пікір болғаны анық. Қонаевтың ойы - партия ұйымының күшімен ереуілді бейбіт жолмен тоқтату болса, Коркин ереуілшілер тарқамаса, күш қолдану керектігін Целиноград облысының 1-ші хатшысы Морозовтан талап еткен.

	Д. Қонаев Мәскеуге берген мағлұматтарында 1980 жылдың 19 ақпанына дейін Қазақстанда неміс автономиясының ашылуына партия комитеті бар күшін салып, ЦК КПСС-тің қаулысын бұлжытпай орындайтынына сендіріп келді.

	Ақмола - Ерейментау көтерілісіне қатысқандарды ұстап, жазаға тартуды Кеңес Одағы КГБ төрағасының бірінші орынбасары, армия генералы Ф. Бобков пен Қазақстан КГБ-сының комитет, төрағасы, генерал-лейтенант В. Шевченко басқарды. Мәскеуден арнайы топ келіп тексерулер жүргізді.

	Целиноград қаласынан кейін Неміс автономиялық облысын ашуға қарсы ереуілді жастар Атбасар, Ерейментау, Көкшетау қалаларында ұйымдастырды.

	Целиноград қаласында ғана емес, көтеріліс болған Атбасар және басқа жерлерде партия ұйымдары үгіт-насихат жұмысын күшейтсе, КГБ мен милиция тарапынан көтерілісті ұйымдастырушыларды іздеу басталды. Белсенділік көрсеткен жастар қамауға алынды. Ашылған істер саяси емес, қылмысты статьяларға бейімделді. Көтеріліске қатысып өз пікірлерін айтқан студенттердің барлығы дерлік «оқу үлгерімдері нашар» делініп оқудан шығарылды. Педагогикалық институт студенті Сағынаев жүйке аурулар емханасына орналастырылып, күшті дәрі-дәрмекпен емделінді.

	Қазақ даласында әлемді сұлулықтарымен, даналықтарымен тандандырған аналар мен үкі11 қыздар аз болмаған. Қазақ тілінің ана тілі деп аталуы тазалықтың, арулықтың аққа теңелуі де бізді көп нәрседен хабардар етіп, түйсікке ой салады.

	Кир патшасының басын алған патшайым Тұмар ханым, Шынғыс ханның жары Бөрте ханым, Низами ғашық болып жыр арнаған қыпшақ қызы Әппақ сұлу, Ұлы жүздің анасы Домалақ ана, Пугачев соғысында аты аңызға айналған батыр қыз Сапура мәтенқызы, азаттық соғыста топ басқарған Бопай Қасымқызы және басқалар ұлт мақтанышы. Мәншүк Мәметова, Әлия Молдағұловалардың Шығыс қыздары арасында алғашқы рет Кеңес Одағының батыры атағына ие болғаны өз алдына. Жас қыздар аналарының салған жолын Ақмола қаласында қайтадан жаңғыртты. 1979 жылғы Ақмола — Ерейментау көтерілісінен кейін қазақ өзінің өшпеуге, өлмеуге тырысқан ұлт екеніне көзі жетті. Отыз тістен шыққан сөз отыз рулы елге тарап, неміс автономиялық облысының ашылмағанына жұрт тәубә десті. Қазақтар бастары қосылса ата қоныстарын әлі де болса қорғай алатындарына көздері жетті. Бірліктің күшін көрді...

	Қазақ – аттандап аруақ шақырылған жерде ағайынға, өкпе, араздыққа қарамайды, жанын салысады. Осылай елжұрт халықтың бірлігін көрсетті. Рудан, аталық деңгейден әлдеқайда жоғары тұрғанын дәлелдеді.

	Қазақ үшін жер атадан балаға қалған жәй байлық қана емес, тіршілік толқыны, өмір мағынасы.

	Жастұлпарлықтардың патриот болу үшін - «ана тілінді, әдебиетінді, тарихынды және мәдениетінді білу шарт принципінде жүргізген көп жылдарғы еңбектері өз жемісін берді. Жастардың оянған ұлттық санасы оларды тарих сахнасына алып шығып, Ұлы істерге жетеледі. Жастарды бар қазақ қолдады. Ақмола мен Ерейментау қалаларының көшелері ереуілшілдерге толды. 1916 жылғы Ресей патшасының маусым жарлығына қарсы дүрбелеңнен кейін Қараөткел мен Ерейментау төңірегінде бір мезгілде осыншама қазақ жиналып көрмеп еді. Қазақ қауымының ұлттық болмысы шындалды. Бұқара халықтың ой-өрісі, ойлау деңгейі, жана сатыға көтерілді. Халық жастардың неміс автономиясын құруға қарсы күресінің нәтижесінен кейін өзгерді. Социалистік жүйе қанша күшті болып көрінгенімен идеологиялық, экономикалық дағдарыста екенін сезе бастады. Кеңес Одағының кіршіксіз әділеттілігі оның күшті, жан-жақты дамып, халыққа қамқорлық жасап отырғандығы жөніндегі мақтаулар жұрттың ішкі жан дүниесін кірлетіп ластандырды. Кімбіз, қайда барамыз, ұрпағымыздың болашағы не болады деген сұрақтар көпшілік қазақтың көкейін жегідей жеді. Сенген қойы – Кеңес өкіметінің беті ашылып, сорақылығы көрінді. Тең емес, төмен екеніне, қазақпен өкіметтің санаспайтынын білді. Халықтыкі деген Кеңес өкіметі де, оның социалистік жүйесі де қазақты оңдырмайтынына көздері жетті. Керісінше адамның қоғамдық өмірдегі белсенділігі оның ішкі жан дүниесін өзгертіп, өзіне деген сенімділігін арттырып, күнделікті күнкөріспен шектелмей, үлкен мақсаттарға жетуіне болатынын көрді.

	Жастұлпарлықтар санасын серпілткен қазақ жастары Атақоныс арқа жерінен Неміс автономиясын ашуға жол бермеді. Рухтанды. Ер Едігенің ұрпағы екенін дәлелдеді... Болмысты торлаған қорқыныш пен мүсәпірліктен құтылып, ұлттық болмысы біржолата оянды. Егер де жастұлпарлықтардың ықпалымен рухы көтерілген жастар Ақмола-Ереймен көтерілісіне шықпаса, бүгінгі жер тұтастығы, ел бірлігінің болуы күмәнді болар еді. «Қазақтың қамал қорғаны, қазақ деген халқынан, қазақтың абырой ары үшін, сарып қылған бар күшін» делінген Бөгенбай батырдың елді мекені Ассельборн аталса, сүйекке таңба түсіп, ұлттық рух әлсірейтіні сөзсіз еді.

	1970 жылдардың соны 1980 жылдардың басында елдегі келеңсіздік, рухани күйреу күннен-күнге өршіді. Ең бастысы қазақ ұлтының кеңестік билікке сенімдігі азайды. Билік пен халық арасының алшақтауына көрер көздегі жалғандық пен өтірік отқа май құйғандай болып тұрды. Әділетсіздік көбейген сайын, билікке қарсылық та көбейді. Жел тұрмаса, шөптің басы қимылдамайды. Көп жылдары еленбеген, шешілмеген мәселелер сыртқа запыран болып шығып, революциялық ахуал туғызды.

	Елде біртіндеп ұлт азаттық көтеріліске саяси ахуал қалыптаса бастады. 1979 жылғы Ақмола — Ереймен көтерілісі 1986 жылғы Желтоқсан революциясына тарихи негіз салды.

	Ақмола-Ерейментау көтерілісімен Желтоқсан революциясында саяси да, тарихи да сабақтастық жатқаны анық.

	Алаш идеясымен қаруланып, елге үгіт-насихат жүргізіп, мәдени-әдеби салт-дәстүр негізінде ұлттық болмыс пен сананы оятып, жаңа жас буынға тәрбие берген «Жас тұлпар» ұйымының бұл көтерілістерге қосқан үлесі орасан зор. Тікелей басы-қасында болып көтерілісті басқармаса да жастұлпарлықтар жастардың, зиялы қауымның болмысын тәуелсіз ел, мемлекет болуға тәрбиелегені сөзсіз.

	Егер де біз Неміс автономиялық облысының құрылуына қарсы көтеріліске қатысқан жастардың ұлтжанды болуына, «Жас тұлпар» ұйымының әсері болды десек, 1986 жылғы Желтоқсан революциясының алғышарты осы 1979 жылғы Ақмола-Ереймен көтерілісінен бастау алды. 1979 жылы күш алған, рухтанған жастар 1986 жылдың желтоқсанында ұлт мүддесін қорғауға дайындықтарын білдіріп, Брежнев алаңына еркін шықты.

	Жастарға жастұлпарлықтар көрсеткен үлгі, салған жол ұлттық ағынның ұйтқысыз санасын оятқан серпілісі болды.

	1986 жылдың 16-18-ші желтоқсанында Алматыда басталған революция 20-22-ші желтоқсан күндері Целиноград, Көкшетау, Павлодар, Қарағанды қалаларында жалғасын табуы осының дәлелі.

	Сөйтіп, «Жас тұлпар» ұйымы ықпалымен тәрбиеленген қазақ жастары Кенес империясының күйреуіне, социалистік идеяның жеңілуіне үлес қосты.





Замана сауалына – салиқалы аманат


	Қазақ халқының Тәуелсіздігін аңсаған Алаш идеясын алғашқы болып жаңғыртқан жастұлпарлықтар оқуларын бітіріп, мамандық алып ата-жұртқа оралды. Білімімен, көргені, көкейлеріне тоқыған өнегесімен ұлттық рухты жандандыра келді. Өздері пір тұтатын Алаш зиялыларының өмірлерінен үлгі алып, оқу-ағарту, ғылымбілім, газет-журнал, өнер салаларына топтасты. Тарихи сабақтастықты жалғастырып, ұлттық болмысты жанартуға ұмтылыс екпінін әкелді. Жастұлпарлықтардың көзқарастарына әлемдегі саяси-ахуал да әсерін тигізбей қоймады. Олар Қазақстанды халықаралық қатынастар дамуының бір бөлігі деп есептеді. Әсіресе 1969 жылғы Чехословакия көтерілісі, Польшадағы 1970-1971 жылдардағы «Солидарность» кәсіподақ қозғалыстары социалистік жүйеге бұрынғыдан да бетер сын көзбен қарауларына әсер етті.

	Ал 60-шы жылдардың соңы, 70-ші жылдардың басында Қазақстан Кеңес Одағының құрамында «мемлекеттік социализм» бағытын ұстанды. Дүние жүзіндегі социалистік жүйе қарқынды дамуы үшін өз халқына шектеу қойылып, басқаға қамқорлық жасады. Бұл «Планетарлық қамқорлық» Кеңес Одағы халқына әлеуметтік әділетсіздікті күшейтті. Социалистік идеология бодандықтың жаңа түрін, яғни, сананы құрсаулап, ойды шеңберлеп көпшіліктің жоғарғы жақтың тұжырымымен жүруін үйретті. Бұның соны өзгенің айтқанымен санаспай ештене істемеуге, өзіне сенбеуіне әкеліп соқты. Адам өз мойнына ешбір жауапкершілік алмауға бейімделді. «Біреу не айтты екен», «Сен қалай қарайсың», – деп жалтақсыз өмір сүре алмады. Кеңес Одағы сырт қарағанда бостандықтағы демократиялық ел болып көрінгенімен, шынайы өмірде «мәдениетті түрменің» тұтқыны болды. Барлық адам мемлекет есебінде. Он алты жасқа келіп төлқұжат алысымен тұрған жерінде тіркеуде тұрасың. Тіркеусіз жұмыс жоқ. Жұмыс істемесең алаяқ-кезбесің. Оған статья бар. Ал жұмыс орнында сенің өмірбаянынмен танысып, кім екендігіне жауап беретін арнайы бөлім бар. Ол темір есіктерезелі, сенің өз қолыңмен жазған өмірбаянын, 3х4 сурет, еңбек кітапшаң сақталады. Ол кітапшана алған марапатын, сөгіс, қатаң сөгістерін мұқият жазылады. Өмірбаянында әкешешен, туған-туысқанында сотталғандар бар ма, шет елде туыстарың тұра ма, өзің шет елде болсаң қандай мақсатпен болдың бәріне жауап бергенсің. Іс-қағазын мұқият шыншыл толтыру Кеңес Одағы адамының азаматтық борышы.

	Жастұлпарлықтар елге келгенде өмірдің өрлі-қырлы, кедір-бұдыр кезендерін тағы да бастарынан өткізуге тура келді. Ойлаған қызметтеріне орналасу қиынға соқты. Қайда барса да, КГБ олардың алдын орай берді. Әсіресе Мұрат Әуезовке КГБ тор құрып, аяғын ілгері бастырмады. Халқым, қазағым деп Отанына жүрегі алып ұшып келгенде, оң қабағын беріп жұмысқа алатын бір шенеунік азамат табылмады. Қазақты әлемге Абай арқылы танытқан ғұлама жазушы Мұхтар Әуезовтың ұлы Мұрат Мәскеу университетінің дипломы, ғылым кандидаты атағымен жұмыссыз жүрді. Құзыры күшті КГБ, білім саласының бар жолына тосқауыл қойды. Білім министрлігіндегі бір шенеунік Мұрат Әуезовке жаны ашығансып «әуре болма, еш жер сені жұмысқа алмайды, бұйрық солай» деп турасын айтып мүсіркеген де болады. Бірнеше тіл білетін, білікті маман, жас ғалым Республикада жұмысқа орналаса алмады. Мұрат Әуезов тек Михаил Есеналиевтің көмегімен «Литературная газетаның» Қазақстандағы тілшісі қызметіне орналасты. Мұрат Әуезовты Михаил Есеналиев Мәскеудің қоғамдық Академияда оқыған кезінен білетін. Олар пікірлес, сырлас болатын.

	Туған жеріне асқақтап келген ұлын елі сағын түсіріп, жерге қаратты... Сұңқарды сұқсұр табалап, қыранның күні күйкентайға түскен, ынжық-тексіздердің мерейі асқан қу заманның теперішіне шыдап бақты. Іштей налыса да, сыртқа сырын бермеді. Бірақ, текті – тегімен текті, Мұратты қиыншылық қанша қыспаққа алса да ол шыдады. Алған бетінен қайтпады. Әрине көңіліне күдік түскен сәттері де болды. Ол өзінің қара басы емес, ұлтының болмысын өзгертудегі кездескен қиыншылықтардан туған көңіл-күйі жөніндегі жанайқайын естелік күнделігіне былай жазады:

	«Нет у меня гарантий. Ничего обешать не могу. Какие могут быть гарантии в затее поднять современного казаха против самой могущественной государственной системы? Какую перспективу можно обешать быть услышанным слову, если взамен миру и сытости, интенсивному росту тела этноса предлагаешь такую эфемерную ценность, как национальное самосознание... в народе, жизненным принципом которого после катастрофических потрясений двух последних столетий не могла не стать выживаемость любой ценой. Прежде всего, ценой отказа от суверенной мировоззренческой ориентации. Ценой утрированного подтверждения своей благонадежности...»

	«...Избавиться от власти русской метрополии нам необходимо, если не хотим остаться на задворках истории. Быть на задворках истории-обречь несколько поколений на приспособленческое существование. Медленное, длительное убийство национального достоинства, достоинства человека. Осуществление колонизаторских планов русских царей. Содействие одной из самых черных сил истории. Коммунизм – удобная вывеска. Запретили вечер Махамбета! Да не казахи это сделали, а секретари! Раковая опухоль разъедает казахское общество. Нет такого общества. Есть насмерть перепуганные, друг за другом следяшне чиновники аппарата!»

	Ал сенімсіздік тұлғаның айырылмас серігіне айналған заманда, қалыптасқан дағдыны бұзып-жарып Тәуелсіздік үшін күреске шақыру жастұлпарлықтар үшін оңай іс болмады.

	Социалистік идеологияның жастардың санасын улаған тәрбиесі қазақ халқының ұлттық, отандық иммунитетін жылдан-жылға әлсірете берді.

	Ертесімен теледидардан Кеңес Одағының гимнін естіп, Мәскеудің Қызыл алаңын көруден бастап, бар саладағы күні бойғы коммунистік үгіт-насихат өз нәтижесін берді. Ел ішінде өз ұлтының кім екенін айтуға ұялатын, басқа ұлт өкілін туған бауырынан жоғары қоятын, аралас неке қиюға ұмтылған қазақтар пайда болды. Мұндай мамандар билік тарапынан қолдау тапты, қызметі өсті, тұрмыс-жағдайы жақсарды. Жаман әдеттiң өміршең екендігін еске алсақ, бұл советтік интернационалистiк ниет қу шөпке тиген оттай лаулады.

	Кеңес Одағындағы тегін оқу, тегін денсаулық сақтау жүйесі, кәрілікке жеткілікті зейнетақы және тұрақты баға бір қарағанда үлкен жетістік болып көрінді. Халық соғыс пен аштықтың болмағанына шүкіршілік жасады. Рухани саланың социалистік қалыппен шектелгеніне көндіккен көпшілік айтқанға сеніп, биліктің айдағанына жүрді. Жылына 7 қараша мен 1 мамырда ұран-транспорант ұстап шеруге қатысқандарына мәз болды. Сайлау болса бас шұлғып дауыс беру сүйекке сіңген әдетке айналды. Социализм дәуірі тоқыраулыққа душар етті. Жалғандық адам жадын торлады. Еркіндік бар сияқтанғанымен екі иықтан зіл түспеді. Күнделікті күйбеңнің арасында болашақтың бұлдыры ойды сергітеді. Жайбарақаттылықтың сыртында белгісіздіктің жұмбағы көлбендеді.

	«Дамыған социализм» қоғамында өмір сүріп отырған Кеңес өкіметі халқы парасатты пайымдылықтан, ұлттық құндылықтардан жұрдай болды. Бұқара халық ел билігіне қатыстырылмады. Тек сөз жүзінде ғана құқылық, көзбояушылық кенінен сипат алды. Көрер көзге әділетсіздік етек жая берді. Тіпті Бибігүл Төлегенова 1970 жылы Лениндік сыйлыққа ұсынылып, Людмила Зыкинадан артық дауыс жинағанның өзінде, Мәдениет министрі Фурцева Лениннің 100 жылдығында Лениндік сыйлықты орыс алуы керек деп Людмила Зыкинаға бергізген.

	Билік коммунистік моральды үдетіп, интернационалистік тәрбиені күшейтті. Қазақ тілінің, ұлттық құндылықтардың дамуына ешбір жағдай жасалмады. Билікте ұлт маманы ретінде негізінен орыстілділер, өз мәдениетінен, тарихынан мағлұматы жоқ шала қазақтар отырды. Облыстарда ашылған қазақ театрларының репертуарлары социалистік идея жүйесінің шеңберінен аспады. Есесіне Қазақстан «достық лабораториясы» аталып, оның, интернационалдық тәрбиедегі жетістіктері басқа республикаларға үлгі есебінде ұсынылды. Қазақтың рухани жан дүниесі қапасқа түсті. Өресізді өрге, тексізді төрге сүйреген Кеңес өкіметіне білімдінің де, қабілетінің де қажеті болмады. Мәскеу өзінің қу қарақан басының қамын ғана күшейтіп, саяси мүддесін, отарлық қажеттілігін ғана ойлады. Халықтың аяғын шандып байлап, адымын аттатпай тұқырта берді.

	Кезінде американдық ұлы жазушы Амброз Бирс: «Ең қатерлі саяси ахуал – ұзаққа созылған интернационалдық достық», – деген болатын. Міне, енді осы жалаң достық Қазақстанда шексіз белең алды. Социалистік идеология – ұлттық құндылықтар, еркіндікке ұмтылу иммунитетінен айыру үшін мемлекеттің бар айла-тәсілін, керек кезінде күш-зорлығын пайдаланып бақты. Салт-сана мен дәстүр – қазақ тіршілігінің жазылмаған заңы екенін ескерсек, сол салт – дәстүрден айырылу ұттық құндылықтарды жоғалту болып табылады. Көпшілік жұрт «Компартия айтса көндік, көп айтса болды» принципімен өмір сүрді. Заман ағымына сай бойларына сіңген жалған намыстық, өтірік қолдау, жағымпаздық сияқты жат қылықтар адамды аздырды.

	Ал, жастұлпарлықтар творчестволық бірлестіктерде, көпшілікпен кездесулерде интернационалдық тәрбиеден айырылмайынша, ұлттық сана оянбайды деумен болды. Осы кезен, тарихи қажеттілік жан-жақты білімді, талантты ұйымдастырушы, тектілігіне тән парасатты Мұрат Мұхтарұлын саяси тұлға етті.

	Отты, жалынды жылдар тағлымы Мұрат Әуезовті шын мәніндегі «Жас тұлпар» қозғалысының көшбасшысына айналдырды. Оның өмір мәнін ұлт болашағынан іздеуі басқаларға үлгі болып, жол көрсетті. Өмірдің ұзақтығы сенің қолында болмаса да оның мәні мен мағынасы өзіне байланысты. Шынайы шындықта өмір сүру — парасаттылық көзі. Ол туған жерге, халқыңа адал болып, соны сүюден туатын қағида. Мұрат Әуезов төңірегіне қазақтың талантты ұлтшыл жастарын топтастырды.

	Идеология мен экономикада ғана емес, адамның жан дүниесінде де тоқырау басталды. Көңілді кір басып, пендешілік аспанда ойран салды. Ал адам қашанда табиғатында азаттықта, сезіміне сай еркіндікте өмір сүргісі келеді. Оның басқа мақұлықтардан артықшылығы да осы адамгершілігінде, парасаттылығында. Адамның тұла бойын құрсаулауға болар, бірақ сезім мен жан дүниесі азаттығын мәңгі қапаста ұстау ешкімнін, ешбір жүйенің қолынан келмейді. Көпшілік жұрт «Адам – мемлекеттің ең басты байлығы – қазынасы» болатын саясатты қажет етті.

	Осы жылдары Қазақстан Семей полигонындағы ядролық жарылыстан адам айтқысыз зардап шекті. Қазақтың зиялы ұл мен қыздары Қазақстан жеріндегі ядролық жарылыс сынағын тоқтату үшін күреске шықты. Қозғалысқа Олжас Сүлейменов басшылық жасап, «Невада-Семей» бірлестігін құрды. Бұл қозғалысқа барлық жастұлпарлықтар белсене ат салысты. Жер тазалығы, рух тазалығы үшін аянбай еңбек етті. Атом бомбасының сынақтарының азабынан халқын азат ету үшін белсенділік көрсетті. Шерулер ұйымдастырып түрлі билік өкілеттіліктеріне арызөтініштер арқылы ұлтының мұң-мұқтажын жеткізді. Ең бастысы газет-журнал бетіне атом бомбасы жарылысының зардаптарын әшкерелеп жазды. Бұқара халықты атом полигонын жабуға шақырып үгіт-насихат жүргізді. Ел қамы мен халық тағдырына байланысты қандай да іс-шара болса, жастұлпарлықтар оған белсене араласты. Жұрт алдында сөйлеген сөздерінде Тәуелсіздікті көксеген мұрат-мүдделері тұнып тұрды. Кенес өкіметінің көрсоқыр саясатына деген бітіспес қарсылығы анық аңғарылып, мен мұндалап жастарды баурады.

	«Дамыған социализмнін» қарқынды үдерісі ұлттық болмысты интернационалдық тәрбиемен тұмшалады. Қазақ халқына бар рухани қазынасынан айырылып қалу қаупін төндірген мәңгүрттік сана бой көтерді. Бодандықтағы ұлт қайткенде де рухани дағдарысқа ұшырамай қоймайтынына көпшіліктің көзі жетті.

	Елдің табиғи, экономикалық байлығын талан-таражға салу өз алды, ең бастысы ұлттық сананы саналы түрде жоюға кірісті. Социалистік қоғам өзіне ыңғайлы саясат жүргізу үшін жергілікті халықтың азаматтық денгейін өзгертті. Ең бастысы қазақ тілі – қоғамдағы рөлінен айырылып, ұлттық біртіктің кепілі болудан қалды. Өкімет интернационалистік тәрбие негізінде ұлтсыздану, дүбәрәлану үрдісін күшейтіп мемлекеттік деңгейге көтерді. Ал өз ұлтының ұланы бола алмаған адамда қаншалықты мәдениет болуы мүмкін. Біреудің қансығын таңсық етіп жүретін, сырты бүтін іші түтін, адасқақ жігерсіз ұрпақтың саны көбейді.

	Экономиканың дамуымен бірге ұлттық рух шарықтап биіктейді деген сенім ақталмады. Жан дүние, сана-болмысымыздың бетінің анық ашытуы, көп дүниені жалған істейтінімізге көз жеткізді.

	Кеңес өкіметінің қазақ тіліне деген көзқарасы Гитлер мен Левитанның ара-қатынасындай еді. Қазақ тілі мәселесі сөз етілсе, Орталық партия комитетінен бастап, облыстық, аудандық деңгейдегі үлкенді-кішілі жауапты қызметкерлер шошынып естері шығатын.

	Әсіресе тың игерген Ақмола, Көкшетау, Қостанай, Солтүстік Қазақстан облыстарында жағдай мүлде мүшкіл күйге түсті.

	Қазақ мектептерінің жабылып, тіл өрісінің тарылуы білім беру деңгейінің төмендеуіне әкелді. Қала мен ауыл мектептерінің арасындағы алшақтық ұлғайды. Қазақ элитасы мен бұқара халқы әр тілде сөйлеуге кірісті. Бұл ұлттық болмыстық бірлікті ыдыратуға айналды. Қазақ тілі қоғамдық өмірде аударма тілі ретінде қосалқы ғана рөл атқарып, негізгі мазмұнынан айырыла бастады. Ал тіл жанданбайынша ұлт өресінің өсуі күмәнді.

	Тілдің қоғам өміріндегі орны туралы ғалым Ақселеу Сейдембек былай деді:

	«... өмір ағымының қарқынына қарай бәріне де көнуге болар, бәріне де шыдауға болар, ал кең мағынасында, ұлттың жаны болып табылатын тілге қағажау көрсету – ақтауға да, ақталуға да болмайтын тарихи қылмыспен тең құбылыс. Тіл жанды процесс – тұтынған сайын жетіледі, тұқыртқан сайын кетіледі. Яғни, тіл тұқыртылған сайын халықтың рухы солады, ұлттың еңсесі басылады, елдің патриоттық сезімі сөнеді, сөйтіп, басқа саладағы оңға басты деп жүрген әрекет-тірліктің бәрі зая кетеді. Бұл – тарихтың мың мәрте дәлелдеген ащы шындығы».

	Қазақ республикасындағы достық мәселесіне келгенде де жастұлпарлықтар компартиялық саясаттан өзгеше бағытта болды. Қазақ ұлтының мәдени деңгейі көтеріліп, ұлттық сапасы артып, тарихи ата мекенінде өзін бостандықта, еркіндікте сезінбесе интернационализм жалған келбетте болады деп есептеді. Сондықтан олар «Қазақ тілінің, әдетғұрып дәстүрлердің дамуын ескеру керек, өз жерінде аздың күнін кешіп, төменшіктеп жүрмеуі керек», – деп жүрген жерлерінде айтудан жалықпады.

	Жастұлпарлықтар 60-шы жылдары жастарды еркіндік, әділдік үшін күреске шақырса, 70-ші жылдары творчестволық зиялы қауым арасында жұмыс жүргізді. Олар түрлі салаларда қызмет жасап, парасатты азамат, жақсы маман аталды. Қай салада болсын топ алдында, халық жадында, көз алдында еңбек етті. Әдебиетте аудармашылықпен, ғылым мен техникада жаналық ашумен, институттарда білім беріп, жастарды тәрбиелеумен айналысты. Қаншалықты маман иегерлері болса да, өмірлік кредолары «қазақ ұлтының болашағын ойлаумен болды». Қоғамдық өмірден де алшақтамады. Төңіректеріне ғалымдарды, әдебиетшілерді, өнер-мәдениет майданында жұмыс жасап жүрген жастарды жинап, олардың творчестволарына ұлттық нақыштағы тақырыптарды ұсынды.

	«Хрущевтік жылымықтың» тұсында дүр етіп көтерілген жаңа лек Олжас Сүлейменов, Сәтімжан Санбаев, Асқар Сүлейменов және де басқа таланттар тобына жастұлпарлықтар қосылып, ұлтты жандандырды. Нұрғиса Тілендиев «Жас тұлпарға» гимн жазды. Кездесу кештерінде Мұқағали Мақатаев өз өлендерін оқыды. Сержан Ақынжанов, Кенжебай Ақышев, Жақан Модахметов, Майра Ақшалова, Тамара Танатарова, Роза Жаппарова, Амангелді Іргебаев, Халел Аханов, Әбсәттәр Дербісәлі, Болат Сарыбаев сияқты жастұлпарлық ғалымдар белсенділік көрсетті.

	Морис Симашко, Әнуар Әлімжанов, Алан Медоев және басқа бір дүниетанымдағы достық, өмір мен болашақ жөніндегі пікір алысулар жастұлпарлықтарға рухани азық болды.

	Қоғамдық ғылымдармен бірге басқа өнер салаларында да ұлттық құндылық негізіндегі ізгілікті істер жасалынды. Елді өз туындыларындағы тосын шешім, тың үрдісімен елең еткізгендердің көш басында суретшілер Салихиддин Айтбаев, Мақым Қисамединов, Бақтияр Табиев, қолөнер шеберлері Дәркембай Шоқпарұлы, Жеңісхан Тілеуханов, сәулетші Тимур Сүлейменов және басқалары тұрды. Бұл талант иелері өздерінің бақытын халқына қызмет істеп, ұлтының құндылықтарына өз үлестерін қосудан тапты. Социалистік жүйедегі жаттанды, дайын түсініктермен жүрмей, ұлтына керек өзіндік өмір жолын іздеді. Жан дүние, таным-болмыстарымен ұлт болашағы үшін аянбай қызмет істеген бұл талант иелерімен жастұлпарлықтар қоян-қолтық араласты.

	Ол жылдардағы қазақ зиялыларының басты ерекшелігі ұлты үшін қанша iс-істесе де айғай-шусыз, дабыра-даусыз, жан баласына міндетсімей іске асырды. Сол кезеңнің бір сәтін классик жазушы Сәтімжан Санбаев былай еске алады: «Алпысыншы жылдардың ортасы еді. Бір күні Олжас Сүлейменов осы Алматыда Мағжан ақынның жары Зылиха апайдың тұратынын айтты. Мұрат Әуезов екеуміз әркімнен сұрастырып жүріп ол кісінің мекен-жайы Тимирязев көшесінің бойындағы Ботаника бағы манында екенін анықтадық. Іздеп барсақ Зылиха апай ескі бір бөлмелі пәтерде жүдеу тіршілікпен ғұмыр кешіп жатыр екен. Содан бастап Олжас, Мұрат, мен үшеуміз ол үйге жиі-жиі барып, ақынның мұрасын жинастыру, білетін адамдардың естелігін жазып алып қалу, Мағжанды ақтау туралы жоғары орындарға құжаттар дайындау секілді мәселелерді қолға ала бастадық. Мұнымен қоса өз жалақымыздың бір бөлігінен ақынның жесіріне сырттай «пенсия» тағайындап, оны ол кісіге ай сайын міндетті түрде почтамен салып жіберіп жүрдік. Біздің тарапымыздан жасалған бұл көмекті Зылиха апай білетін. Оны ол кісінің үшеумізді көрген сайын қатты қысылатынынан, сосын мереке күндері құттықтап барғанымызда қуыс үйден құр шықпандар дегенді сылтауратып біреумізге бет орамал, екіншімізге жейде, одан кейінгімізге галстук беріп шығарып салатын шағын сый-сияпатынан анық аңғаратынбыз. Жә, сонымен уакыт осылай өтіп жатты. Бұл мерзім ішінде біз Мағжанның 10 мың жолға жуық өз өлеңін және ол тәржімалаған Вс. Ивановтың «Сәби», Г. Гейненің «Күннің батуы», Е. Кольцовтың «Шалдың үміті» сияқты шығармаларын тауып, оларды No1 кезектегi әзiрлiкке ұстауға ұйғарым жасадық. Ол ақынның шығармаларын машинкаға бастыру және мүмкіндігінше орыс тіліне аударып қою деген сөз еді!»

	Қазақ елінің қандай да үлкенді-кішілі жалпыұлттық мәселелерінен жастұлпарлықтар шет қалып көрген емес. «Жас тұлпар» ұйымының мүшелері енді уақыт өрісімен бірге аршындап өздерін ұйым шеңберіндегі жұмыспен ғана шектемеді. Олар ұлт мүддесіне қатысты жұмыстарға тікелей араласып, әрқайсысы өз деңгейінде, жұмыс істейтін, тұратын жерлерінде белсенділік көрсетті.

	Әлем дамуындағы өзгерістерге сай Кеңес Одағы беделықпалынан айырылып қалмауы үшін жекелеген республикаларға халықаралық деңгейде шаралар өткізуіне рұқсат берді. Өкімет идеологиялық қажеттіліктен тәуелсіздіктерін жана алған Азия және Африка елдерімен қарым-қатынасты жақсартуға мүдделі болды. «Капиталистік емес», «Дамушы мемлекеттер» деген ұғым жасап, бұл елдерді Америка мен Европаға қарсы қойды. Осындай идеологиялық шаралар аясында Азия және Африка мемлекеттері ақын-жазушыларының симпозиумы Алматыда өтетін болды. Қазақстан Жазушылар одағының 1-ші хатшысы Әнуар Әлімжанов бастаған комиссия құрылып, үлкен дайындықтар жүргізілді. Азия және Африка елдері ақын-жазушыларының V-ші конференциясы 1973 жылдың қыркүйек айында Алматыда өтті. Бұл симпозиумда жастұлпарлықтар басқа қырынан көрініп, білімділіктерімен ерекшеленді. Конференцияға дайындық барысында да, конференцияның жұмыс кезінде де қазақта талантты, қабілетті жастардың бар екенін көрсете алды. Қазақ әдебиетінің мұратын, көркемдік-эстетикалық қуатын, рухани нәрін шет елдіктерге нақтылы айтты. Көшпелі елдегі «далалық демократиядағы» сөз өнерінің орнын жан-жақты көрсетті. Қазақтың сөз өнерінің мәдени-рухани деңгейін, танымдық-тағылымдық сипаттарын шетелдік ақын-жазушыларға толығымен жеткізді. Социалистік реализм ықпалында болсақ та бізде күрделі, мағыналы терең ойларға жетелейтін көркем шығармалардың бар екенін көрсете алды. Азия және Африка елдері жазушыларының жиыны қазақ халқының ең асыл сөздерін көздің қарашығындай сақтап, жан сарайын жауқазынға айналдыратын, ішкі терендікті танытатын көркем шығармаларды шет тіліне аударуға мүмкіншілік берді. Жастұлпарлықтар мәдениет пен әдебиетті бөле жармай, тұтас, шет ел әдебиеті деңгейінен қарады. Өздеріне ұлт мәдениеті мен әдебиетіне деген үлкен жауапкершілік жүгін жүктеді. Ұлттық дамуына кедергі келтіретін рухсыз, интернационалистік тұрғыдағы шығармаларды сынға алды. Бұл істе Мұрат Әуезов басқарған Жазушылар Одағының аударма бөлімі ерекше көзге түсті.

	Конференцияда Индияға барып арнайы дайындықтан өтіп келген Мұрат Әуезов пен Азия-Африка жазушылары ассоциациясының төрағасы Юсеф эс Сибайға тәржімеші болған Болатхан Тайжанның рөлдері зор болды.

	Болатхан Тайжан жөнінде үлкен интеллект иесі, аяулы азамат, әдебиет сыншысы Сағат Әшімбаев:

	«Юсеф эс Сибай сияқты терең ойлы, тұңғиық білімді қаламгердің мінбелер мен теледидардағы араб тілінде сөйлеген сөзін ілеспе әдіспен орысша-қазақшаға аудару оңай шаруа емес. Ұлт намысы деп айтарлық осы сында Болатхан ерледі. Сөйтіп ол логикасы жүйрік, ойлау машығы жоғары интеллект иесі екенін көрсетті. Бүгінгі қазақ жастары міне, осындай болуы керек», – деп «Лениншіл жас» газетіне аспандата жазды.

	Жастұлпарлықтар шет елдік жазушылармен пікір алысып, араласу барысында отаршылдықтан құтылу тәжірибесін алды. Саяси күрестің жана жол-тәсілдерін үйренді. Ал ең бастысы халықаралық деңгейде қазақ әдебиет өнерін әлемге паш етуге ат салысты.

	Шындық айтылмаған жерді жамандық жайлайды. Компартияның ғөй-гөйіне елтіген елдің күні қараң, болашағы бұлыңғыр. Тас бауыр боп, қатыгезденген адам дірілдеген жүрекпен сыр ұғып, басқаның көңіл-күйін, жан сырын түсіне алар ма?! Жастұлпарлықтар ұлттық рухты өсіріп, жігерін жану үшін елдегі ниеттес, санасы тұнық, зердесі ашық талантты жастарды өз қатарларына тартты. Олардың ықпалымен, қолдауымен қазақтың қасіретті күндері жазылып көрсетілген құнды дүниелер өмірге келді.

	Жазушы Смағұл Елубаев сол кезеңдегі тың тақырыптардың жазылуына Мұрат Әуезовтың тигізген әсері жөнінде былай дейді: « 70-ші жылдардың ортасында Жазушылар одағының бір пленумында Мұрат Мұхтарұлы мінберге көтерілді. Күтпеген жерде пленумнiң күн тәртібінде жоқ 1932 жылғы қазақ қырылған ашаршылық туралы әңгіме қозғады. «Бұндай ұлттық апатты айналып өткен әдебиеттің болашағы жоқ! Ашы да болса ақиқат керек!» — деді. Бұл мәлімдемеден кейін құзырлы органдар онымен тағы да айналысқан. Өйткені, ашаршылық компартияның қазақ халқына жасаған тарихи қылмысы еді. Сондықтан ол қылмыстың бетін ашпақ болғандарды партия аямайтын. Ауызынан қақпақ, төбесінен тоқпақ айырмайтын. Бірақ айтылған сөз -атылған оқ. Мұрат Әуезовтің сөзі ауыздан ауызға тарап кетті. Мұрат Әуезов сынды айтулы азаматтың ашаршылық туралы әңгіме қозғағанына алабөтен қуанғанбыз. Себеп, бұ кез біз де ашаршылық жәйлі роман идеясымен «ауырып» жүрген кезіміз еді. Мұрат тәрізді тұлғаның бұл тақырыпты биік мінберден көтеру біздің сенімімізге сенім, қолтығымызға қанат бергендей болды. Ашаршылық жайлы роман жазуға шындап дайындала бастадық. Осынау идеяны көтергені үшін Мұқаңның қолын қыстық. Бірақ, Мұқаңның бізге назары 1986 жылы романның қолжазбасын оқығаннан кейін түсті. Мұқаң қолжазбаны оқып шығып шын қуанды. Қолжазбаға осынау талғампаз сыншы берген баға біз үшін кітап шықпай жатқан аттай 5 жыл бойы моральдік тірек болды. 1989 жылы киностудияның бас редакторы Мұқаң баспа жоспарына кіргізбей қойған «Ақ боз үйді» күресіп жүріп, кино жоспарына кіргізді. Бұдан біз бір нәрсені байқадық. Бұдан біз Мұрат Мұхтарұлының Алаш идеясынан айнымаған, ұлттық идеяға адал азаматтық тұлғасын байқадық. Тіптен, тоталитарлық жүйе «басқа шауып, төске өрлеп» тұрған сол бір сұрапыл шақтардың өзінде Мұраттың мұраты Алаш азаттығы болған отаршыл Одақ идеологиясына үнемі қарсы келген де отырған. Айтса ауызға ұрады. Айтпаса азаматтығына сын. Не істеу керек? Үнсіз қалу ма? Сырттай солай көрінді. Тілге тиым саларсың. Бірақ, Алаш, Азаттық деп соққан жүрекке қалай тиым саларсың!? 70-ші, 80-ші жылдардағы үнсіз Мұрат мұңы тек күнделіктеріне ғана төгіліпті».

	Жастұлпарлықтардың ұлтшылдығын, отаншылдығын көріп «пассионарлық ұлт» екенімізге көзіміз жете түседі. Қасиетті жерден қашан да рухты ұлдар шыққан.

	«Сол қазақтың мен де бір жапырағы,

	Арқасы бар, Алматы, Атырауы,

	Ар-намысын аяққа таптатпайды,

	Қашан да қазақтың топырағы»,

	– деп Мұқағалидың өлең жолдарын сенін де қайталағың кетеді.

	Жалпы 70-ші, 80-ші жылдар Компартияның оң қолы КГБның қаһарына мінген, шарықтау кезеңі. Бұл шындықты айтатын адамның алды тұман, арты құз заман болды. Сонда да жастұлпарлықтар адамдықтың асыл қасиеті — жан дүниенің, тән мен сезімнің тәуелсіздігі, бостандығы үшін күрес екенін дәлелдеді. Кенес дәуірінің идеологиялық иіріміне икемделмеген, ноқтаға бастары сыймаған жастар Қазақстанның саяси өмірінен өзіндік сипатқа ие болды.

	Бодандық ұлттық намыстың тамырына балта шапты. Өркениет төрінің жолын бітеді. Осындай қиын - қыстау кезеңде жастұлпарлықтар саяси күрестің жаңа жол-тәсілдерін іздеді. Ғылыми-теориялық зерттеулерге көп мән берді, қазақ халқының тарихы мен ана тіліне тереңірек үңілді.

	Ұлт тағдыры, оның болашағы үшін ана тілінде білім беріп, ұрпақ тәрбиеленбейінше салт-дәстүрдің сақталмайтынын көрді. Қазақтың тілі дамымаса болашақтың күнінің қараң екенін, өйткені жас ұрпақтың бойында ұлттық сезімнің өзі де болмайтынын білді. Сондықтан қазақ тілінің құдіретқасиетін, мақал-мәтелдердің философиялық мәнін ұлттық ой-сананың жетістігі деп пайымдады. Үлгіге Әлкей Марғұланның қазақтың мақал-мәтелдерінің философиялық негіздері жөнінде Ленинградта докторлық диссертация қорғағанын мысалға келтірді. Қазақ тілінің қоғамдық өмірден өзіне тиесілі орнын ала алмай отырғанына жергілікті билік кінәлі деп санады. Әрине бұның арғы жағында социалистік идеологияның, интернационалистік саясаттың құлағы көрініп тұрғанын меңзеді. Барлық кездесулерде қазақ тілінің бай қоры бар екенін, оның көне тіл екендігін алға тартты.

	Шынында Герольд Бельгердің зерттеуі бойынша, Шекспир шығармаларындағы қолданылған сөз қорының жиынтығы 14000 да, ал Мұхтар Әуезовтің сөздік қоры 16 000-нан асады. Қазақ тілінің – түркі тілдерінің ішіндегі ең бай тіл екенін кезінде Шоқан Уәлиханов дәлелдеп кеткен. Қазақ тілінің құрамдас сөйлемі, әсіресе синонимді сөздерінің байлығы ерекше. Бір түйенің 40-тан аса бота, тайлақ, нар, бура, аруана деген сияқты атаулары бар.

	Жастұлпарлықтар ұлт белсенділігінің төмендігіне қарамай қазақ тілінің көркемдік-эстетикалық қуатын, рухани нәрінің дамуына мүмкіншіліктер жасау мәселелерін көтеруден жалықпады. Түркі тілдес халықтардың тарихи ортақтастығы, олардың дербестігі мен төлтумалығын зерттеді. Тілдің дәрежесі, оны қайта жандандыруда еврейлердің мың жыл бұрын ұмыт болған иврит тілін үйренуін үлгі етіп айтып жүрді.

	Бірақ күшіне енген тоталитарлық социалистік жүйе халық пен тілдің, тіл мен елдің арасын алшақтатып тұқырта берді. Ана тілі, ұлт деген сөздер індет ауруындай көрінді. Адамзат тарихында не істелінсе де, Ұлттық мүдде үшін істелінетінін еске алмады.

	Ұлтшылдық мемлекеттің тірегі, мәдениеттің көзі. Ұлттану адамзат дамуының ең жоғарғы сатысы. Ұлттық құндылықтар негізінде дамыған өркениет қана өміршең болмақ. Жастұлпарлықтар ана тіліндегі мәдени даму біртіндеп ұлттық дамуға әкеледі деп есептеді. Себебі жаратылысында сезімтал, эстет, сауықшыл қазақ домбыраның күмбірін, ана тілінде шырқап салған әнді естісе есі шығатынын білеміз. Өнер қазақ үшін - өмір.

	Өйткені, қазақтың ән мен күйлері халықтың тарихиәлеуметтік, саяси-қоғамдық іс-әрекетімен, тұрмыс салтдәстүрімен тікелей байланыса келіп, эмоциялық әрекетімен ерекшеленеді. Халықтың қатал өмір мектебі, басынан өткерген қайғы-қасіреті мен мұң-шері туралы философиялық ой-толғаулары, лирикалық нәзік толғаныс-тебіренісі, өмірді бағалап, сезіне білу қуанышы - бәрі-бәрі осы ән мен күйінде өрнектеледі. Тарихи сабақтастық, дәстүрлі ұлттық құндылықтар тәрбиеде орын алуы керек. Жас ұрпақ өз тарихының күнгейі мен қоса көленкелі тұстары жөнінде шынайы ақпарат алып өспесе, ұлттық өнерден бейхабар болса рухсызданып, жан сарайы жараланып мүгедекке айналады. Ел іші – өнер кеніші. Жастұлпарлықтардың қатарында өнерлі жастар көп болды. Олар елге оралысымен мәдениетініміздің түрлі салаларында еңбек етті. Театр, музей, концерттік бірлестіктерді басқарып, елден келген өнерлі жастарды тәрбиеледі. «Дос-Мұқасан» ансамблі жастұлпарлықтардың ұлттық бағыттағы ықпалының әсерімен дүниеге келді. Жастұлпарлықтар халық әндері мен билерін жастар арасында дәріптеу үшін заман талабына сай, «Гүлдер» эстрадалық тобын, вокалды-аспапты «Айгүл» ансамблін құрды. Бұл талантты жастардан тұратын творчестволық топты жастұлпарлықтар Марат Балтабаев пен Серік Елеусізов басқарды. Ауылдан шыққан жас талант иелері негізінен қазақ әндерін орындап, билерін биледі. Қазақстанда ғана емес, шет елдерде өнер көрсетіп, ұлтымыздың өнерімен таныстырды. Көкейді кернеген, көңілді тербеген әндерімен, мың бұралған билерімен олар, қазақтың мәдениетін әлемге паш етті.

	Қазақ жастарының еңсесін көтеріп, мақтаныш сезімін тудырды. Ұлттық салт-сана өзегін құрауға әсерін тигізді. «Гүлдер», «Айгүл» тобы өнерлі жастарының әндері Қазақстанның түкпір-түкпірінде жаңғырып, жастар халық әндерінен нәр алып өркендері өсті. Кейін Серік Елеусізов Жезқазғанда «Ұлытау» ұлттық ансамбілін құрып, ауыл мәдениетінің ұлттануына үлкен үлес қосты. Жастар ұлттық өнерге бет бұрды. Дүниеге жаңа әндер әкелді. Бұл жылдардағы жастардың ұнатып жазған, салған әндерінде қарапайымдылық басым да шығар, бірақ олар таза, сезімге толы, шынайылықпен айтылды.

	Жастұлпарлықтар өнер атаулының бәріне ұлттық мән беруге ат салысты. Мұрат Әуезов Қазақфильм студиясында бас редактор болып істеген жылдары қазақ жастарына киноөнерінен жарқын жол ашылды. Киноөндірісіне талантты жастар шоғырланып, өміршен, ұлттық сипаттағы құнды дүниелер туғызды. Қазақ киноөнерінде жан-жақты, көп салалы бағыттарда жұмыс істей алатын «Жана толқын» қалыптасты. Ардақ Әміреқұловтың «Отырардың күйреуі», Рашид Нұғмановтың «Инесі », Серік Апрымовтың «Сонғы аялдамасы» сияқты жаңа бағытта түсірілген тарихи, әлеуметтік мәні бар көркем фильмдер дүниеге келді. Смағұл Елубаевтың «Ақ боз үй» романы бойынша қойылған көркем фильм халықаралық деңгейде беделге ие болды. Бүгінде «Жана толқын» заман талабы деңгейінде көркем фильмдер жасап, қазақ киноөнерін әлемге танытуда.

	60-70-ші жылдары Кенес адамының ішкі жан-дүниесі, наразылық көңіл-күйі ұлттық құндылықтарды құрметтеп, соның дамуына мүмкіншілік жасайтын әділ қоғамды аңсауы көбейді. Өткенге көз салып, тәлім алып, жоғалтқанымыздың орнын толтыруға әрекеттер жасады.

	Жастұлпарлықтар «Ақпыз, қара, сарымыз — ағайынбыз бәріміз» деген кенестік саясаттың өткен күнде қалуын қалады. Оның орнына кезінде Алаш азаматтары көтеріп кеткен «Бір ұлтпыз, бір қазақпыз, бір елміз» ұранын ту қылып ұстады. Қазақстанның ең құнарлы үш ауданының Өзбекстанға берілуі, Неміс, Ұйғыр автономиятарын ашу сияқты келеңсіз мәселелерге қарсы шығып, өз пікірлерін де ашық айтты. Жастұлпарлықтар әлемдегі қазақтардың бір жерге жиналу мүмкіншілігі болмаса да олармен тығыз қарым-қатынаста болуды қалады. Қазақстанның жетістігі шет елдегі қандастарымызды да өз жетістігіндей қанаттандыратынына сенді.

	Шет елдегі ағайындардың Қазақстанға жалтақтап, бауырларының езіліп, ата-жұрттағы қалың елден қамқорлық күтетінін білді.

	Қытай, Моңғолиядағы қазақтардың хал-жағдайы, әлеуметтік жәй-күйі жастұлпарлықтарды еленсіз қалдырмады. Кенес Одағы мен Қытай арасындағы саяси суықтықты дұрыс пайдалана білді. Қытайдағы қазақтар қабылдай алатын аудандар үшін Қазақ радиосынан ұдайы хабарлар ұйымдастырып, тікелей арнадан сөйледі. Өздері ғана емес Қазақстанға келіп қоныстанған қандастарымызды радио жұмысына тартып үгітнасихат жүргізді. Ата-жұрттың бар екенін, қандас бауырларға деген жылы сезімнің суымайтынын жеткізіп рухтандырды. Әрине, жастұлпарлықтарға «Тауына қарай түлкісі, заманына қарай күлкісі сай», - қоғамда жұмыс істеу оңайға түскен жоқ. Қызыл империяның тас бұғауында жүрсе де «Қайтсек қазақтың қара қазанын ортайтпаймыз» деген міндетті мойындарына алғандықтан кейбір сәтсіздіктер, КГБ-ның арандатушылықтары оларды жасыта алмады.

	Тағдырдың тауқыметімен жыраққа кеткен қазақтардың ата-мекенге көш беті 1955 жылы бұрылғанда қазақ елінің қуанышында шек болмады. Ал 1962 жылғы басталған сырттағы қазақтардың Отанына жаппай көшуі тарихта үлкен мәнге ие. Сол тұста бір айдың ішінде Қытайдағы 200 мың қазақ Тарбағатайдағы, Шәуешектегі шекарадан өтіп елге оралды. Мұрат Әуезов бастаған «жастұтпарлықтар» 60-шы жылдары елге оралған Қытайдағы қандастарымызға жанашырлық көрсетті. Әуезовтің қытай тілін, психологиясын жақсы білуі қандастарымыздың құжаттарын түзетуге себепкер болды. Қытайда Қазақ ұлты үшін күрескен азаматтарға қамқорлық жасады. Олардың жұмысқа орналасуына, Қазақстанға бой үйретулеріне ат салысты. Қытайда қуғынға ұшыраған,

	Шығыс Түркістан мемлекетінің ірге тасын қалаған қандастарымызға ерекше көңіл бөліп, құшақтарына алып, бауырластықтарын көрсете білді. Ел атынан, өкімет көрсетпеген жылылықты сездіре алды. Солардың ішінде қазақтың азаттығы үшін күресіп, Қытайда екі рет өлім жазасына кесілген «Жас күш» жастар ұйымының басшысы Айтан Нүсіпханұлы атты ағамыз болды. Айтан Нүсіпханұлы жиырма бес жылдан кейін Қытайдағы туған ауылында болғандағы көңілкүйін былай білдіреді:

	Талай-талай көрдік қой көрмегенді,

	Талай достар талықсып түрмеде өлді.

	Ширек ғасыр өткен соң оралғанда,

	Қайран ауыл бақытқа бір кенелді.

	Иә, біздер көрдік қой көрмегенді,

	Біреу құшты біз сүйген бүрме белді.

	Тақлaмaқан құмында қалған достарым,

	Армандарын өзімен бірге көмді.

	Иә, біздер көрдік қой көрмегенді,

	Тірі қалған жан олжа, өлген өлді.

	Кей атаның үкілі отауынан,

	Қалмағаны қинайды бір де белгі.

	Бірақ мемлекет тарапынан ата-жұртына оралған қандастарымызға тиянақты көмек көрсетілмеді. Ата-жұртына алғашқы болып оралғандар, негізінен зияты, білімді, рухты азаматтар еді. Қытайдың түрмесінен қашып елге оралғанда, оларға «Жә» дейтін адамдар аз болды. Соғыстың біткеніне де көп болған жоқ. Тұрмыс та қиын. Біреу жетім, біреу жесір дегендей. Әйтеуір атасы басқаға айқара ашылған қазақтың құшағы қандас-бауырларына ашылмады. Жандары ашып илiкпей, тас болып қатып қалды... Ал елге оралғандар Айтан сияқты ұлттық рухы сынбаған, Қытайдағы қазақтардың азаттығы үшін күрескен сегіз қырлы, бір сырлы абзал жандар еді. Елге оралған қандастарымыз қандай мамандық иелері болса да күн көріс үшін жұмыс тандамады. Қалалы жерге орналаса алмағандықтан, ауылды жерлерде қара жұмыс істеп, мал бағуларына тура келді.

	Екінші толқында Қытайдан тағы 100 мыңнан аса отандастарымыз оралды. Бұл кезде Кеңес өкіметі мен Қытайдың қарым-қатынасы қатты шиеленісіп тұрған болатын. Енді Кеңес өкіметі, келгендерге бұрынғыдан бетер сенімсіздікпен қарап, КГБ-ның құрығына іліктірді. Шеттен келген қазақтардың бәріне тыңшы, жау, сатқын деп қарады. Ездіктен есі кеткен елде, сырттан ата-жұртына жүрек-бауыры езіліп сағынып келген қандас - бауырларына ешкім елжірей қоймайды. Қанына сіңіп қалған қорқақтық ата-дәстүр жолынан адастырып, жүрек-бауырын тас қылды. Қол үшін беріп көмектеспек тұрсын, көрер көзге теріс айналды. Басқаға жуас қазақ өзіне қияңқылық мінез көрсетті. Сағыныштан сарғайып, өзімсініп келген ағайынның көңілін қалдырып, өзегін өртеді. Бүгінде ата-жұртына оралған отандастарымызды «оралман» деп тағы шеттетіп отырмыз. Шындығында ұлттық құндылықтарын, ана тілін сақтап, ұлттық рухын жоғалтпаған бауырларымыздан біздің аларымыз да, үйренеріміз де көп... Қытайдан келген қандас-бауырларымызбен бірге елге ұлттық құндылықтарымыз да оралды. Көне тарихымыз, қаймағы бұзылмаған салт-дәстүріміздің бір шеті елге жетті. Әсет пен Танжарық сияқты ақындардың белгісіз өлендері,

	Шәкәрімнің Қытайға өтіп кеткен ұлы Зняттың еңбектері белгілі болды. Ата көрген оқ жонар, Зият ақын-режиссер ретінде Алтай мен Үрімшіде қызмет істеп жүргенде, Мағжан, Міржақып, Ахмет, Жүсіпбектердің әндерін сол жаққа таратыпты. Үнемі жастарды жинап Алаш рухын, Абай мен Шәкәрім мұраларын насихаттапты.

	Тарихқа деген терең сезім иелері – жастұлпарлықтар Қытайдағы қазақтардың ұII-азаттық көтерілісі жөнінде көп мағлұмат алды. Айтан арқылы Зият акынның «Оспан батыр» жөнінде жазғандарын оқыды. «Көзден жасым» өлеңінде Зият ақын большевиктердің келуін былай сипаттайды:

	Біздің ел Шыңғыстаудың жайлауында,

	Көп жылқы жайылатын қойнауында.

	Халықты қансыратқан большевиктер,

	Әкелген зеңбірегін қойшы ауылға.

	Осыдан үріккен ет онбады,

	Аштықтан сан жетпейді, жоғалғаны!..

	Сендей боп, селмен кеткен сезімдінің,

	Олардың отқа өртенді көп арманы!

	Аз уакыт Шығыс Түркістан Республикасы ұлт-азаттық көтерілісі жеңісінің нәтижесінде Тәуелсіз ел болғаны белгілі. Тек 1945 жылғы Ялта конференциясының шешімі мен шекара жабылып, Қытайдағы қазақтар Кеңес Одағымен байланысын үзді. Шынында, Шығыс Түркістан қазақтарының тарихы да, отаршылдық, опатшылық тарихы. Кеңес Одағы шекарашылары Оспан батыр көтерілісшілеріне қарсы әрекеттер жасады. Кешегі одақтастар бүгінде жауға айналды. Көтерілісші-қазақтар Қытай әскерінің тықсыруымен Тибет арқылы Индия – Бангладеш – Пакистан - Түркияға жер ауды...

	Басқа мемлекетке барып, сіңісіп кету кімге болса да онай емес. Қоғам өмірінен өз орнын табу үшін аты-жөнін уақытша ауыстырып, амалсыздықтан басқа атпен белгілі болған қазақтар Қытайда қазір де көптеп кездеседі. Соның бірі найман текті генерал Хасен Рустемұлы. Ол Жан Жия Мин деген атпен үлкен лауазымды қызметтер атқарған. Мао-Цзе-Дунның оққағары, әрі көмекшісі болып, Қытайдың танк армиясының негізін қалаған азамат. Қытайдағы белгілі Хасен генерал өз ата-бабасының Тарбағатайдың найманы Кетбұқадай бабасының ұрпағы екенін мақтан етіп жүрген қазақ.

	Сол кезеңдердегі жаппай аштықты, саяси-сұрқия жағдайды, халықтың қырылып, қалғандарының жан-жаққа тарыдай бытырап кетуін жастұлпарлықтар естіді, көңілдеріне тоқыды. Ата жұртынан айырылып шетте қалған қазақтардың тек қана жан бағып жүре бермей ұлттығын ұмытпай жүргендерінен үлгі алды. Қазақтың еліне, жеріне деген сүйіспеншілігі қайда жүрсе де суымайтындығын жастарға үлгі етті.

	Ақмола-Ерейментау көтерілісінен кейін қазақ халқы біртіндеп ой-санасындағы, тұрмыс-жағдайдағы қараңғылықтардан арылып, жарыққа, тіршілікке беттей бастады. Болмысты торлаған қорқыныш пен мүсәпірліктен құтылып, ұлттық болмысы оянды. Қазақстанның барлық жағынан орталыққа шексіз тәуелді болуымен келіспейтіндердің қатары көбейді. Социалистік идеологияға негізделген мәдени-ақпараттық жүйе интернационалистік тәрбиемен қоғамды қанша тұншықтырса да ұлттық сананың оянуын тоқтата алмады.

	Тоқырау кезеңін Жұматай Жақыпбаев «Ақын өлтіру ойыны» деген өлеңінде былай жырлайды:

	Еліне дауысын жеткізбей,

	Аузы мен мұрнын тығындап.

	Сыртынан сұмдар сыбырлап,

	Ойнайды келіп той ұлы,

	Ақын өлтіру ойыны.

	Бұл замана көрінісі, ашы ақиқат. Табиғи потенциалы мол Қазақстанда экономика дұрыс жолға қойылса күшті дами алар еді. Ал Кеңес өкіметі Қазақстанның Украинадай экономикасының жан-жақты өскенін, ғылым мен техникаға негізделген өнеркәсібінің болғанын қаламады. Қазақстан шикізат (базасы) көзі, ауылшаруашылықты республика болып қала берді. Кеңестік идеологияның ұлт белсенділігіне қарсы бағытталуының басты себебі де осы.

	Елдік сана негізі азаматтық құндылықтарды қалыптастыра алмаған, өтірік өмір сүруді дағдыға айналдырған қоғам саяси катаклизмге бейім келеді. Ұлтсыздану қазақтың әдет- ғұрпында жоқ шектен шыққан пендешілік пен сатқындық сияқты жаман қасиеттерді адам бойына тәнті етті. Мұрат Әуезов бұндай жандайшап, сатқындар туралы өзінің бір сұхбатында оларды кінәламайтынын айтты: «... КГБ- ның жансыздарының әбден маманданғаны соншалықты, семинарларымызға дейін қатысып, не айтып, не қойғанымызды бүгішігесіне дейін теріп жазған. Бізге дерек жинаған жансыздар – сот жүйенің адамдары, сол жүйенің құрбандары. Біз қанша қиналсақ та құрбан болған жоқпыз. Жанымыз қиналды, көп қиындық көрдік. Бірақ біз құрбан емеспіз, құрбандар солар – әділетсіз жүйенің жақсы қызметкерлері. Өмірдің өзі күрес. Солай бола береді. Кезінде «Көшпенділер өркениеті» деген кітабымызды өртегені белгілі. Сол іске қатысы бар адамдар қазір де арамызда жүр, қалада кездесіп те қаламыз. Амандасамыз. Бір жерде мақаламыз шықса, соны андып жүріп тауып алып, «әшкерелейтіндер» де болды. Бізді ұлтшылдар деп кінәлағандардың арасында осы күні жер басып жүргендер де бар. Жеке басым оларға еш кінә артпаймын. Әркімге өз ұяты, ары төреші. Олар да тарихтың бір көрінісі. Бізтарихтың зандылық жолымен келе жатқан бір көрінісіміз. Біздің жауымыз жеке адам емес, жүйе еді.»

	Қазақ ұлты жерінің кендігінен, шаруашылық ерекшелігіне орай табиғатпен байланыса өзіндік кең әлем жасаған халық. Көпшіл, не істесе де берекелі, табандылықпен, істейді. Мақсат, арманы да ата-мекеніндей ұлан-ғайыр. Тойы тоқтамаған, іске кіріссе ұсақ- түйекпен араласпай, құлаштап, ғарыштап кетеді. Аяғының асты шашылып жатсада, аттап жүре береді, алға ұмтылады. Намыстың отына мінсе, жолындағысының бәрін қиратады. Албырттықпен артын ойламауы да кездесіп қалады.

	Михаил Горбачев бастаған «Қайта құру» саясаты елде тоқтатылған либералдық дамуға мүмкіншілік жасады. Бұл - Никита Хрушевтің «Жылымығының» үзіліп жалғасқан бағыты болды. Әрине арадағы 25 жыл «Брежневтің тоқтаутоқырау» кезеңі Кеңестік қоғамды өзгертті. Социалистік жүйе, коммунистік басшылық қоғам дамуындағы қайшылықтарды одан әрі шиеленістіріп тығырыққа тіреді. Михаил Горбачевтің өзі мойындағанындай оның екі басты кемшілігі болды. Олардың бірі - жете көңіл бөлінбеген ауыл шаруашылығы болса, ең басты кемшілігі ұлт мәселесіне тиісті көңіл бөлініп дұрыс шешілмеуі еді.

	Қазақстанда ұлт мәселесі ушығып, бомба болып жарылып, Желтоқсан көтерілісіне ұласты. Азаттық идеялары мен ұлттық болмыстары шындалған қазақ жастары өтірікке бейім Кеңес Одағының бет-пердесін ашты. Алматы жастары бір күндік жолдасқа мың күндік рух сыйлады. Бір құдіреті күшті түйсік — бар қазақтың зейінін еркіндік өміріне жетеледі.

	Мындаған жастарға қала, ауыл тұрғындары қосылды. Жастардың ұлтына деген жүректерінің ыстығы желтоқсанның ызғарын жібітіп, кеңестік жүйенің құрсауын сындырды.

	Арман мен сенім бірікті. Кезінде тың игеру қасіретіне қарсы шыққан Шәмші Қалдаяқовaтың «Менің Қазақстаным» әні енді Желтоқсан революциясының ән-ұранына айналды. Революция Целиноград, Көкшетау, Қарағанды қалаларында жалғасын тапты. Әлеуметтік ахуал ұзақ жылдарғы қоғамдық болмыстың көрінісі. Желтоқсан революциясы ұлттық психологияның Д. Қонаевті қызметінен алғандағы бір-екі көрінісі ғана емес. Ол көп жылдарғы қатпарлар, уақыт сенінің көшкені. Қазақстанға бірінші хатшыны жергілікті ұлт өкілінен сайламау салдар-сылтау. 1986 жылы революциялық ахуал қалыптасу деңгейіне жетті, ұлттық сана төнкеріске дайын болды. Желтоқсан революциясы ұлт-азаттық кейіпте бағыт алды. Революцияға қазақтан басқа бірде-бір басқа ұлт өкілдері қатыспады. Олар Қазақстанның Тәуелсіздігі үшін күрескілері келмеді. Қақпаларын жауып, ілгегін тас қылып бекітіп, өртеніп жатқан менің жерім емес, «бірің өліп - бірің қал», – деп отыра берді. «Қазақтарға ризамыз, қиын - қыстау репрессия кезінде бізді өлімнен, аштықтан құтқарып қалған солар», – дейтін шешен-ингұш, неміс, кәріс тағы тағыларының бір де біреуі жұмған ауыздарын ашпады. Бір ауыз жылы сөз айтуға жарамады. Қайта Мәскеу. Санкт -Петербург қалаларының, Балтық жағалауы республикаларының зиялы қауым өкілдері көтерілісшілерге әділ бағасын беріп арашашы болды.

	Қазақ тарихында соңғы 300 жыл ішінде әр 70 жылда естен кетпес үлкен оқиғалар тізбегі орын алып отырған. Бұл - тарихи белес. 1776- Досалы, Сейдалы сұлтандардың көтерілісі, 1846 жылы Кенесары Қасымұлының тәуелсіздігімізді сақтау үшін күресі, 1916 жылы ұлт-азаттық қозғаласы, ал 1986 жылы желтоқсан революциясы болғаны аян. Желтоқсан революциясы – қазақтың ұлттық идеясының алып шыны, сарқылмас қайнар көзі.

	Кеңес өкіметі қазақ халқына қарсы репрессияны күшейтті. Ұлт санының аздығын көзге түрткі етті. Пәтер алу кезегі, партияға өту мәселесі қайта қаралып, саяси сенімділікке, социалистік жүйеге берілгендікке сай електен өткізіліп, қазақтар тізімнен шығарыла басталды. Ертемен жұмысына беттеген адам кешке дейін қызметін сақтап қала ала ма, жоқ па, оған сенімділігі болмады. Акутагава айтпақшы, адам өмірінің кейбір сәттері бір сіріңке сияқтанды. Қорқып қарауға –күлкілі, мән бермей жәй қарасаң қауіпті... Ешкім де осы ұстанған саясатымыз дұрыс па, бұрыс па деп ойланбады. Билік қазақтың рухын біржолата сындырып, қазақ ұлтын жоюды алдына мақсат етіп қойды. Ұлт араздығын күшейтті. Кейін бір тентектер өкіметтің идеологиялық-насихатының әсерімен қазақ зираттарындағы сүпі тастарды қиратты. Кешікпей орталық мешітке жұма намазы күні оқ атылды. Аруақтар қорланды... Қазақ намысы аяққа басылды... Бірақ еш қылмыскер ұсталып, бірде-бір адам жауапқа тартылмады. Өткен күндер өкініші қайталанды...

	Коммунистік партия бар қазаққа сенімсіздікпен қарап, кәмпитін беріп, қамшысын сілтеді. Ресейдің шағын Ульяновскі қаласынан әкеліп тағайындалған Қазақстан Компартиясының бірінші хатшысы Г. Колбин жергілікті ұлттық мамандарға сенімсіздікпен қарап, басқа республикалардан мамандар жинады.

	Желтоқсан революциясы халықтың аузын құлыптап, ойын көгендеп, еркін шідерлеп ұстаған тоталитарлық коммунистік режимге алғашқы болып соққы беріп, негізін шайқалтты. Қазақстаннан бастау алған азаттық дауылы Кенес Одағын түгелдей қамтыды. Баку, Рига, Вильнюс, Тбилиси қалалары желтоқсан революциясы ықпалымен Қенес Одағы жүйесіне қарсы көтеріліске шықты. Қайта құрудағы романтикалық ұмтылыс қатал шындықтың жартасына әкеліп соқты. Коммунистік көзқарас тұтқынынан шыға алмаған М. Горбачев елде лаулаған революция отынан қорқып, өркениетті өмір бағытын өзгертті. Қараңғылық жолына түсіп, империялық саясатқа қайта көшіп, шоқпарын онды-солды сілтей бастады. Көпшілік болмысы социалистік жүйеден біржолата жиренді, М. Горбачевтің демократияландыруы мен қайта құруына деген сенім сағымдай сырғып жоғалды. Коммунистік идея бұқара халықтан қолдау табудан қалды. Компартияның саясаты ағыл-тегіл жауған нөсерді сылқылдата сорып алып, ертесіне кебірсіп жататын шөлдегі шұқанақтай жан –жағын жайпап қуарта берді. Коммунистік тоталитарлық жүйе Желтоқсан революциясын аяусыз жазалап басты.

	Жастұлпарлықтардың ар-намысының күштілігін Желтоқсан революциясы айқын көрсетті. Советқазы Ақатаев пен Мұрат Әуезов бірігіп «Неміс толқыны »(Немецкая волна) радиосына ақпарат ұйымдастырды. Мәліметтерді шет елге жіберу мәселесімен Советқазы Ақатаев айналысты. 70-ші жылдардың басында Мұрат Әуезовтің «Литературная газетада» жұмыс істеуі Кеңес Одағы зиялы қауымымен жақын араласуына мүмкіншілік жасады. Ол кезде бұл газет зиялы қауым газеті болып есептелді. Міне енді Қазақстандағы Желтоқсан революциясын компартия жаппай қаралап, қазаққа ұлтшылдық айдарын таққанда, осы орта арашашы болды. Жастұлпарлықтар өздері бірге оқыған Қеңес Одағының алдынғы қатарлы зиялы қауымын ұлт мүддесіне пайдаланды. Олар Желтоқсан революциясы жөнінде оң жақты қоғамдық пікірлер қалыптастырды.

	Балтық теңізі жағалауы республикаларында Мұрат Әуезовтің досы, болашақ Тәуелсіз Эстонияның Президенті Мери Леннарт-Георг желтоқсандықтарды ақтап, Кеңес өкіметін қаралап, Батыс елдеріне пікір ұйымдастырды.

	Желтоқсан революциясынан кейінгі репрессияға қарсы қоғамдық ұйымдардан гөрі жекелеген тұлғалардың күресі нәтижесін көбірек берді. Осындай жекелеген саяси тұлғалар қатарына Кәрішал Асанов пен Михаил Есеналиевті жатқызуға болады. Олар СОКП-ның ұлттық саясатын ашық әшкереледі. Кәрішал Асанов билікке қарсы саяси күресін тоқтатпай жалғастырып, шынайы диссиденттік бағыт ұстанды. Ал Михаил Есеналиев Сәбетқазы Ақатаев төрағалық еткен «Азат» қозғалысын ұйымдастырушылардың бірі болды.

	СОКП-ның шешімімен қазақ халқы ұлтшыл аталып қуғын-сүргін заңдастырылды. Өкімет бір қазақты қайтадан жүз-жүзге, оңтүстік пен солтүстікке қанша бөлуге тырысқанынан еш нәтиже шықпады. Қазақ қауымының арасына өзек құртын түсіре алмады. Ел бірігіп, көкіректің көзі ашылып, қанына тартуға айналды.

	Рухы шындалған қазақ халқы 1987 жылы Мұхтар Әуезовтің 90 жылдығын жастұлпарларша «Мен қазақпын» деп атап өтті. 1988 жылдың желтоқсанында Алаштың үш арысы Ахмет Байтұрсынұлы, Мағжан Жұмабайұлы, Жүсіпбек Аймауытұлы толығымен ақталды. Бұл 1986 жылғы желтоқсан революциясының тарихи жеңісінің алды болды. Осы тарихи сәттен қазақ қауымының рухани дамуының жаңа дәуірі басталды. Қазақ тарихының жаңа бетінің ашылуына жастұлпарлықтардың еңбектері ерекше. Олардың ширек ғасыр Алаш идеясын жаңғыртып, ұлтын оятып, жастардың санасын серпітулері өз нәтижесін берді...

	Ескі билік пен жаңа демократиялық, ұлт-азаттық бағыт арасындағы қайшылық шегіне жетті. Мәскеу билік тізгінін босатуға мәжбүр болды. Одақ құрамында республикалар экономикалық еркіндіктер алып, егемендіктерін жариялай бастады. Қазақстанның 1990 жылдың 25 қазанында қабылдаған «Егемендік жөніндегі» декларациясы шын мәнінде де факто» Тәуелсіздігімізді жариялау болды. Өзіміз «Ит үрген сайын қоянның бір тал түгі түсетініндей зәрезәп мінез, қанымыздағы қорқыныш салдарынан Мәскеуге жалтақтағанымыз болмаса, орталық билеп-төстеуін жоғалтты. Кеңес одағы формальды түрде ғана сақталды. Осы жылдары желтоқсан революциясы әсерімен ұлт рухында үлкен серпілістер болды. Көптеген ұлт мүддесін қорғауға бағытталған ұйымдар, бірліктер, қозғалыстар дүниеге келді. Ұлтшыл қауым тарихи мүмкіншілікті тиімді пайдаланып қалуға ұмтылыс жасады. Азат, Желтоқсан тағы да басқа қозғалыстарды бұқара халық қолдап, үміт артты.

	Ұлттық жағынан құрама империялар ерте ме, кеш пе ыдырауы заңды құбылыс екеніне тағы да көзіміз жетті.

	Қазақ халқы тарихтың ең ауыр өткелдерінен жүгі қанша ауса да аман өтті. Қасиетті қазақ жерінде де азаттықтың ақ таңы атты. Алаш зиялылары армандаған Тәуелсіз ел болдық. Тәуелсіздік алуымызда азаттық үшін күрескен әр буынның үлесі бар. 1986 жылы Желтоқсан революциясымен Қазақ жерінен басталған коммунистік дағдарыс бес жылдан кейін - 1991 жылы Қызыл империя – Кеңес Одағының ыдырауыменен құлады. Желтоқсанның ызғарында алаулаған революция оты Желтоқсанда социалистік жүйенің күлін ғана қалдырды. Коммунистік идея тарих қойнауы сөресінен орын алды... Алматы қаласының Брежнев алаңында төгілген қазақ жастарының қаны зая кетпеді. Ойдағымыз болды. Ортамыз толды. Төбедегі келді. Арманымыз орындалды. Аруақ ренжітпеген, азаттық үшін күресе білген елге ерте ме, кеш пе бақыт құсы қонады екен...

	Тәуелсіздік есті кетіріп бақытты етті! Беймәлім бір қуаныш жан дүниені, бүкіл ықыласымызды еріксіз баурады. Көкіректі керіп кеудені отқа толтырып, еркін лапылдайтын болдық. Бостандықтын буы қиындыққа қысылтпай, кемшілікке алаңдатпай еңсені көтерді. Теңеуі жоқ қуаныш —тауымыз шағылып, бетіміз қайтқан күндерді ұмыттырды. Көксегені көктен түсіп, армандары орындалған қазақ жұртының жарқыраған көз нұрлары жүздеріне төгіліп жасарып кетті.

	Ұлт тағдырын, болашағын ойлаған жастардың көпшілігі, саяси салмағының күштілігі сондай Ел Президенті Н. Ә. Назарбаев қозғалыс мүшелерімен бірнеше мәрте ашық кездесу өткізді. Бұған кейбір жастардың жалаң ұлтшылдық, саяси таяздықтары да әсерін тигізді. Ұлтшылдықтың дауылына ілесіп, алды-артын ойланқырамай, жеңілтектіктің буына күмпигендер де аз болмады. Таза «Ұлттық мемлекет» құру бағытын ұстанушылардың саны көбейді. Олар ұлтының қасіретін тек келімсектерден көріп, өткеннің зорлық -зомбылығын өздеріне қайтарғысы келді. Отаршылық саясаттың кегін қайтармақшы болған біраз қызу қанды жастар «Қазақ елі - қазақтар үшін», «Окупанттар Қазақстаннан кетіндер» деген сияқты ұлт араздығын туғызатын ұрандар ұстады. Жастарды сабырлыққа шақырып, ақыл тоқтатқызу ауадай қажет болды.

	Міне, осындай ерекше бір кездесу 1992 жылдың көктемінде Алматы қаласында өтті. Президент жастармен Правда көшесі бойында орналасқан Студенттер сарайындағы ашық кездесуге келді. Студенттер сарайы жастарға, зиялы қауым өкілдеріне лық толды. Зиялы қауым қатарын негізінен жастұлпарлықтар кұрады. Өмірдің көктөбесін белдеген жастұлпарлықтар Тәуелсіздіктің алғашқы күндерінен –ақ зайырлы мемлекет құруды көздеп, «көзсіз, жалаң ұлтшылдыққа» қарсы шықты. Жалаң ұран, жандайшап тірлік азаттық пен демократиялық үрдістерге қайшы келіп, кедергі жасайтынын жастарға түсіндіріп жүрген.

	Президент өз сөзін «Тәуелсіздік жолы – тар жол, тайғақ кешу, бұл тандауда өз тағдырының қожасы болу құқығы үшін өмірін қиған миллиондаған қандастарымыздың ерік-жігері бар », -деп бастауы кейбір шалалықтың буына қайнаған жастарды суындырды. Көңіл-күйдің дауылы кенеттен тынши қалды, ой сезіммен бірге тасыған қан да тоқтады. Мәңгіліктің тыныштығы орнап, бар қозғалыстың күңгірі ғана қалғандай. Табиғат тылсымы, уақыт тынысы адам арманына тәуелденді. Ой ұшқыны жылдамдығы шектен шықты.

	Елбасы жастарына ашық әнгімеге келген, жастары ұлттың ішіндегі жан айқайын бүкпелемей айтып салған - сан жылда бір кездесетін ерекше сәт ... Ұлттың болашағына ұлттық мемлекет ғана жағдай жасай алады. 300 жылда 300 -ден аса көтеріліс жасап, жеңіліп, қанға боялып зорға жеткен Тәуелсіздікті дұрыс пайдалану жолдары туралы пікір-ойлар ортаға салынды.

	Бұл Президент пен ұлтының жас ұландарының түсіністігі ғана емес, ата -баба арман -тілегінің тарихи сабақтастық арқылы халқына жетіп, сана- сезімге нұр болып құйылып, танымы мен даналығы ұштасқан жүз жылда бір келетін «Алтын сәт» еді. Нұры шашылып, бірлікке, түсіністікке жеткен «сол бір ерекше сәт» қазақ мемлекетінің құрылым бағытындағы түсіністікте ерекше орын алғаны сөзсіз.

	Жастұлпарлықтар Қазақ елі Тәуелсіздігін жариялағаннан кейін де өздерінің саяси белсенділігін бәсендетпеді. Қайта алдарына жаңа мақсаттар қойып, саяси күресте шындалған тәжірибелерін мемлекеттің іргетасын қатайтып, шаңырағын биіктетуге жұмсады. Мемлекет құрылымы қандай болуы керектігі жөнінде парасатты ойларын ортаға салды. Халықтың қайталанбас тірлігі, құқығы, игілігі, кісілігі мен намысы басты құндылыққа айналатын мемлекет құруға ұмтылыс жасады. Қоғам өмірінің бар саласында ұлттық ұқсастық пен бірегейлік негізінде шындықтың үстемдік етуін қалады.

	Дамыған, әділетті қоғамда кісі өлтіру қандай қылмыс болса, өтірік те сондай кылмыс болып есептелуі керек. Өйткені қазақ бағзы заманнан кісі өлтіру мен өтірікті тең көрген. Қазақ болмысында өлім, өсек-өтірік жаман ұғым. Жамандықты шақыру - өтірік айту, алдаудан басталады.

	Әлем тарихында өзінің өшпес сара жолын салып, қайталанбас төл мәдениетін қалдырған көшпелілер мәдениетінің мұрагері қазақ халқы жалғандағы өмірдің мәнін бір-ақ ауыз сөзбен тұжырымдаған. «Бірінші байлық – денсаулық, екінші байлық – ақ жаулық, үшінші байлық – он саулық», - делінген. Мұндағы денсаулық – тән мен жанның тазалығын, саулығын айтса, «ақ жаулық» ұғымы одан да кең. Ол жанұя, ұрпақ, ағайын, ел, қоғам, деген мағынаны көрсетеді. Ал «он саулық» барлық материалдық дүниені, тіршілікке не қажет соның бәрін қамтиды. Міне, жастұлпарплықтар өмірді осылай түсінген қазақтардың Тәуелсіз мемлекетін ата-баба мұратына сай құрылуын ансады.

	Жастұлпарлықтар Қазақстанның экономикалық және саяси тәуелсіздігімен қатар рухани тәуелсіздікті бірден күн тәртібіне қойды. Рухани байлықсыз Тәуелсіздіктің көріксіз, мағынасыз болатынын дәлелдеп, теледидардан айтып, газет —журнал беттеріне жазды. Жан толғанысы, сезім толқынысы, рухани өмір серпінін күшейту үшін ұлттық мұраттың жаңа құндылықтарын іздеді. Тапты да. Тәуелсіздік тұғырын биіктетер жол бағыттарын көрсетті. Жастұтпарлықтар тарихи сабақтастықты жалғастыра отырып, қазақ елінің жаңаша өмір сүруін қалады. Патриотизм елді өзгертуі, ал еркіндік мемлекетілікті нығайтуы керек деп есептеді. Ұлтқа деген сүйіспеншілік Тәуелсіз мемлекетке, Отанға сүйіспеншілік деп түсінді. Ал демократияны халықтың билігі емес, халық алдындағы жауапкершілік екеніне ерекше тоқталды.

	Қалыптасқан ғылыми көзқарастарда мемлекетті жалқы (моноұлттық) деп санау үшін сол ұлттың бүкіл тұрғындар санының 67 пайыздық үлесі болуы керек. Бұл халықаралық құқық пен өркениеттік қағиданың тұжырымдамасына да сәйкес келеді. Белгілі халықаралық құқық қорғаушы «Фридом Хаус» атты ұйым мемлекет жөнінде мынадай анықтама береді: «Тұрғындарының үштен екі бөлігінен астам үлесi бiрегей этнос тобына жататын ел жалқы ұлттық (моноұлтты), ал осы үлес үштен ек бөлігінен аспаса, ол көпұлтты (көпұлттық) деп аталынады» делінген. Яғни, Қазақстан ғылыми да, құқықтық жағынан да жатқы қазақ ұттының мемлекеті екені күмәнсіз. ¥лт мүдделiгiн қорғаған ерекше саяси мемлекеттік құрылымдар да әлемде орын алады. Мысалы, Израильде еврей ұлты 60%-ды ғана, Біріккен Араб Әмірлігінде жергілікті араб ұлты 20%-ды ғана құраса да олар жалқы ұлттық мемлекет.

	Ғылымда «табиғи әділеттілік» және «тарихи әділеттілік» деген ұғымдар бар. Олар жүзеге асуға тиіс. Ал жүзеге аспаса, онда тарихтың доңғалағы өз жүрісінен жанылып қырын кетеді. Жастұлпарлықтар өз халқының даналық қазынасын қалпына келтіру, дамыту, асқақтату міндетін алдарына қойды.

	Тәуелсіздік алған алғашқы күндерден-ақ ұлттық құндылықтарды қоғам дамуы процесіне үйлестіру, мемлекеттің бет-пердесіне, пішініне ғана емес, ішкі сапалығына да мән беру мәселелерін көтерді.

	Ұлттық саясатта ең әуелі қазақтың бірлігі мен қоғамдағы орны анықталмайынша, ешбір мемлекеттік саясат қажетті нәтиже бермейді.

	Ел аузындағы - «Кенесары ханның басы ата-жұртқа әкелініп жерленбейінше, кіндік қаны тамған туған жерінен амалсыз кеткен қандастарымыздың ұрпағы елге оралып, бір қара шаңырақтың астына жиналмайынша қазақта бірлік, береке бола қоюы екіталай...» деген сөздің де жаны бар. Аруақ (өлі) риза болмай, тірі байымайды.

	Ал Қазақстанда ел билеудің жүйелік сабақтастығы үзілгендіктен, Кенестік әдет жалғастырылды. Интер-националдық тәрбие сақталды. Қазақ ұлтына өз жерінде отырса да жағдай жасалмады. Тәуелсіздік алуымызбен өрлеген ұлттық рухты ұстап тұра алмай төмендетіп алдық. Ел коммунистік дағдымен биленді. Билік басында ұлттық сезім-түйсігі жоқ, ұлттық құндылықтардан жұрдай азаматтар отырып қалды. Кеңестік жүйемен етене бітісіп кеткен кейбір қызметкерлер Кеңес Одағының ыдырауын трагедия деп санады. Өтірігі көп, ешбір жауапкершілігі жоқ жалған қоғамды көксеулерін қоймады. Ал шындығында бұл ұлттық рухтың жоқтығынан, ана тілін білмеуден шыққан болашағы күнгірт жандардың қорқынышы еді. Басқаның сасығына құмар, өздігінен күн көре алар ма. Осындайлардың кесірінен намысты табыспен ауыстырып алған азаматтардың көптігі рухани күштің жандануына кедергі жасауда.

	Кеңес Одағынан ұлттық рухын әлсіретіп шыққан тек қазақ ұлты болды. Ең арғысы Балтық жағалауы, Қап тауы республикаларын алмағанның өзінде Түркия, Қытай, Моңғолия, Иранда тұратын қазақтардың ана тілін, ұлттық әдет-ғұрпын білмейтіндері жоқ. Ал біз өз еліміз, өз жерімізде тұрсақ та ана тіліміздің өзін бәріміз біле бермейміз. Бір ұлт, бір тіл өскендіктің, өркениеттіліктің белгісі. Халықтың ұлылығы – оның ана тілінің ұлылығында. Ана тілін білмеген – білімсіз.

	Жастұлпарлықтар мемлекеттік қызметке белсене араласты. Мұрат Әуезов парламент депутаты болса, Болатхан Тайжанов Сыртқы істер министрлігінде басшылық қызмет атқарды. Олар ұлтын, мәдениетін, тілін, туған жерін сүйетін жастарды төңірегіне жинады. Тәуелсіздікті нығайту ұлттық - идея көзі деп есептеді. Ұлттық мүддені ең алдыңғы қатарға қойды. Болатхан Тайжанов экономиканы жекешелендіру барысындағы өкіметің жекелеген саясатымен - келіспеді. Ал Мұрат Әуезов Мемлекттің мәдени-рухани саланы дамытуға жеткілікті көніл бөлмей отырғанын сынға алды. Жастұлпарлықтар барлығы дерлік мемлекет байлығы халықтікі деп, ол байлықтың ұстағанның қолында, тістегеннің ауызында кетпеуі үшін күресті. Бірақ замана ағымы өзінше үрдіс алды. Рухы әлсіреп, ұлттық мінезі өзгерген қазақ ұлты атабабасынан қалған байлық көзінен қайтадан біржолата айырыла бастады. Қазаққа ең қиыны жерден айырылу болды... Қорқақтан момын жаман болып шықты. Мұрат Әуезов пен Болатхан Тайжанов көп ұзамай түрлі себептермен екеуі де елшілік қызметке ауысты...

	Олардың бір мезгілде шет елге кетуі жастұлпарлықтардың саяси белсенділігін бәсеңдетті. Болатхан Тайжанов пен Мұрат Әуезов Қазақстанның Тәуелсіздік туын халықаралық деңгейде межелі жеріне жеткізіп, ұлтымызды әлемге танытуда қажырлы еңбек етті. Бұл саяси, дипломатиялық тұлғалардың халықаралық дәрежедегі беделін Эстония Президенті Мери Леннарт -Георгтің Қытай Халық Республикасына жасаған іс сапарынан анық көруге болады. Онда Эстония Президенті Қытайдағы мемлекет аралық іссапары күн тәртібіне Пекиндегі Қазақ елшілігінде болуды арнайы енгізеді. Бұл Балтық жағалауы мемлекеттерінің тәуелсіздік алуына қазақ жастарының желтоқсан революциясымен сіңірген тарихи еңбегіне құрмет болатын. Желтоқсан революциясының екпінінен құлаған Кеңестер Одағы құрсауынан Эстонияда азаттық алып еді. Бұл құрмет тәуелсіз Қазақстанның Қытайдағы елшісіне ғана көрсетілген құрмет емес, жалпы қазақ халқына, жастұлпарлықтардың көсемі Мұрат Әуезовке жасалған ишарат, ризашылық сипатының көрінісі!

	Тек, Мұрат Әуезов 1996 жылы дипломатиялық жұмыстан елге оралып, бір жылдай Мәдениетті зерттеу орталығында аға ғылыми қызметкер болып жұмыс істегенде жастұлпарлықтардың жұмысы қайта жанданды. Осы аз уақыттың ішінде Мәдени орталық «бостандық аралына» айналды. Көзі тірі «Жастұлпарлықтармен» бірге Алматының зиялы қауымы жиылатын жер болды.

	Бірден «Тамыр» саяси-мәдени клубы құрылып, Қазақстанның бүгіні мен ертеңі жөніндегі қызу сайыстар басталды. Әсіресе Мұрат Әуезовтың Қытайдың сыртқы саясатындағы «Сиюй» түсінігі сияқты Қазақстанның қауіпсіздігіне байланысты мәселелер көптеп қаралды. «Си Юй» экспансиялық саясаттың нақты көрінісі, таза қытайлық жаугершілік, арамза бағыт екен. Клуб мүшелерінің арасынан С. Құттықадам, Н. Масанов, С. Ақатай, М. Балтабаев, С. Қарақұлов, А. Жовтис, Г. Бельгер, М. Сембин, В. Воронов сияқты азаматтарды көрдік.

	Жастұлпарлықтар қайтадан жиналып саясатпен айналыса бастады. Басында 21 адамнан тұратын «Тамыр» клубы нәр көзі, жақсылық негізі, достық пен сыйластықтың жана

	шырлық символы ретінде қалыптасты. Ашық пікір-сайыс алаңы зиялы қауымды елең еткізіп, елінің ертеңін ойлаған азаматтардың басын біріктірді. «Тамыр» клубының жұмысы көне мәдениет мәселелерінен басталып, Тәуелсіз Қазақстанның болашағы туралы сан алуан пікір айтумен жалғасты. Клуб модераторы Мұрат Әуезов пікір сайысына әр саланың мамандарын шақырды. Жұмасына бір рет болатын кездесуге келушілер саны көбейді. Әрине сайысқа қатысушылардың көпшілігі ел ағасы атанып, самайлары бозарған жастұлпарлықтар болды.

	Бұл - нарық, ар мен бардың тайталасын күшейткен кезі еді. Сондықтан «Тамыр» клубы мүшелері экономиканы жекешелендіру - болмысты ұяттан ауа етіп, сана-сезімді тұмандандыруымен күресу жолдарын іздеді. Халық жазушысы Герольд Бельгер: «Совсем юным он организовал из талантливой казахской молодежи «Жас тулпар», что было в ту суровую пору сродни «безумству храбрых», то есть осознанным мужественным поступком уже не мальчика. Дерзновенный национально-интеллектуальный вызов времени и режиму власти «Жас тулпара» осмысливается и поныне. Невозможно переоценить значение этого движения в становлении и росте национального самосознания. Наслышан я был о том тогда. Помню, как неистовствовал по этому поводу один из ярых классовых борцов казахской литературы. Помню сочуственное отношение к «Жас тулпару» и другого аксакала, композитора-академика. Однако молодой, задиристый, норовистый тулпар проскакал тогда мимо меня. Но многия годы спустя, когда уже закаленный в политических, идеологических и житейских бурях Мурат Ауэзов затеял новый кружок под названием «Тамыр» я был удостоен участия на этом пиру интеллектуалов разных национальностей, т. е. я был принят в высокое тамырство страждущих духовной свободы казахстанцев.

	Точное слово было найдено Муратом Мухтаровичем. Тамыр-корень, основа. Тамыр-верный друг, побратим. Тамыр —братья среди братьев. Тамыр-сообщество единомышленников, объединенных высоким порывом, благородной целью.

	Таковым и был у нас кружок, или союз как хотите. Под предводительством Мурата мы, человек двадцать, не равнодушных к тому, что происходит в нашем обществе, собирались регулярно два раза в месяц в течение нескольких лет и убежденно, искренне и открыто обсуждали злободневные политические, этнографические, государственно-гражданские проблемы и ситуации, осмысливая по всем параметрам все, что творилось вокруг или только-только намечалось или проклевывалось. Со стороны наше тамырство, наши жаркие дебаты могли, возможно показаться чудачеством, донкихотством, сборищем романтиков-вельтфербессеров(по немецки «улучшателей мира») забавой интеллектуалов, но к нам Шли-текли люди, журналисты, писатели, историки, философы, политологи, обществоведы, наши суждения, установки, выводы понемногу расширяти круг единомышленников. Тамыры знали, что их беседы не исчезнут бесследно, что семена рано или поздно дадут всходы, вольные слова будят чьи - то сердца и души. А наш идейный предводитель, тамыр тамыров был абсолютно убежден -очем он потом скажет в одном из интервью; «А мы жили своей параллельной жизнью, и это не есть пaccивное состояние. Потому что наше параллельное бытие рождает особую энергию. Оно готовит отдельные сознания способных людей, которые активизируют все то, что зарождается в наших разговорах... и, в конце концов получается какая- то энергия, которая ломает ту самую параллельную химерическую реальность ».

	Он прав, Мурат Ауэзов! Тихие беседы интеллектуалов, преисполненные любви к своему народу и отечеству, понемногу расшатывают твердыню режима, замешанного на опаре временщиков, на шкурническом интересе рыцарей наживы, не желающих и не способных видеть дальше своего носа.

	Біртіндеп «Тамыр» клубының арнасы кеңейіп, ол «Азамат» партиясына айналды. Бұл саяси партия өз бағдарламасында зиялы қауымның мүддесін қорғады, әсіресе ғылымбілім саласындағы мәселелерді өзіне бағыт етті.

	Мемлекеттің дұрыс дамуы зиялы қауымның көңіл-күйі, болмысының деңгейімен жауапкершілігіне көп байланысты. Елдегі өзгерістерді зиялы қауым бастағанда ғана қоғам мақсатына еш ауыртпашылықсыз жете алады. Жастұлпарлықтар ұлт болашағының қамы үшін зиялы қауымның орны зор екеніне үлкен мән берді. Билік пен бұқара халық арасының көпірі де, ұлт бірлігі, ел тыныштығын сақтаудың кепілі де солар екендігін түсінді. Зиялы қауымның белсенділігісіз зайырлы қоғам құру мүмкін емес деп есептеді. «Азамат» партиясы ғылым мен білім саласын, зиялы қауым мүддесін қорғаумен бірге ең басты мәселелердің біріне - қоғамның орынсыз қаналуына жол бермеуді жатқызды. Тәуелсіздікті ұлттық идея негізіне алып Ұлттық идеология жасауды тездетуді көздеді. Босаған коммунистік идеология аясына діни экстремистік, жалаң ұлтшылдық үрдісін енгізбеуді мақсат етті. Біздің халықта феодалдық, капиталистік коғамнан «ашы», қанды болсын социализмге өту тәжірибесі болғанымен, социалистік жүйеден капиталистік қарым-қатынасқа өту тәжірибесі болмады. Өтпелі кезенде, ұлттық болмыс әлі шындалу тегіне жетпей жатып, түрлі-түрлі реформаларды халыққа тықпалай беруге қарсы болды. Батыстық үлгімен келген реформалар қалтарысын да ұлттық құндылықтардың күн тәртібінен түсіп қалмауын қалады.

	«Азамат» партиясының ең басты ерекшелігі тарихқа тағлым жасай отырып, болашаққа дұрыс бағыт табу болды. Кешегі қасірет-қайғымызға кім кінәлі екенін іздемей, сондай қателіктерге келешекте жол бермейтіндей іс-әрекеттер қажеттілігін тілге тиек қылды. Өткенді ұмытуға болмайды, бірақ оған шексіз шырмалып орала берудің қажеті шамалы. Жақсы іс, жақсы сөз - жарым ырыс. Партия ұлттық сабақтастық негізде басқаның құқығын шектемей, мемлекттік патриоттық тәрбиені күшейтпекші болды. Олар ислам дінін мойындай отырып, дүмшелікке, біржақтылыққа жол бермеуді көздеді. Ислам діні Қазақстанда Тәңірлік сенім негізі аруақтың орнын мойындағанда ғана мемлекеттік дін бола алады деп есептеді. Аруақ сыйлаған адам ата-баба дәстүрін ұмытпай, ұлттық құндылықтарды жоғалтпай, отаншыл, елшіл, ұлтшыл келетіне ерекше мән берді. Аруақ сыйлап өскен азамат намысшыл, мінезді келеді. Ұлттық рухтың көзі де –мінез бен тектілікте жатыр. Намыстың атына мініп, рухтың туын көтеру - ата-баба тарихын, ұлттық мұратын дұрыс тани білетін адамдардың ғана қолынан келеді. Мінезді, намысшыл тектілер ғана болашақтың сара жолы үшін көтерілістер жасап, құрбандыққа бара алады. Жан пида көтерілістер осындай отты жандардың көп жылдарғы өмір тәжрибесінін, ой-тағлымдарының нәтижесі.

	Жастұлпарлықтар билікті, демократиялық үрдіс негізі, әртүрлі сипаттағы ой-пікірлерге көп көңіл бөлуге шақырды. Занды, конституция негізінде құрылған саяси ұйымдар өкіметке қанша сын айтса да онымен санасу керек деп есептеді. Егер де зайырлы оппозиция саяси сахнадан кетсе, оның орнын міндетті түрде діни-экстремистік оппозиция толтыруы мүмкін деп аландаушылық білдірді. Егер азаматтың оппозициямен түсіністікке жетуіне болатын болса, діни-экстремизммен ол мүмкін емес.

	«Азамат» партиясының алғашқы жетістіктерінің бірі Ғылым Академиясының таратылуына қарсы жүргізген ісшаралары болды. Ел басына, өкімет басшысына, қоғам қайраткерлері мен академик ғалымдардың ашық хатын ұйымдастырып Ғылым Академиясының жабылуына жол бермеді. Академиктер М. Қозыбаев, С. Зиманов, Т. Шарманов және басқа ғалымдар «Азамат» партиясын белсенділікпен қолдады. Партияның шерулеріне 3. Нұрқаділов сияқты белгілі саясаткерлер қатысты. Бұл істердің басы-қасында сол баяғы «Жастұлпарлықтар» тұрды. Олар қазақ жандылығымен, жан-жақты білімділігімен ұлттық құндылықтарды толығымен меңгерген ұлт элитасының негізін құрады.

	Ал «Азамат» партиясы бағдарламалық жағынан Алаш идеясына негізделген бұрынғы «Жас тұлпар» ұйымының жалғасы болды. Партия жана саяси әлеуметтік, тарихи ортаға бейімделді. Бағдарламасында «Азамат үні» деп аталатын екі тілде газет шығару да көзделді. Қазақ тіліндегі газетті Батырхан Дәрімбет, орыс тіліндегісін Сейдахмет Құттықадам басқаруы керек еді. Жалпы «Азамат» партиясы бұқара халықтың мүддесін қорғай отырып, зайырлы қоғам құруды көздеді. Қандай мемлекет құратынымызды анықтайтын уақыт енді жетті. Ауруын жасырған өледі. Запранды болсада шындықты айтқанға ештеңе жетпейді деп қоғам қажетіне жарап, жұмыс істемекші болған партияның ғұмыры ұзақ болмады. «Азамат» партиясын түрлі сылтаулармен Әділет министірлігі тіркемеді. Заңды түрде ашық жұмыс істей алмайтын болғандықтан партия жұмысы тоқтатылды. Демократия үрдісі толық қалыптасып болмаған елде саяси- қоғамдық жұмысқа мүмкіншілік жоқ болып шықты. Билік әлсіздігін, саяси төзімсіздігін көрсетіп, шектеу мен тізе батырудың жолына түсуге айналды.

	Мұрат Әуезов қандай тегеурін –теперіш көрсе де халқын сатпады, адамгершілігін сақтады, етін тастамады. Егер де сол 90-шы жылдары «Азамат» партиясының құрылып жұмыс істеуіне билік кедергі жасамаса, біздің мемлекетіміздің саяси-рухани денгейі қандай болар еді. Бүгінгі күннің қоғамдағы көп кемшілігіне жол берілмейтіні айдан анық. Онда ертеніміз не болар екен деген күмән көкейімізге оралмаста еді... Ұлтымыз тек ұтар еді...

	«Азамат» партиясын Тәуелсіздік алғаннан кейінгі заманның талабынан жаңарған «Жас тұлпар» десек қателеспейміз.





Елу жылда - ел жаңа, жүз жылда – қазан.


	Тәуелсіздік жолы – ұзақ жол, талай ғасырлық ата-бабаларымыздың ерлік жолы. Қазақ жерінде болған ұлт-азаттық көтерілістер ұлттық шеңберден шығып, басқа ұлт өкілдерінің де мүддесін қорғады. 1916 жылғы ұлт-азаттық көтеріліс Ресей империясының ыдырауына, 1986 жылғы Желтоқсан революциясы социалистік жүйенің әлемдік саяси аренадан кетуіне әсер етті.

	Адам мен арман егіз. Арман қашанда тың идеялар мен өмірлік мақсат-мұраттардың қайнар көзі екенін білеміз. Ал Тәуелсіз мемлекет болу арманы – бұған қоса ерлік пен батырлықты, ұлтшылдық пен даналықты талап етеді. Миллиондардың көкірегін шыжғырған шоқ болады ғой, міне сол шоқтың себебін айтып, содан құтылудың көзін меңзеген жастұлпарлықтар болды. Олар қасиетті қазақ жерінде де азаттықтың ақ танының ататынына жәй сеніп қана қойған жоқ, соған өз үлестерін қосты. Тарих тағлымын бүгінгі күнге өнеге етті. Шежіре-тарихты, ұлы тұлғаларды, ерек оқиғаларды ел есіне салды. Қайғы-қасірет пен жоғалтқан асылдарымыз туралы қаймықпай айта алды. Жастұлпарлықтар өз дәуірінің тарих арқалатқан жүгін тиесілі жеріне жеткізуге тырысты. Бұл саяси жүк – үзілген замана сабақтастығын жалғастыру, Алаш идеясын қайта жандандыру болды. Олар ұлттық сана, ұлттық тарих үшін күресті. Азаттық идеясын Алаш зиялыларындай өздерінің күнделікті өмірінде ту қылып ұстады. Алаш азаматтарының өмір жолдары, саяси күресі, таным-түсінігі арқылы өздерінің ұлттық болмысын шындады. Қазақ үшін – тәуелсіздік пен бостандық өмір кредосы деп білді. Ұлттық рух көзін тарихтан іздеп, ежелгі заман жетістіктерімен сусындап, оны жаңа замандағы қажетіне жаратты.

	Жас тұлпарлықтар тарихтың жеке адамдардың өмірі, ісәрекетінен тұратынын дәлелдей алды. Мағыналы, мазмұнды, өнегелі-өнерлі ғұмырлар қашан да қоғамның қозғаушы күші екеніне көпшіліктің көзін жеткізді.

	Ұлы тұлғалардың тарихтағы орны – қазақтың дәстүрлі таным-түсінігінде бағзы заманнан қалыптасқан үрдіс. Атаға қарап ұл өскен, анаға қарап қыз өскен елде халқына қорған бола алған азаматтарға әрдайым құрметпен қарап, үлгі алған. Қадір тұтып, алақанына салып, сыйлай білген. Қоғамда қаншалықты саяси-идеологиялық өктемділік болып отырғанына қарамастан, тарихтың қозғаушы күші халық екені ең түйінді ақиқат болып қала береді. Халық қаласа, ханы түйесін сойған. Ал елдің, халықтың мүддесін пассионарлық тұлғалардың қорғайтыны табиғи заңдылық.

	Қазақтың ұлы жазушысы Мұхтар Әуезов бабалар батырлығы, ұлы тұлғалардың тарихтағы орны жөнінде 1944 жылы «Теміржолшы» газетінде былай деп жазған екен: «Ер – ел тарихының белі» дейміз. Ол өзі тірісінде бір танылады. Өзі өткен соң кейінгі ұрпақ қадірін біліп, қасиетін таныған сайын тағы танылады. Бір кезде бел көрінсе, келер ұрпақ тарихына өз тұсында көрсетіп кеткен көмегімен, орнатып кеткен туымен, тастап кеткен үлгісімен, нұсқап кеткен бетімен, енді бел ғана емес, биік тұғыр боп, асқар тау болып көрінеді. Тарихта талай жақсының кейінгі дәуірлерде, талай-талай тағдыры бар. Замана деген ұста бар, адам алмасын сол дархан шығарады» - дейді. Ұлы жазушы тарихты тағылымдап, ұлы адамдардың ел өмірінде, халық тарихында алар орны жөнінде осылай тебіренген.

	Ал өмір толқынында ұлты үшін ұлы істерге бара алған жастұлпарлықтардай текті ұл мен қыздардың дүниеге келіп, тарих сахнасына шығуы халықтың тілегі, қазақтың ұлттық рухының көрінісі. Жастұлпарлықтар қазақ ұлтының өткені мен бүгінін саралап, жаңадан ұлттық сана қалыптастыру қажеттігіне ең алдымен өздерінің көздерін жеткізді. Сезім мен сананың бар қасиет, қуатын көкіректеріне от кылып жинаған қызу қанды ұл-қыздардың жүректері «Мен қазақпын» деп дүрсіл қақты.

	Ата-баба аманатын арқалап, ел аралап, қарапайым қазақтардың тұрмыс жағдайымен таныса отырып, ұлттық қасиеттерді бойларына сіңірді. Қаланың асфальтында өскен жастар, ауылдан армандарына жол іздеді. «Жас тұлпар» ұйымы мүшелері негізінен қалада өсіп, орысша мектеп бітірген, зиялылар жанұяларынан шыққан жастар еді.

	Қазақ тілін жақсы білмесе де патриоттық тәрбиелері мықты, өз ұлтының болашағы үшін адал еңбек етсем деп, өскен ұрпақ. Олардың Ресейде, Баттық жағалауы республикаларында, басқа ортада жүрсе де ана тілін ұштауы, біртіндеп толық меңгеруі бүгінгі жастарға үлгі.

	Жастұлпарлықтар замандастарымен салыстырғанда көш бойы озық тұрған, ой-өрісінің, дүниетанымының, жалпы интеллектісінің жоғары дәрежеде болғанымен қоса ең бастысы ұлтшыл болды. Қалың ұйқыдағы маужыраған халқына серпіліс беріп, саналарын тербетіп, рухтарын көтере алулары да осы ұлтшылықтарынан. Ер мен елдің, халық пен батырдың, ерлік пен ездіктің диалектикалық сырын түсіне білді.

	Олар намысшыл жастар болды. «Тәуелсіздік біздің маңдайымызға бұйырмаған. Барымызға қанағат. Кеңес өкіметі аман болсын, бұдан жаманымызда да тойға барғанбыз, бір жөні болар» деушілер қатары көбейген заманда өмір сүрсе де, ұлттық намыстарын төмендеткізбей, ту қылып биік ұстады. Қайда жүрсе де, қай салада қызмет істесе де қазақ екені бесенеден білініп, иісі шығып тұрды. Білімімен, адамгершіліктерімен көргеннің көзін тойдырып, жас ұрпаққа «мен де сондай болайыншы» деген ой салды. Жүрген жоқ, ұшты, қорқып бұққан жок, ұлты үшін қауіп-қатерге бастарын тікті.

	«Анадан шыққан тілімізді, атадан өрбіген тарихымызды бірізділікке салып, халықтың ана тілін, тарихи санасын қайтару, қаз қалпына келтіру бұдан артық игі тілек, игі мақсат болуы мүмкін емес», – деген сөздерді академик Манаш Қозыбаев жастұлпарлықтарға арнаған. Осындай игілікті істің басында, ұлы мақсатпен халқына ұлтым деп ұмтылған жастұлпарлықтар көпшіліктің көкейіндегісін айтты.

	Ұлттық мемлекет болмайынша ұлттық құндылықтар сақталмайды. Ұлт ерекшелігі - өмір элексирі. Ұлылардың барлығы да ұлтын сүйген, нәр алып жетістіктерге жетті, жаңалықтар ашты. Адам жанының инженерлері Шекспир, Достоевский, Сервантес, CoIженицын. Бунин, Жұмабаев, Әуезов, тағы тағылары өз ұлтына деген махаббаттарының күштілігінен әлемдік деңгейдегі адамзат құндылықтарын дүниеге әкеле алды.

	Ұлт – Мемлекет – Тіл. Бұл ұғымдар бір-бірімен байланысты, тамыры да мақсаты да бір қоғамдық құбылыс. Осы үш бәйтерек саланың бір-бірімен тығыздығы сондай олар тең дәрежеде байланысып, сабақтасып дамымаса қоғам өмірінде үлкен келеңсіздіктерге ұрынамыз. Мемлекет ұлттық болмайынша, сол мемлекет құрушы ұлттың діні жоғары деңгейде дамымайынша, қанша дамыдым дегенімен түпкі нәтиженің бұлдыр болары сөзсіз. Өйткені мемлекет құраушы ұлттың тілі қоғам тілі болмайынша ол сол мемлекетті мекендейтін басқа этнос өкілдерінің басын біріктіре алмайды. Бірігубейбіт заманда өмір сүрудің негізгі іргетасы. Бейбітшіліксіз қай қоғамда болсын, диалектикалық даму процестері бұзылады. Яғни қазақ тілі – мемлекеттік тіл, бірігу, бейбіт өмір сүрудің басты құралы.

	Жастұлпарлықтардың басты мақсаты еліміздің Тәуелсіздігі еді, ол армандары орындалды. Қазақ халқының ұлттық санасы оянса деп шырылдап еді, оянды. Салт-дәстүріміз заманға сай жаңғырып жоғалмаса игі еді деп еді, қайта жаңғыруда. Халқымыз тамыры тереңге кеткен ата мұрасын ұмытпаса деп еді, қазағы ата мұрасымен қайта қауышты. Тарих тек әділетсіздіктен тұрмайды. Оның өзінің зандылығы, өмір кілті, алмасуы болады екен.

	Өкінішке қарай, 20 жылдан аса Тәуелсіз мемлекет болсақ та, ұлттық рух құндылықтары әлі де ойдағыдай баршаға ортақ түйсік-танымы бола алмай отыр. Қазақ туысшылдығынан, бауырмашылдығынан айырылып, қатыгездікті бойына сіңіруде. Қайырымдылық қашан да қанында болған қазақ бүгінде мүлде басқа. Ғұмыры түрме көрмеген қазақ даласында бүгін түрме көп, тастанды бала көп. Ұлт рухы күшінің көзі ауыл бүгінде басқа. Кезінде ұлттық құндылықтар., ерекшеліктер қалыптасып сақталып келген ауыл бүгінде тозды. Ауылдың қирап, өзгеруі ұлттық нәрдің тамырын тасқа тіреді. Ауыл өзі ғана басқаша өмір сүріп тұрған жоқ, ұлттың бет бейнесі, психологиясы мен іс-әрекетін өзгертіп отыр. Ұлттық құндылықтар бұлағы көзінің біртіндеп бітелуі этностық өркениет, діни таным, ой-болмысты басқаша қалыптастыруда. Өркениет ықпалы өкпектеп ұлттық болмысты өз ырқына көндіруде.

	Адам болмысы бір күнде өзгермейді. Тәуелсіз ел болып, өткеннің қатесін түзеткеннің орнына сол кешегінің көлеңкесінен әлі де қорқып жүргендер бар. Қоғамдық ортада, үйдегі тәрбиеде ұлттық құндылықтар еленбеген жерден парасатты азаматтың өсіп жетілуі күмәнді. Өзіндікі қалыптаспаса, басқаға бейімділігін сенің кісілігінді жояды.

	Рухсыз, жігерсіз, ұлтын сүйе алмаған адам, өзі мойындамағанымен құлмен тең.

	Бүгінде бізге «Қазақ болсақ, өркениетті елдің азаматы, адам боламыз», -деген ұран жетіспейді. Бабаларымыздың еңбегін де бағалай алмайтын күйге жеттік. Жиделі байсын жеріндегі Мырзашөлдің құмынан бастап, сұлу Сырдың бойымен Қаратаудың күнгей-теріскейін қатар алып жатқан қалың қонырат елінің тумасы Алпамыс батырды алайық. Өзбек өкіметі ЮНЕСКО-ның: «Алпамыс батыр дастаны - өзбек халқының ұлттық эпосы» деген шешімін шығартып, бүкіл әлем деңгейінде атап өтті. Әзірбайжандар «Қорқыт ата» кітабының 1500 жылдығын тойлады. Тіпті ата-бабамыздан бері ішіп жеген ұлттық тағамдарымыз да өзіміздікі болмай шықты. Қымыз башқұрттыкі, қазы-қарта, жал-жая қырғыздардың ұлттық тағамы ретінде құжатталып жеке меншікке айналды. Қазақтың еншісіне тигені бауырсақ. Бауырсақты қай атам тағам деп дәcтүрлеп еді. Қазақ өзіне келгенде өзегі тарылатын дертке душар болды. «Қыз Жібек» эпосының 500 жылдығын тойлауда ұмтылыстар болғанымен, Алматы мен Астанада ғана спектакль көрінісінде шағын қауым атап өтті. Тарихи құндылықтарды дәріптеуге келгенде Тәуелсіздік тарихының шылбырымен ноқталанып, жиырма жылдың желісінің шеңберінен ұзай алмайтын халге жеттік. Тарихқа тағылым жасалып, ұлт үлгі алатын дүниелерді әрі кетсе «Жетім қыздың тойындай» ғана қылып атаймыз.

	Қозы-Көрпеш - Баян-сұлу қиссасының 1500 жылдығын тойлағанда да «Қазақтың ұлттық лирикалық эпосы» демей, «Түркіге ортақ дүние» деумен болдық. Қозы мен Баян арасындағы сүйіспеншілікті қазақ жастарына тән ішкі жан-дүниенің ерекшелігі, тазалығы ретінде көрсете де алмадық.

	Сол Қорқыт Ата, Алпамыс батыр, Қобыланды батырлардың туған жерлері де, мүрделерінің жатқан жері де Қазақ елінде емес пе.

	Барымызға ие болатын, жоғалтқанымызды іздейтін, қирағанымызды бүтіндейтін уақыттың келгені қай заман. Бардың қадірін білмеген, жоқтықтың қалдығын құшады. Мәдениет ғасырлар бойы қалыптасады. Мәдениетпен бірге ұлттық сана мен болмыс шындалып, ұлттық құндылықтарға негіз жасайды. Біз бүгін түрік мәдениеті емес, қазақ мәдениетінің мұрагеріміз. Көне түрік рухани, материалдық дүниесіне барлық түркі халықтарының ішінде қазақтың игілігі мол. Біз қарашаңырақ иесіміз, көненің көзін сақтаушымыз. Тарих – шындықта ғана тарих. Өткенді кемсіте де, былғанышқа орай да алмайсың.

	Қазақ халқы табиғи даналығының арқасында елде ешбір ұлтаралық, дінаралық шиеленістерге жол бермегені жақсы-ақ.

	Бірақ, өкінішке орай Қазақстан көп этносты емес, көп ұлтты ел атанды. Біртіндеп қазақ мәселесін күн тәртібінен алып тастадық. Сырттан қараған адам Қазақстанда қазақ емес, басқа, жан-жақтан жиналған этностар тұратын мемлекет сияқты көрінуге айналды. Шындығында қазақ кендігінен көп дүниеден құр қалып келді. Өз елінде, өз жерінде қашан да жалтақтықпен өмір сүрді. Көп ұлтты республикамыз деп ұлттық құндылықтардан безді. Тіпті «Түрікпен өз төріне, өз1 отырады екен» - деп мысқылдады. Ал басқа республикаларда тұрып жатқан басқа ұлт өкілдері «біз осы мемлекетті құрып отырған халықтың үйінде, жерінде тұрып жатырмыз» деген ұғыммен өмір сүреді. Бізде аз этнос өкілдері «Қазақстан – біздің ортақ үйіміз» дейді. «Ортақ үй» деген, «иесіз үй» деген ұғымға жетелейтінін еске алмаймыз. Қазақстанда тұратын басқа ұлт өкілдерін шөміштен қағатын, шетке ығыстыратын, қысым жасап отырған ешкім жоқ. Тек бір тілек бар. Олар қазақ жерінде, қазақтың қара шаңырағында отырғанын естерінен шығармаулары керек. Өзімшілдік, жабайы ұлтшылдық қандай қатерлі болса, шамадан тыс ымырашылық та сондай қауіпті. Басқа ұлттың қамы үшін өз ұлттық мүдденді құрбан ету қымыстың бір түрі.

	Адамның арман-тілегін артындағы ұрпағы жалғастырады. Сондықтан да адамзат әрқашан ұрпағының болашағын ойлайды. Сол үшін өмір сүреді, ұрпақ бақыты үшін күреседі. Бүгінде Қазақстанда нақтыланған ұлттық идеяны анықтауға мүмкіншіліктер жеткілікті. Ең бастысы жер тұтастығы, ұлт мұратының бірлігі. Бұл екі меже бізге ішкі және сыртқы іс -әрекеттерімізді батыл жүргізуге негіз бола алады.

	Ата-баба тарихи сабақтастығы мемлекет деңгейінде саяси дұрыс іс- әрекеттер жүргізуге мүмкіншілік жасайды. Тарихи сабақтастық болмаған жерде мемлекет мүддесінің орнын түрлі топтардың мүддесі иеленуі мүмкін...

	Жалпы қоғам дамуынан өзіне лайықты орын алуға ұмтылған халық қана ұлт бола алады. Ал бұл үшін шекара мен ұлттық құндылықтар қажет.

	Ата-бабаларымыз мың өліп, мың тіріліп ұрпағына қалдырған қазақтың қасиетті жерлерін келімсектердің ішіп-жеп, қаннен қаперсіз ойран салатын мекен-жайына айналдыруға жол беру ұлт болашағының тамырына балта шабу.

	Ал мемлекет құрушы ұлІ, мемлекеттік идеология жасамайынша қоғамдық даму кедергілеріне кездесе береді. Ұлттық идея болмаған жердегі жетістіктердің ертеңі күмәнді, күні уақытша. Ұлттық идеологиясы болмаған қоғам түрлі рухани, діни, мәдени қиындықтарға ұрынады. Мемлекет ұлттық идея негізінде өзінің басты мақсатын нақты қою керек. Діни экстремизмнің пайда болуы, тұлғаның рухани таяздығынан, жан дүние, таным түйсігінің олқылығынан. Шынайы таза сезім мен салиқалы білімге негізделмеген діни көзқарас өте қауіпті. Дін-құлшылықтың көзі болмау керек. Ұлттық идея —мемлекеттік идея болмаған қоғам ерте ме, кеш пе дағдарысқа ұшырауы сөзсіз... .

	Жастұлпарлықтар ұлттық идеяға Қазақ мемлекетінің Тәуелсіздігінен басталып, ынта-жігерді оятып, қазақ мақтанышы бола алатын жетістіктердің бәрін жатқызды. Ұлттық идеяны тарихи қажеттілік деп есептеді.

	Әрине заман талабына, шаруашылығына сай қазақтың тұрмыс-салты мен салт-дәстүрінің өзгеруі заңды құбылыс. Бірақ осы өзгерістер барысында ұлттық мүдде, ұлттық ерекшелік ұмытылмай даму процесі барысында өз орнын алу керек.

	«Жас тұлпар» ұйымының басшылары Мұрат Әуезов пен Болатхан Тайжановтар қазақ болмысындағы абыздық деңгейге жеткен зиялылар. Мұрат Әуезов әке арманын абыроймен орындаған адал азамат, ұлт мақтанышы болып отыр. Ол қазақ халқының рухани құндылықтарының қорғаушысы жанашыры. Мұрат Әуезов өзі жөнінде көп айтпаса да «Мерей тойы» – 70 жасқа толған күндері 1970 жылдардағы күнделігін жариялап, ой-толғаныстарын газет-журнал беттерінде білдірді. Өткенін саралап, бүгінін тұжырымдап, болашақтың өзекті мәселелеріне көзқарасын айтты. «Өмірдің өзі мейрімнен тұрады. Ол жақсы көру үшін жаралған. Адамдардың бір - біріне жақсылық жасауы – өмірдің негізгі заңдарының бірі. Адамды қолдайтын күштер толып жатыр.

	Сондықтан сенімсіздік болмасын. «Үмітсіз-шайтан» деп аталарымыз текке айтпаса керек. Қазақ еш уақытта ұтылмайтын халық. Менің кейбір достарым «Алдымен жүзге бөлінейік, сосын қайта қосылайық» деген жаңа теориямен шығып жатыр. Мен оған бірден қарсы болдым. Өйткені біз енді ұлт бола білейік. Ұлт болып ұйысуымыз, бірігуіміз керек. Ұлт – ол жаңа сапа. Біз қазір бөлінсек, алдағы уақыттатас талқан болып кетуіміз мүмкін.

	Мен жастарға көп мән беріп қараймын. Үнемі олардың ісәрекеттерін бақылап отырамын. «Нұр Отанның» «Жас Отан» жастар қанаты бар, тағы да басқа ұйымдар «Жас тұлпардың» тәжірибесін пайдаланса, артық болмас еді. «Асыл – тастан, ақыл – жастан». Жастарға сырттан, билік, нұсқау болмауы керек. Олар еркін болуға тиіс. Қателессе де, сол тығырықтан өздері жол тауып шығуы керек. Олар шындықты таба біледі. Ал біреудің нұсқауымен жүрсе, онда олар жастық деген атын жояды, тек орындаушы болып қояды. Оларға бөгет жасамай, қолын қақпауға тиіспіз. Тек ақыл - кеңес беріп отыру керек. Өз өміріммен салыстырып қарағанда, 70-тегі Мұратпен 20дағы Мұраттың ешқандай айырмашылығы жоқ, қайта 70-тегі Мұрат шаршанқыраған, жалпы ой сапасы жағынан 20-дағы Мұраттың ешқандай кемістігі жоқ. Сондықтан біз жастардың жұмыс жасауына еркіндік беруге тиіспіз.

	Ұлтжандылық біздің әрқайсымыздың жүрегімізден орын алуға тиіс. Тағы «Жас тұлпарлықтарды» еске алғым келіп отыр. Мен оларға сондай сүйсініп қарайтынмын. Көбі ауылдан келген балалар. Мәскеуде жоғары оқу орындарында оқып жүр. Кейбіреуі қазақша түсінбейтін. Бірақ жүрегіміз қазақ деп соғып тұратын. Орманға барып ақсүйек ойнаймыз. Қазақтың мақал - мәтелдерін айтып жарысамыз. Кім орысша сөйлесе соған бес тиын айып салынатын. Ғажап бір кез болатын. Қыздар қандай әдемі, жігіттер бәрі дерiлiк спортпен айналысады. Ұлтжандылық деген бұл – ұлы сезім. Адамды ажарландырып, нұрландырып, жігерлендіріп жібереді. Қазақ халқының саны тым аз. Сондықтан біз ұлттың сапалы болуын ойлауымыз керек. Ол үшін нағыз білім болуы керек. Тек диплом алу үшін білім қуудың қажеті жоқ, білімнің ұшан-теңіз тереңіне бойлай білуіміз керек. Алаштың азаматтары «Сегіз қырлы, бір сырлы» болған. Сыры – осы ұлтжандылық. Олар нағыз қазақ бола білді. Біз қазақтығымызды жүрегімізбен сезінуге тиіспіз. Өйткені заман-қатал», – деді.

	М. Әуезов мемлекеттік саяси жүйені биліктік, оппозициялық деп бөлмей, ұлт болашағына байланысты оң қадамдарды әр қашанда қолдап жүр. Мұрат Әуезовтің зиялы қауымның алдыңғы шебіндегі биік парасат иесі екенін бірге өскен досы Тимур Сүлейменов былай дәріптейді:

	«Мы с 50-х годов жили соседями в одном районе Алматы, на соседних улицах. Старьевщики, очереди за хлебом и керосином, кампании по расчистке арыков, драки на улицах «улица -на улицу», футбольные и другие игры, воровство яблок и груш в садах друг у друга - это провода информации, это теле, фото и интернет алматинского разлива, которые заполняли недостаток информации газет и телевидения, хлеба и зрелиш. На широких, пыльных, мягких как газонное поле, улицах, мы босиком до одурения играли в футбол, в лапту в асыки, лингу, казаки-разбойники и вообще жили пацанами, одного и разного возраста, наций, сословий, все полуголые, полуголодные и интересные друг для друга.

	Я учился в Питере, в тогдашнем Ленинграде, и естественно, мы создали Питерский «Жас тулпар», назвав его «Арай», и удивительные встречи московских студентов в Ленинграде в 1963-64 годах встают в памяти. Команда странных людей просвешенных в правде о том, что было и есть, и как надо искать свою сущность в истории, которую мы потеряли, язык, дух и все необходимое для умения читать, шевелить извилинами, видеть -в составе Болатхана Тайжанова, Алтая Кадыржанова, Мурата Ауэзова, красавицы Асии, гармониста Марата Балтабаева — тогда прибывала к нам в Питер. И мы, питерские казахи-студенты различных вузов, с интересом собирались, водили гостей в свои общаги и вели свои новые «университеты», которые стали дорогой традицией на долгие годы и продолжали быть в Алма-Ате и в других городах. Дружба, привязанность и нацеленность, всегда и везде, на познание истин национального, духовного, культурного, которые свойственны характеру и действиям Мурата, объединяют и раньше объединяти нас».

	Болатхан Тайжанов ұлт сүюшілік пен ұлт қажеттілігінің көрігін басып, тың идея, ұтымды ұсыныстар жасаған, ақтық демі қалғанша ұлтым деп өмірден өткен жан. Теледидар арқылы Дода пікір-сайысына қатысып, қазақ елдігінің ертеңі жөнінде пайымды пікір айтып, барар бағытын, істер ісін көрсетіп берді. Ұлттық идея көздерін әлемдік тәжірибелермен салыстырып, демократиялық үрдістерге қалыптасу жолын көрсетті. Ол ұлттық идея мен мемлекеттік идеология жөнінде былай деді: «Мемлекеттік идеология ұлттық идея негізінде дамыса, билік пен халықтың үндестігі мен үйлесімдігі жарасып, аралары жақындайды. Дұрыс идеология қашанда өміршең келеді, оны халық қолдайды. Мемлекет құрушы халықтың ұлттық идеясы жалпыхалықтық идеология көзін жасай алады. Тәуелсіз мемлекет деңгейінде, «ұлт» термині - сол мемлекеттің жеке этносына емес, бүкіл халқына, күллі аумағына тетуші ұғым. Өйткені ұлт сөзі-мемлекет, ел деген ұғымдардың баламасы. Бұдан шығары мемлекет азаматы шығу тегіне, дініне қарамай, сол мемлекет құрушы этносқа бейімделуі керек. Олай болмайынша, ұлт бірлігі, діни төзушілік, достық ара- қатынастардың шынайы болуы мүмкін емес». Болатхан Тайжан мемлекет құраушы ұлттың тіліне де үлкен саяси мән берді.

	Олү «Мемлекеттік тілі бірегей емес, елдің бірлігінің берік, патриотизмінің асқақ болуы өте күмәнді. Ал мемлекеттік тілді құрметтемейтін адамның сол мемлекеттің өзін қадірлеуі екіталай. Кез келген ұлт міндетті түрде бір тілде сөйлеп, бір дінге сеніп, біртұтас мәдениетті, ортақ салт-дәстүрді ұстанатынын еске алсақ, Қазақстанда болашақта «Бір ел, бір тіл, бір ұлт» ұғымы негізгі мақсатқа айналуы тиіс», — деп талай мінбелерден айтты. Сөзі дәлелді болуы үшін Малайзия сияқты елдердің тіл мәселесіндегі қиыншылықтарды қалай жеңгені жөніндегі тәжірибелерімен ой бөлісті.

	Жастұлпарлықтар және олардың ізбасарлары Қызыл империяның күйреуіне, социалистік идеяның әлсіреуіне өз әсерлерін тигізді. Қазақстанның Тәуелсіздік алуына ширек ғасыр ұлан-асыр күш жұмсап, жас ұрпақты күреске тәрбиеледі. «Жас тұлпар» ұйымы идеясы бүгінде ұлттық рухымыздың діңгегі іспеттес. Кеңестік тоталитарлық моделге қарсы шыққан алғашқы қарлығаштарымыз да солар.

	Жастұлпарлықтар қазақ жерінде әлі де құйса толмайтын, толса аспайтын, қайрамай өтетін, қимай кесетін ұл мен қыздардың барлығын көрсетті. Ұлтым деген барша жасқа үлгі бола алды.

	«Жас тұлпар» қозғалысы мындаған жастардың басын қосып, санасын оятты. Жастұтпарлықтардың қатарынан қазақ зиялы қауымының жаңа буыны өсіп шықты. Қазақтың ар- намысы, тіреуі, ақылы бола алған талантты азаматтары шындалды. Кезінде «ашаю-жабаю» деп мазаққа іліккен жастар қазақ тілін бітіп қана қойған жоқ, оны қадірлеп мемлекеттік деңгейге көтерілуіне ат салысты. Саяси күрес барысында сарқылмас қайрат жинап, заманымыздың салиқалы тұлғаларына айналды. Ұлтшылдықтарының арқасында Қазақстанның Тәуелсіз мемлекет болуына үлес те қосты, өздері де өсті. Әсіресе білім, ғылым, өнер және өнеркәсіп саласының талай көш бастар майталмандары шықты. Олардың ішінде Қазақстан Ғылым Академиясының Президенті, Лениндік сыйлықтың лауреаты Мұрат Айтхожин, лазерлік қару саласының маманы, КСРО мемлекеттік сыйлығы лауреаты, Қазақстан Республикасы вице премьер-министрі Ғалым Әбілсейітов, білім министрі Шайсұлтан Шаяхметов, Қазақстан ұлттық ядролық орталығы бас директоры Қайрат Қадыржанов, «Алматы энергия жүйесі» бас директоры Алтай Қадыржанов, Қазақстанның биотехнологиялық ұлттық орталығының бас директоры, академик Мұрат Ғылманов, Ғылым академиясының биоинженерлік институты директоры, академик Ізбасар Рахымбаев, дефектология саласының ұйымдастырушы академик Жәмилә Намазбаева, Қазақстан байланыс министрі орынбасары Алдар Тұңғышбаевтар бар.

	Ғұлама ғалым Мақаш Тәтім Қазақстандағы демография ғылымы саласын ұйымдастырып, қазақтың саны мен сапасын зерттеуде. Советқазы Ақатай ғылым мен қоғам жұмысын тең ұстап, халқына қызмет етуден жалықпады. Марат Сембі көне тарих көмбелерін ашып, ел ағасы болса, Тимур Сүлейменов сәулет өнері саласының майталманы аталды. М. Балтабаев, С. Елеусізов, Б. Қарақұлов музыка өнері саласында үлкен жетістіктерге жетті.

	Жалпы жастұтпарлықтар ғылым мен білім, өнер саласында алтын әріппен жазылатындай мәңгілік істер қалдырды. Ойшыл-журналист Жанболат Аупбаевтың сөзімен айтқанда, жастұлпарлықтар сонау 60-шы жылдары Мәскеуде жүріп-ақ іс-әрекеттері арқылы өздеріне мәңгілік өмір сыйлаған азаматтар.

	Жастұлпарлықтар бүгінде саяси аренадан, қоғам-дағы өзгерістерден де тыс қалмай отыр. Олардың парасаттылықтары, отан сүйгіштік қасиеттері әлі де өз күшінде. Елім, қазағым деген жас ұрпақ сусындай алатын үлкен мұхит. Арұждандарын жоғары ұстап, елдегі үлкенді-кішілі оқиғаларға ащы-тұщысына қарамай әділ бағасын берулері де соның айғағы. Ұлт болашағы ұйытып, армандарына жеткен жастұтпарлықтар әлі бірге. Бүгінгі таңда да қатарлары табиғат занымен селдiресе де Мұрат Әуезов ұйымдастырып жүрген « Ұлы жібек жолы үстіндегі сұбхаттар» атты мәдени-рухани бағдарламаны іске асыруда. Орталық Азия мемлекеттерінің зиялы қауымның басын қосып, аймақтағы көне мәдени-рухани байланыстарды қалпына келтірудің жолын іздестіруде. Түбі бір, бауырлас түркі тектес ұлттардың ортақ мәдени құндылықтарының тарихи сабақтастығының қажеттілігін дәріптеп жүр. Бағдарлама аясындағы «Ыстықкөл жағасындағы кездесулері» сияқты семинар кеңесінің бірнеше бас қосулары өтті. Қазақ, өзбек, қырғыз, түркмен, тәжік зиялы қауымының ортақ жобалары өз нәтижелерін бере бастады. Күн тәртібінде Орталық Азия мемлекеттерінің мәдени, рухани, саяси бірлігінің негізінде әлемдік өркениеттен өзіне тиесілі тұғырлы орынға жету мақсаты тұр...

	Жастұлпарлықтар Көктөбеге шығып, қазақ зиялы қауымының ақсақалдарына айналса да көңілдері жас, рухтары биік. Бары бабына келсін, жоғының орны толсын деген ниетпен елінің болашағы үшін ерінбей еңбек етуде. «Еліне еңбегі сіңбей атақ алғанша, еңбегін сіңіп атақсыз қалған абырой» деп жүріп жатыр. Ұлт болашағы жастұлпарлықтардың көкейлерінен бір сәт те кеткен емес. Оған Қазақстанның Тәуелсіздігіне қауіп келуі мүмкін деген Мұрат Әуезовтің Қытайдың, ал Болатхан Тайжанның Ресей саясатынан сақ болу керек деп аландаушылық білдіргендері дәлел. Тәжірибелі дипломаттардың қауіптері өмір тезінен өткізіліп, сыртқы саясаттың құпия, қыр -сырына негізделген. Шындығында, Қазақстанның жер қойнауындағы орасан-зор байлығы мемлекет дұрыс саясат жүргізбесе, «ұлттық трагедияға» әкетуі мүмкін. Жер шарында жылдан-жылға қазба байлық, шикізат азаюда. Ғылыми-техникалық даму жылу – энергетика көзін көптеп қажет етуде. Бұл қажеттілік жыл сайын артып отыр. Әсіресе Қытай, АҚШ сияқты Ұлы мемлекеттердің арандары ашылуда.

	Біз Бүгінде көп векторлы саясаттың арқасында елге көп инвестрлер тарттық, қауіпсіздігімізге Ұлы мемлекеттерден кепілдік алдық деп мәзбіз. Судың да сұрауы бар. Шет елдіктерге иелікке берген дүниелерімізді қайтара аламыз ба?! Өз дүниелерімізге өзіміз қашан иелік етеміз?! Инвесторлардың өте қолайлы жағдай жасағасын келгенін, қауіпсіздік кепілін ядролық қаруға айырбастап алғанымызды ұмытпағанымыз жөн.

	Егер сәті түсіп, АҚШ пен Батыс мемлекеттерінің қолындағы қазба байлық көздерін қайтаруға мүмкіншілік болса да, Қытайдың қолына түскен меншіктің қайтарылуы күмәнді. Батыста демократиялық үрдіс қалыптасқан, ал Азиялық Қытай байлықтан өлсе де тайынбайды. Қытай өз мемлекетінің мүддесі үшін кімді болса да құрбандыққа шалуға барады. Сондықтан да бізге қанша тиімсіз болса да шет елдік инвесторлардың енді Қазақстан жерінен кету-кетпеуі екі талай.

	Жаман айтпай-жақсы жоқ. Бүгінде қырғиқабақ Ұлы мемлекеттер мүдде бірліктеріне қолайлы жағдай туа қалса, өткенге көз жұмып ауыз жаласа қалары сөзсіз. У. Черчилль айтқандай«Ұлы мемлекеттердің достары да жаулары да жоқ. Тек мемлекет мүддесі бар» екенін естен шығармау керек-ау.

	Олар қолайлы сәт туса, байлыққа, геосаяси мүдделікке қызығып, көздеріне қан толып, Қазақстанның Тәуелсіздігін құрбандыққа шалып, жерін бөліске салмастарына кім кепіл?! Ал жаугершілікке қитұрқы сылтау —желеу қашанда жеткілікті. Ирак, Египет, Ливия мемлекетеріндегі қан-төгістер бізге ойтүрткі. «Жас тұлпар» ұйымының салған жолы елу жыл өтсе де өз жалғасын тауып отыр. Жастұлпарлықтардың үлгісімен тарихи сабақтастықты жалғастырып, Қазақстаннан тыс жерлердегі қазақ жастары ұлттық-мәдени орталықтарын құрып жұмыс істеп жүр. Шет елдердегі қандастарымызбен бірігіп, қазақ тілі мен мәдениетін меңгеруге ат салысуда. Қазақстанның Халық ассамблеясымен тығыз байланыс орнатып, қандас бауырларымыз бен ата-жұрт арасындағы байланыс көпіріне айналған. Бұл іс-шаралар да Санкт-Петербург қаласындағы «Ата-мекен» қазақ қоғамының «Достар» атты жас қанаты басқаларға үлгі. Олар «Нұр Отан» партиясының «Жас Отан» жастар бірлестіктерімен тығыз байланыс жасап, бірігіп жасаған бағдарлама негізінде жұмыс жасап жүр.

	Жастұлпарлықтар мақтануға тұрарлық, аз да болса мәртебесі биік аға буын. Әлі де «Жас тұлпарлықтардың» жүрістұрысы, сөйлеген сөздерінен өмірге деген өзіндік көзқарасты, ішкі жан-дүниелерінің тазалығын аңғарасың. Табиғат заңымен қатарлары сирегенімен, жылдар жылымына ілескен «Жас тұлпарлықтар» кеуделері мұң мен сырға бірдей отаншыл, қазақшыл болып қала береді... Олар қазақ халқының алдында өз азаматтық борыштарын абыройымен орындап, армандарына жеткен жандар.

	Біз тарихымызға сол «Жастұлпарлықтар», «Сары-арқалықтар», «Желтоқсандықтардың» көзқарасы, іс-әрекетімен қарасақ қателеспейміз. Біз олардан бүгін ғана емес, болашақта да адалдықтын, парасаттылықтың, тазалықтың, зиятылықтың үлгіөнегесі ретінде үлгі аларымыз сөзсіз.

	Болашақта қазақ болу, қазақша сөйлеу, қазақтың ән-жырын айту, қазақша жөн-жоралғы өткізу әлеуметтік мәртебе болсын десек, «Жас тұлпар» сияқты қозғалыстардың тарихтан алатын өз орнын көрсетіп бағалауымыз керек. Біз сана-сезімімізді, ұлттық менталитетімізді құрсаулаған ұзақ ғасырлық отаршылық жүйе үйреткен жалтақтығымыздан неғұрлым тез арылсақ, соғұрлым ұлттық болмысымыз шындала түседі.

	«Жас тұлпар» ұйымының жүріп өткен жолы Қазақ-стандағы Тәуелсіздік үшін күрес жылдарының үлкен бір тарихи кезеңі.

	Мәскеу, 2012 қараша, 2013 сәуір





	Оглавление

	ОҚЫРМАНҒА

	Тарих толқынында туған «Жас тұлпар»

	Арман асулары

	Ұлт рухы – рухани күш

	Алаш идеясы – қазақ идеясы

	Қазақ жастарының санасын серпілткен «Жас тұлпар»

	Замана сауалына – салиқалы аманат

	Елу жылда - ел жаңа, жүз жылда – қазан.





