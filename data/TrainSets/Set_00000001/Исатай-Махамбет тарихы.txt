	Әнес Сарай

	Исатай-Махамбет тарихы



	(Зерттеу)





	Әнес Сарайдың «Исатай-Махамбет тарихы» зерттеу кітабы 1836-1837 жылғы патша өкіметіне қарсы қазақтар бас көтеруінің арғы-бергі тарихы мен кейінгі ұрпаққа тәлім-тәрбиесі жөнінде тереңнен толғам, жүйелі әңгімеленген бірден-бір туынды. Кітаптың оқиғасы қою, тілі жеңіл, оқырманын жайбарақат қалдырмайды.





	Мен, мен едім, мен едім,

	Мен Нарында жүргенде

	Еңіреп жүрген ер едім.

	Исатайдың барында,

	Екі тарлан бөрі едім.

	Махамбет





СӨЗ БАСЫ




	Тағдыр жазып, Ағатай Беріштердің арасында өстім. Олар көтеріліс тарихынан белгілі 1836 жылы көктемде Ордаға «Сес көрсету жорығына» және сол жылы қазан айында Исатай Қаракөбен Өтепұлыны шапқанда батырдың жеке жасағында болып, хан жақтаушыларды оңдырмай күйреткен Әбдікәрімұлдары дегеннен тарайтын тұқым еді. Көтерілістен кейін қуғын көріп, ауып кеткен бұл ауыл Еділдің жан баспайтын қалың түлей бір аралында – Кірмалай деген жерде қырық үй боп отырды. Көршілер оларды «Қырық үйлі Ағатай Беріш» атайтын. Ал олар болса өздерін «Ұранға шыққандармыз», яки Исатай көтерілісіне ат қосқандармыз деп мақтанатын.

	Қысқы ұзақ түндерде, өйдөйт, Исатай көтерілісі туралы әңгіме шертілетін. Қанша әңгімелесе де тауыса алмай тарқасушы еді қариялар. Ол маған басаяғы жоқ, мәңгі бітпейтін «мың бір түн» көрінетін. Кейде шалдар араарасында бірбірінің аталарының ұлы дүрбелеңде қорқақтық не шалалық істегендерін де айтып, шаңшұң боп қалысатын. Бірақ зілсіз күлкімен жуылыпшайылып кете беруші еді бәрі де.

	Мен өзімді ұлы дүрбелең туралы көп білетіндердің қатарына жатқыздым. Оным жас көңілдің буы екеніне Алматыға келгенде ғана көзім жетті. Мұнда Исатай– Махамбет көтерілісін зерттеуге өмірлерін сарп еткен небір білімпаз, сары тіс сұңғылалар баршылық екен. Исатай– Махамбет туралы беттен қалқып жүргеніме алғаш көзімді жеткізген – Берқайыр Аманшин ағамыз. Жазушылар одағында, «Қаламгер» барында, Москва сапарында талай сыр шертісіп, әңгіменің түбіне жете алмай тарасқанбыз.

	Берағаңның Исатай–Махамбет қозғалысы тарихына өмірін арнаған адам екенін білген соң, мен бұл тақырыпты жылы жауып қойдым да, арқалы батыр, аруақты ақын туралы әңгіме айтудан біржола тыйылдым. Бірақ сүйекке сіңген әдет қалмайды екен. ИсатайМахамбет туралы бір нәрсе айтылса, елеңдеп, емсеуді қоя алмадым. Естігенімді, оқығанымды қойын дәптеріме түрте беремін. Бір айналғанда парақтап көрсем, жиған, тергендерім үш кітапша болыпты. Қолым қалт еткенде әлгілерімді бір ізге түсіріп, тәртіпке келтірдім. Ондағы мақсатым – ИсатайМахамбет көтерілісінің мәнмағына, себепсалдарын терең түсіну еді. Имандай шыным: кітап болсын, жарық көрсін деп жазғам жоқ, өзім үшін, өзім түсіну үшін жаздым.

	Аталмыш оқиға туралы дерек, мәліметтерді өзге білмейтін құпия қоймадан тауып алмағаным түсінікті, оның бір парасы бала кезден құлаққа сіңген әңгімелер, ел аузынан, батырдың ұрпақтарынан жазып алғандарым, кәрі құлақ, көне сөз шежіре қарттардың сөздерінен сүзіп тергендерім болса, екінші парасы – көне кітап, ескі жазба, архив материалдары мен байырғы зерттеулер. Әсіресе Исатай батырдың өз айтуымен жазылған хаттардың бұл еңбекке тигізген әсері мен ықпалы ала бөтен. Зерделеп көз салсақ: батыр өз қайғымұңын, шерлі өмірбаянын өзі жазып кеткен ғой. «Исатай бабамыздан қалған белгі» деп ол хаттарды бойтұмардай бөтенше бағалаймын. Бұған дейін жазылған еңбектердің екеуін айрықша атауды жөн көрдім: бірі – Берқайыр Аманшиннің Махамбет туралы жинағандары да, екіншісі – И.Кенжеәліұлының «Тайманұлы Исатай» кітабы. Әділдік үшін, аруағы бір аунап жатсын деп, Н.Савичевті де ауызға ала кеткен артықтық етпес.

	Еңбекте Исатай, Махамбет өмірбаяны мен көтеріліс тарихын тақырып қойып, кезеңкезеңдерге бөліп жазғаныммен, жылнамалық тәсілді қатаң сақтай отырып, әріден бері қарай тіздім. Міне, ғажап! Сөйткенімде, көтеріліс тарихының кей тұстардағы әр күн, әр апта сайынғы шындықтары қазқатар тізіле келіп, Исатай–Махамбет оқиғасының толық суретін қалыптастыруға мүмкіндік берді. Кітапта көтерілістің туын көтерген қолбасшылар мен батырлардың істері мен өмір тарихтары біршама толық та дұрыс әліптелді деп кәміл сендіре аламын.

	Алайда, Исатай–Махамбет туралы ізденістердің баршасына ортақ бір олқылық бар екен: негізгі талпыныстар қос батырға тікелей қатысты деректерді тірнектеу төңірегінде болыпты да, көтерілістің өзге сарбаздары назардан тыс қалыпты. Біздің жұмысымыз да ол олқылықтардан ада емес. Бұдан былайғы ізденістерді «Батырдың жауынгер сарбаздарының» өмір тарихына, олардың ұрпақтарының тағдырына қарай бұрған жөн.





І


	БӨКЕЙ СҰЛТАН




	Ел іші шежіре, ел аузы әңгімелерде «Бөкей сұлтан» деп аңыздалғанмен, оның Ішкі Орданың ақ киізге көтеріп лауазымдалған ханы болғаны белгілі.

	Көне жыр, ескі жазбаларда Әбілхайыр ұлы Нұралының өз белінен 30 ұл, 40 қыз өрді делінеді. Ал 1771 жылы Нұралы ауылында болған тарихшы И.Г.Георгий ханның 4 әйелі, 8 күңі барын, өз кіндігінен жаралған 75 перзентінің 40ы ұл екенін тәптіштеп жазған (Материалы по истории КазССР, Т. 4. 66б.) Тарихшы Ж.Қасымбаев Нұралының 17 әйелі болғанын атайды. (Государственные деятели казахских ханств (XVIII век) Алматы, 1999, 149б.)

	Бөкей – осы Нұралының көп ұлдарының бірі. Орынбор әскери губернаторы Г.С.Волконский оны хан тағайындау тұсындағы мінездемесінде «сұлтандардың үлкені» деп көрсеткен. Осыны малданып қайсыбір жазбалар Бөкейді Нұралының тұңғышы деп көрсетеді. В.Воскресенский Бөкейді Нұралының кенжесі деп жазады. (Букеевской Орде 200 лет. 3кітап, 167б.) Бұл екі пікір де жаңсақ. Нұралының тұңғышы әкесінің орнына 17941797 жылдары таққа отырған, 1797 жылдың 27 наурызында Сырым қолынан қаза тапқан Есім хан. Бөкейдің Сығай деген туған інісі болғаны және белгілі. Бөкей, оның тетелес інісі Сығай, кенже інісі Шөке – Нұралы хан ұлдарының Исатай–Махамбет оқиғасында жақсыжаман болса да аныққанық орындары бар. Сондайақ 1818, 1827, 1829 жылғы дүрбелеңдер тұсында Қаратай Нұралыұлы есімі де ауызға жиі алынады. Қаратай хандыққа таласып, Жайықтың Бұхар бетін талай қиқуға толтырды. Нұралының Ырыс атты қалмақ әйелінен туған Қаратай, Елтай, Шотқара, Өзбекқали (Ақсарт), Орман – ел аузында «Нұралының бес қалмағы» атанды. Шетінен «мен атайын – сен тұр», тұщы ұйқыны білмейтін жортуылшыл өжеттер еді. Исатай–Махамбет оқиғасының бел ортасында «бес қалмақ» ұрпағынан Орманның Шыңғалиы – Шыман төре болды.

	Бөкей ұзақ жылдар Кіші Жүз хандығы жанындағы Кеңестің төрағасы болды. Кіші Жүздің оңтүстігін – Жем, Сағыз, Жайықтың ортаңғы және төменгі бөлігін билеген Бөкей сол тарапты өзінің ата қонысы санады.

	1771 жылы патша үкіметінің қараулығына шыдамай, Еділ–Жайық аралығын жайлаған қалмақтар Жоңғарияға жөңкіле көшті. Олар Жайықтың қазіргі Индер қалашығы іргесіндегі Таскешуден тас төсеп, кешіп өтті. Қалмақтар «қашқан жауға қатын ердің» кебін сонда көрді.

	Қалмақ қашып, қазақ қуған бұл қайғылы оқиға ел аузында «Шаңды жорық» атанды. Қалмақты Қытай шекарасына дейін індете қуған Нұралы хан есімі ұзақ жылдар аңызға айналды.

	Әрине, олар түгел көтеріліп кете алмады. Бір бөлігі ғана амалдап қашып құтылды. Қазақтың жойқын қимылынан қаймыққан олардың қайсыбір көштері Нарынға қайтып оралды. Алайда, қалай дегенмен де, Еділ–Жайық арасында қалмақтар сиреп, ел азайып қалды.

	Осы қолайлы жағдайды пайдаланып, Бөкей бос жатқан жерді басып қалуды ойлады. Ебепке себеп дегендей, Бөкейдің көздегеніне Астрахан басшыларының да мақсаты дөп келді. Олар қалмақтар кеткеннен кейін, тегін құйылып жатқан қыруар пайдадан қағылған еді. Бұл орайда мемлекеттік мүддеден гөрі жекелеген адамдардың мүддесі елеулі рөл атқарған сыңайлы.

	Міне, осы тұста Астрахан казак–орыс полкінің командирі полковник П.С.Поповтың бейнесі көзге шалынды. Қазақтарды Жайықтың ішкі тарапына өткізбеу үшін жасақталған кордондар осы Поповтың қарамағында еді. Ноғайлы заманында ажырап қазақ даласына кеткен, одан орыстың құйтырқы саясатының салдарынан қалмақтың торғауыт тайпасына қанжығасы таңылған Жайықтың қайта оралып кеп, иісін иіскегелі жүз жылдай болып еді. Қазақтар ішкі тарапқа үнемі өтіп кетіп отырды. Кейде жайлады, кейде қыстады. Жайықтан өтуде байбақтылар ерекше құлшыныс көрсетті. Байбақты Сырымның атасы Шолан батырдың моласы Жайықтың арғы бетінде тұруы тегін емес. Қалмақтардан емес, өзіміздің төре тұқымдарының құйтырқысынан жазым болған. Ол сүйегі бергі беттегі байбақты қорымына әкелдірмей, әдейі арғы бетке көмдірген. Сөйтіп оның күмбезді моласы мен аруағы ұрпақтарын үнемі Еділ– Жайық арасына шақырып тұрған. Біздің дана шалдар өлі күйінде де тегін жатпай, күресіп жатқан. Ал сол Шоланның немересі Сырым 3000 үйімен қалаған кезінде Жайықты кешіп өтіп, Нарынды жайлап, қыстап жүрді.

	Кордонкүзеттердің бастығы С.П.Поповтың қазақтармен қарымқатысы жақсы болған. Құжаттардан оның Сырым Датұлымен тамырлығы анық байқалады. Бөкей өз хатында жүзбежүз таныс болмаса да, осы Попов деген қайырымды басшының, қиын жылдары Нарында қыстап қалып жүрген қазақтарға қамқорлығын ашып жазады. Бөкей өзінің бір хатында онымен 1795 жылдан таныс екенін айтқан. Сондықтан қазақтардың Еділ–Жайық арасына біржола қоныстануы 1801 жылдың ақпан айында кенеттен қолға алынып, сәті түсіп, шұғыл шешілген мәселе емес, одан көп ілгері басталған әңгіме болса керек. Тіпті Бөкейдің хаты жазылмай тұрып сол кезде Астрахан қаласына орныққан Кавказ майданының қолбасшысы генераллейтенант Карл Федорович Кнорринг 1801 жылдың 8 ақпанындағы хатымен Павел І патшаны Кіші орданың старшыны Ислам Құрманқожаев дегеннің жүз шаңырағымен Ресей қарамағына өтуге талап білдіргенін мәлімдеген. Мұның бәрі Бөкей хатының жазылуына жасалған алғышарттар еді.

	Демек, бұл тарихи ұлы көштің басталуына казактардың ЕділЖайықтың арасына ұмтылысы сол тұстағы Орыс патшалығының геосаяси жағдайына сай келуіне шешуші әсер етті. Орыс патшалығы Кавказда ауыр, қанды соғыстарға малтыққан. Әсіресе шеркестердің табанды қарсылығы адым аттатпай тұрған. Міне, осы кезде бас штабы Астраханда орналасқан Кавказ майданына азықтүлік көмегі аса қажет болды. Бұл бір десек, екіншісі – Кіші жүз қазақтарының бір бөлігінің Ресей қарамағына өтіп, қалаған қонысын алып, ақ патша тарапынан ілтипатқа бөленуі – Кавказдағы шиеленісті бейбіт жолмен шешуге меңзеген мысал іспетті еді. Үшіншіден, көршілес парсы, түрік, румға мізбақпаған Кавказ ту сонау Атилла заманынан Еділ–Жайық арасынан шыққан көшпенділерге төтеп бере алмаған еді. Қазақтардың жауынгерлік күшін пайдалану да есепте болған шығар. Қалай дегенмен де осы Кнорринг Павел І патшаның атына хат жолдап, Бөкейдің Еділ–Жайық арасына қоныс аударуына қолдау білдірді. 1801 жылдың 11 ақпанында басталған бұл іс баржоғы бір айда 1801 жылдың 11 наурызында Павел І патшаның жарлығымен біржола шешілді. Ол жарлықта былай делінген: «Кіші Орданың хан кеңесінде төрағалық етуші Бөкей сұлтан Нұралыханұлын өз дәргейіме ризалықпен қабылдаймын, қай жерді қаласа, сонда көшіпқонуына рұқсат етемін, менің ізгі еркімнің белгісі ретінде оған қара лентамен мойынға тағып жүретін кескінім бейнеленген алтын медаль тағайындаймын» (Крафт И. Сбор. узаконении о киргизах степ. областей. Оренбург, 1898, 141б.) Сонымен бірге, ақ патша казак–орыс полкінің командирі П.С.Поповтың еңбегін жоғары бағалап, оған кавалер атағы мен генералмайор әскери шенін береді.

	Бөкейдің қоныстанатын жерлерін қағазға түсіріп белгілеу П.С.Поповқа тапсырылған. Ол жоба қолға түспеді. Бірақ батысқа 450 шақырым, түстіктен терістікке 200 шақырым мөлшерінен аспады. Жаңа мемлекеттік құрылымды бастапқы кезеңде «Кіші қайсақ ордасы» деп атаған.

	1806 жылы 19 мамырда «Көшпелі халықтарға жер кесіп беру тәртібі» деген ереже қабылданды. Сол тұста Ішкі Орда жер жағдайын тағы да біршама жақсартып алды. Қара, Сары өзендері мен Боғда тауы және Еділ сыртындағы далалық аймақтар хандықтың меншігіне айналды. Жанұзақ ақынның толғауы Бөкей кезінде Ішкі Орданың шекара аймақтары мен шет пұшпақтарын барынша нақтылап, жырлауымен құнды:



	Құланбие, Торғай – екі көл,

	Ежелгі әкең, Бөкей барында

	Толықсып жайлап еді біздің ел.



	Еділ, Жайық – екі су,

	Еңсесіне ел қонып.

	Ендеп жылқы жайылды

	Ақтөбе деген суына.



	Ұлы Сұлтан мен Қараман,

	Үш Қоба мен Жанарыстан,

	Ат оралып жүре алмас

	Беткейге біткен ағаштан.



	Кешегі әкең Бөкей барында,

	Борсыдан безек ноғай

	Өтіп еді күшпенен,

	Осылайғы Қараөзеннің аузынан,

	Төрткөл, Төртшежіннен...



	Ал Салық Бабажанұлы болса, 1860 жылдары Ішкі Орданың жер көлемінің ұзындығы 600, ені 500 шақырым деп көрсеткен. 1813 жылы Жайық казак–орысының атамандығын Қара, Сары өзендерден Қамыс–Самар көлі арқылы Жайыққа дейін жаңадан әскери шеп саламыз деп, бөкейлікке қарасты біраз өңірлерді қайтарып алып, хандыққа жайылымнан біраз таршылық көрсеткенмен, Ішкі Орданың шекарасы үнемі кеңеюмен болғанын аңғарамыз.

	Бөкейдің Жайықтың ішкі бетіне өтуі 1801 жылдың қазан айының орта кезінен басталды деуге негіз бар. Олай деуімізге себеп: П.С.Попов Жайықтан өтуді ұйымдастыруға өз офицері капитанесаул В.Ф.Скворцовты 28ші қыркүйекте ғана жіберген. Ол әуелі Бөкей, сосын Сырыммен кеңесіп, олардың ауылдарын кідіртпей Жайықтан өткізуге міндетті болған. Бөкей өзінің алғашқы хатында қарамағында 10 мың үй барын хабарлағанмен, алғашқыда Жайықтан 22775 адамды 500 үй өткенін білеміз. Мұның мәнін былай ұғынған жөн: Бөкейге қатысты жұрт бірденақ жұмыла көшпеді, әліптің артын баққандар көп болды, ал байырғы орындарынан көтеріліп кетсе, жаз жайлау, қыс қыстауларын басқалар басып қалатын болғандықтан, көптеген аталар мен әулеттердің бір жартысы көшіп, басқалары қара жұртта қалды. Еркек қос боп шыққандар да аз емес. Ал кейбір ауылдар Жайықтың ішкі тарапына жайлауға ғана шығып, қыс басында бергі беттегі қыстауларына қайтып оралып отырған. Жайық ішінен жаңа қоныс алғанмен, Орта, төменгі Жайық қапталы, Жем, Сағыз–Байұлы руларының байырғы қонысы Бөкейдің қарамағында қала берді.

	Ел аузында Бөкей сауатты, ақылды, ұстамды адам кейпінде әліптенеді. Ақ сары, шоқша сақал, тақуалау жан болған. Ел ішінің ақылмандары Бөкей және оның мұрагері Жәңгір заманына екі ауыз сөзбен бұлтартпастай нақты баға берген:



	Хан Бөкейдің тұсында

	Секер шайнап, бал іштік.

	Хан Жәңгірдің тұсында

	Қасықтап қара қан іштік.



	Қалай дегенмен де, Бөкей сұлтан туралы ел ұғымында жайсыз қауесет жоқ. Ол өз қарамағында жұрттың қыбын тауып, мақұлын марапаттап, тентегін тыйып, ақылмен ұстай білген.

	Берқайыр Аманшин бір жазбаларында Бөкей Ішкі Ордаға сұлтан болып, малмүлкімен Жайықтан өткенде баржоғы 5 түйесі, 20 қойы, 17 жылқысы болды деп көрсетеді. Бұл ол кездің өлшемі бойынша тақыр кедейшілікпен барабар тұрмыс еді. Шамасы, сұлтанның өзі де алғашқы жылдары дүниемүліктерін байырғы жұртта қалдырып, Еділ–Жайық арасына абайлап көшкен сыңайлы. Дей тұрғанмен, ел арасының шежіресі Бөкейдің байлыққа малшынғанын емес, қоңыр төбел тұрмыс кешкенін көбірек мақұлдайды. Сұлтан қанағатшыл мінезімен де елге жаққан сияқты.

	Бөкей өз ордасын қыс мезгілінде Сарайшықта отырып биледі деп жазып келдік. Бірақ кейінгі жылдары көптеп жарық көрген құжаттар бұлай деп ақитақи тұжыруға негіз бермейді. Қалай дегенмен де ол 1803 жылдан кейінгі жылдарда Сарайшықта қыстамаған. Бабажалдан теңіз жағалауына қарай 70 шақырым жерде, яки қазіргі Астрахан облысының Володар ауданының орманды, тоғайлы қалың қорысты сағаларында қыстаған. Астрахан әкімшілігінен сол жерден қарағай үй салып беруді неше мәрте сұраған. Дей тұрғанмен Сарайшықта Жайықтан елдің өтуімен шұғылданатын кеңсесі болған сияқты. Көшіқон басталар кезде өзі де Сарайшыққа жақын Жалтыркөлге көшіп кеп отырған, осы жерде отырып қалған жұрттың Жайықтан өтуіне басшылық еткен.

	Сонымен Бөкейдің Атырау–Астрахан екі аралығында негізінен екі шұрайлы жайлауы болғанын білеміз: бірі – Боқсақтағы Жалтыркөл де, екіншісі Астрахан іргесіндегі Бабашағыл. Бабаштағыл Исатай батырдың әкесі Тайманның қонысымен жапсарлас. Сұлтанның Қиғашқа сұғына кіріп, Астраханның өкпе тұсындағы Бабашағылды алты ай жаз қоныстанып, сары кідір етуі – Астрахандағы Жәңгірдің оқуымен тікелей байланысты еді. Бөкей 1815 жылы 21 мамырда Бабашағылда отырғанда шикі судан жұғатын бөсір дертіне шалдығып, санаулы күн ғана ауырып дүниеден озды. Бейіті сол Бабашағылда.

	Бөкейден кейін, Жәңгір кәмелет жасқа толғанша, ағасының орнын Сығай басты. Дүниеге жақын жемқор, парақор ол елді атыстырыпшабыстырудың сұңғыла шебері еді. Сығай шамамен 1815–23 жылдар аралығында билік құрды. Бұл Исатайға ең жайсыз кезеңнің бірі болды. Сығай – дәулескер күйші Дәулеткерейдің әкесі.

	Бөкейді патша үкіметі 1812 жылы ресми түрде хан деп бекітті. Оны Орынбор әскери губернаторы Волконский «сұлтандардың үлкені, ізгі, парасатты, тәжірибелі және жоғары мәртебелі монарх тағына берілген адам» деп сипаттаған. Бөкей 1812 жылы 7 шілдеде салтанатты жағдайда Орынбор әкімшілігінің жоғары шендерінің және дала шонжарларының қатысуымен Орал қаласы маңындағы тоғайда хан көтерілді. Ол жер әлі күнге дейін «Хан тоғайы» аталады.

	Бөкейдің соңында ертерек өлген бәйбішесінен Тәуке, Әділ деген ұлдары болды. Ал кейінгі әйелі Атаннан Жәңгір мен Меңдігерей туды. Жәңгір 1801 жылы өмірге келген. Бөкейдің балаларының бәрі Исатай, Махамбет көтерілісіне қатысты қанды оқиғалардың бел ортасында болды.

	Бөкей мен Тайманның достығы туралы ел аузында аңыз сақталған. Сұлтан қазіргі Новобогат төңірегіндегі жаз жайлауы Жалтыркөлде отырғанда, шешесі қайтыс болған. Сол жерде «Бөкей шешесі» деген мола қазірде де бар. Шешесінің жылын берген жиында Бөкей алқа топтың көзінше Тайманға: «Қол алысып, төс түйістіріп, мәңгілікке дос болайық. Достығымыз үрімбұтағымызға кетсін», – дейді. Тайман құп алады. Балаларын шақырып, ағайынның төрт көзі түгел ортасында Бөкей мен Тайман Құран ұстап, тілек тілеп, антсу ішіседі. Кейін Исатай хан орданы қамап тұрғанда соны есіне түсіріп: «Аталарымыз Алланың мөрін ұстап, ант етісіп еді. Мына шоқыншық сыбан қалмақ оны ұмытты ғой», – деген толғанып. Қария әңгімелер батырдың хан орданы қоршап тұрып шаппауын–аталарының антын бұзудан именгені деп қисындайды.





ІІ


	ИСАТАЙ ТАЙМАНҰЛЫ





АТА-БАБАЛАР ШЕЖІРЕСІ




	Исатай 1791 жылы туды. Туған жері Тайсойған құмы, қазіргі Жанкелдин атындағы совхозға қарасты Тайман жалы бұйраты. Әкесі – Тайман, шешесінің есімі– Нағибала (қысқартып Нағима деп те атайды, руы – Есентемір). Жаз жайлауы – Өлеңті, Шідерті, Үшаңқаты, Борбастау, күзеуі – Бұлдырты, Жымпиты, Қалдығайты, қыс қыстауы – Ойыл, Қиыл, Жем, Сағыз, соның ішінде табан тірер негізгі ата қонысы – Қарабау, Қаракөл, Тайсойған, Бүйрек құмдары. Беріш тайпасының Жайық руына жататын бұл әулет Ағатай батырдан бастап өздерін Жайықтың бетке ұстар бір атасы санайды. Қазақта тайпадан руға, рудан атаға, атадан тармақ, бунақ, ауылдарға бөліну қазіргі шежірешілер айтып, жазып жүргендей кімнен кімнің туғанының ұзын ырға тізбегі емес, құқығы мен жауапкершілігі бірдей заңдастырылған жүйелер. Қауымдар мен топтарға ру, не ата атын беру мәселесі билердің талқысына беріліп, ел жиылған үлкен жиындарда ғана шешіліп, ел басқарушы атынан арнайы жарлықпен жарияланған. Ру, ата атына талапкер қауымдардың мал, жан саны сарапқа салынып, нәсіл тазалығы, шығу тектері қатаң тәптіштен өткізілген. Жеке ата болған соң, ру басы, би сайлануы керек, тамғалары белгіленеді, мөр беріледі және билеуші хандық не сұлтандық оларды жаз жайлау, қыс қыстауымен қамтамасыз етуге міндетті. Ру, ата атын иемдену әсте оңай шаруа болмаған.

	Ағатай батыр заманында ел болып, іргеленген Жайық Беріш руы жекежеке аталарға жіктеле бастаған. Өлкетанушы ақсақал М.Намазғалиевтің әңгімелеуінше, Ағатай жас кезінде салқам, тентек, ұрыншақ болған. Жеңгелері «Тентек сал» деп атаған. Бірде әкешешесі қонаққа кеткенде қой союды үйренем деп, бір көген қозыны бауыздап тастаған. Содан «Қозы қырған» әжуа лақабына ие болғаны тағы бар. («Нарын таңы» газеті. 16 қаңтар, 1990 ж.)

	Ағатайдың бала болса да меншікті айбалтасы, садағы, екі жебе оғы бар екен. Қалмаққа аттанғанда оны бала көріп, ілестірмей тастап кеткен. Ағатай бір тайды ерттеп, олардың соңынан көрінім жерде ілесіп отырған.

	Бір төбенің баурайында қалмақтар кезекті соғыстан кейін қос тігіп демалып жатады. Жаумен оқыс ұшырасқан қазақ қосыны ошарылып қалады. Ағатай оларды орағытып өтіп, шоқы басына шығады. Тайын қоя беріп, от жағып, оғын отқа қақтап отырады. Мұны байқаған қалмақ батыры жекпежекке шақырып отыр екен деп, жанына жетіп келеді. Ағатай оны қызыл жалын боп шоқтанған оқпен атып жібереді. Оқ қалмақтың кеңірдегін тесіп өтеді. Қалмақтар жауға шапқанда, атының шылбырын беліне байлап шабатын әдеті. Оның мәнісі – жазатайым жазым болса, сүйегін жауда қалдырмай, соғыс даласынан сүйреп шықсын дегендік. Бірақ тасқа кептелген дәу қалмақты аты сүйреп кете алмайды. Ағатай өлген қалмақтың сауытын киіп, қаруын тағынып, атын тақымға басып алып, тұтқиылдан жауға тиіседі. Жай шаппай, «Ағатайлап!» шабады. Мұнымен де қоймай, бала батыр сол жолы қалмақтың ханының да кәлләсін қағады. Қалмақ қашып, қазақ жеңген соң, оны аяғын жерге тигізбей ақ киізге түсіреді. Есет батыр: «Бұдан былай Ағатай аты бүкіл Берішке ұран болсын!» деп батасын береді. Бұл Есет – ел аузында «Қарт Есет» деп аталады. Руы – Беріш. ХVIII ғ. бірінші ширегінде қалмақтармен алғашқы қақтығыстарда қазақ қосынын бастаған санаулы аға батырлардың бірі. Бейіті Мұғалжарда. Соған қарағанда 650 жылдардың о жақ бұ жағында өмір сүрген тарихи тұлға. Исатайдың өзі айтқан толғау деп жырланатын жырда:



	Ер Тайман әкем аты, ағам Жабал

	Ағатай бабам бұзған алпыс қамал,



	− делінетін жолдар бар. Беріштен шыққан, теңдесі жоқ ғұлама сөз зергері Мұрат Мөңкеұлы:



	Ұранға шыққан Ағатай,

	Жауға шапқан жанасаай.

	Ағатай ердің тұсында

	Құрыды жаудың шарасыай.

	Ерлікпен тартып алынды

	Алпыс судың саласыай!



	деп Ағатай батыр ерлігін айрықша дәріптеген. Ағатайдың күллі Беріштің аруақты бабасы екені даусыз. Ағатайдың ұрпақтарына мирас боп ала шұбар ту қалған. Ол Исатайдың сандығында сақталған.

	Ағатаймен бірге туған Есіркеп ұлдары «ағайын бір өліде, бір тіріде» дегендейін, Исатай Тайманұлы сабылысына қолдап көмек беріп, үлкен қайрат көрсетті. Ал Шағатай ұрпақтары «Ақтабан шұбырындыда» Үргеніш ауып, сол жақта қалып қойды. Ығылман Шөрекұлы дастанындағы:



	Ағатайдың Боқайын

	Түрікпеннен бұ да өлді деп,

	Қалыңдық ойнап жүргенде.

	Бегәлідей батырды

	«Некеден бұрын болды» деп,

	Жабылған жұрттың жаласы,



	деген жолдарға түсінік бере кеткен жөн. Боқай (көне түркіше «Бөлтірік» деген ұғым) қалыңдық ойнап жүріп, Маңғыстауды жайлаған түрікпендердің қолынан қаза тапқан. Оны өлтірген Жәуміт тайпасының Қалипа деген би әйелінің ұлы екен. Ағатай іздеп барып, оны садақпен атып кетеді. Әдетте садақты жиып алады екен, бұ жолы қараңғыда таба алмаған. Ол кезде батырлардың жебесінде ентаңба болған. Сол бойынша үлкен қақтығыстарда кімнің қанша жау түсіргенінің есебі шығарылған. Белгі болмаған күнде де ұстаның қолтаңбасы арқылы жебенің қай тайпаға жататыны оңай ажыратылған. Ағатай Қалипа қатынның ұлын ентаңбасыз «келте жебемен» атқанмен, түрікпен батырлары оның Беріш ұсталарының қолынан шыққанын жазбай таныған. Түрікпен жансыздары қапысын тауып, жебені тоқсанға келіп, көзден әз болған Тілеукеге ұстатып: «Бұл кімнің жебесі?», – дегенде, қарт батыр сипалап көріп: «Бұл Ағатайымның келте жебесі ғой», – деген.

	Бұл даудың соңы немен тынғаны белгісіз. Асылы, түрікпендер аңдып жүріп есе қайырған болса керек.

	«Ағатайдың сүйегінің Шағадамда (Красноводск) қалуы» тегін емес. Сонымен Боқай қалыңдық ойнап жүріп өліп кеткенмен, Беріштер жесірін алған, Бегәлі іште келген. Қайсыбір шежірелер Бегәліден бес ұл деп көрсетеді: Тайман, Тоғай, Жабал, Сайын, Байсерке. Бірақ Исатай тұсындағы құжаттар мен ауызекі аңызәңгімелерде соңғы екеуі ұшыраспайды.

	Өзге ру шежірелері сияқты Беріш шежіресінде де ауа жайылған, ауытқушылық аз емес. Қазіргі кезде әр ауыздан айтылып, жазылып, хатқа түскен үш нұсқасы бар. Соның көбірек мақұлданатыны төмендегі нұсқа:

	Беріштен – Байбақты, Байсейіт деген екі бала. Байбақтыдан –Асылбас, Шақай, Күсілбас.

	Асылбастан – Себек, Жаңбыршы.

	Себектен – Аңдағұл, Бөрібас, Сары. Аңдағұлдан – Тоқпақ, Қоңырбөрік.

	Бөрібастан – Жамбай, Тума, Бөрте. Сарыдан – Балтабай, Байдәулет.

	Жаңбыршыдан – Тайлақ, Дәулетбай, Сүйірбас, Сәдір, Садақшы.

	Шақайдан – Есен,Зейнет. Есеннен – Ырсай, Самай, Елтүзер. Зейнеттен – Үмбетбай, Наурызбай.

	Күсілбастан – Жанай, Қожай, Бегіс, Қосай. Жанайдан– Құлкеш, Қарқара. Құлкештен – Таңқожа, Меңдібай, Жүсіп (Бесқасқа). Бесқасқадан – Айтбай, Қараша, Барлыбай, Байқошқар, Байгелді. Бегістен – Құдайберді, Орман.

	Беріштің Байсейіт деген ұлынан – Қитас, Тілес туады.

	Қитастан – Жайық, Есенқұл. Тілестен – Қаратоқай.

	Есенқұлдан – Ұлғаймас, Өтеміс, Жансары, Байғана, Жары.

	Қаратоқайдан – Аққұлы, Айтболат, Бердіке, Шіліке. Айтболаттан – Бекбауыл, Есболай. Бекбауылдан – Боранқұл. Есболайдан – Итемген, Күшік, Көтен.

	Жайықтан – Дәулет, Тыныс, Наурыз, Бақалай. Дәулеттен – Дүйсе, Тумаш. Дүйседен – Тұрымтай, Жарылғас. Тұрымтайдан – Құттыбай, Қанай, Меңдібай, Жылыс, Базар. Қанайдан – Дәуленбай, Бейбіт, Зейінғабден, Құдайберген, Сырлыбай. Дәуленбайдан – Алтынболат, Бекболат, Жанболат, Тілеубай, Ескене, Естай.

	Тумаштан – Сейіт, Жаубасар, Ерназар. Ерназардан – Үрсен, Бейбіт, Төлек, Алдарби, Абдан, Қайшым, Құлмәлі. Құлмәліден – Өтеміс. Өтемістен – Махамбет.

	Бақалайдан – Арықпан, Арықпаннан – Есназар, Сатыбалды.

	Есназардан – Кәтей, Шұбар. Сатыбалдыдан – Айбас, Құттығай, Жанұзақ.

	Наурыздан – Тілеуке. Тілеукеден – Ағатай, Шағатай, Есіркеп. Ағатайдан – Айболат, Қауат, Атабас, Боқай, Жәнібек, Сәріпбек. Боқайдан – Бегәлі. Бегәліден – Тайман, Тоғай, Жабал. Тайманнан – Исатай.

	Жәңгір 1836 жылы 11 мамырда Орынбор Шекара комиссиясына жолдаған шағымында Исатайдың ата тегін «Ағатай Беріш» деп көрсеткен. Біз осы дерекке сүйеніп, Ағатай ұрпақтарын «Ағатай Беріш» деп атадық. Ал Наурыз атауын Есіркеп тұқымы еншілеген. Есіркеп – Сарт, Жаңғабыл боп тармақталады. Шағатай «Ақтабан шұбырындыда» Үргеніште қалған.

	Сонымен «Жеті арыс Беріш» дегенде – Жаңбыршы, Себек, Жайық, Есенқұл, Қаратоқай, Есен, Құлкешті атаймыз.

	Ал Жайық Берішті құрайтындар: Дүйсе, Тумаш, Бақалай (Айбас, Құттығай), Наурыз (Ағатай, Есіркеп), Тыныс, Кәтей, Шұбар, Жарылғас, Тұрымтай.

	* * *

	Тарихта Беріш есімі ежелгі замандардан белгілі. Бұл қауымның бір бұтағы «Жайық Беріш» аты Жайық өзенімен байланысты болар деп болжаймыз. Не Жайық өзеніне өзеннің атын берген, не ұзақ жылдар Жайық өзенін мекендегендіктен Жайық, жайықтықтар деген есімге ие болған. Ал бұл өзеннің аты алғаш рет б.з.д. ІІ ғасырда гректің географиялық еңбектері мен карталарына іліккен. Бұдан соңғы жылдарда Жайық аты естілмейді, бұл өзен басқаша неше түрлі аттармен аталады. Тек Х ғасыр бірінші ширегінің авторы Византия патшасы Богрянародный өзінің «Мемлекетті басқару туралы» еңбегінде Жайық өзенінің атауын «Гейх» деп қайта тірілтеді. Тарихи өзеннің төл атынан айырылып қалуын оны мекендеген қауымның басқа өлкелерге ауысуымен, ал Х ғасырда қайта жаңғыруын осы атауды иемденген жұрттың байырғы топырағына қайтып оралуымен түсіндіруге болады. Осыдан шығарып, өзеннің Жайық атануын – Жайық этникалық тобымен тікелей байланысты болған деген байлам өзөзінен туындайды.

	Жайық сөзі – мейірімді, қамқоршы деген ұғымды білдіреді. Ол – Ұмай анадан бұрынғы алтайлық жергілікті түркілердің Көк Тәңірінен кейінгі маңызы жөнінен екінші орындағы әйел құдайдың аты. Байырғы бағзы замандарда Алтай түркілері өздерінің ұлы Тәңірін Үлкен (Ульген) деп, оның жұбайын Дайық деп атаған. 460 жылдан кейінгі заманда Алтайға Алшын түркілері келгеннен соң ғана діни идеология өзгеріп, Тәңір мен Ұмай бірінші қатарға шыққан. Қазір анық белгілі бұл оқиғалардың археологиялық айғағы ретінде ДайықЖайық ананың сырға қалпында әліптелген алтын суреттері де табылып отыр.

	Бұл деректемелер нені меңзейді? Б.з.д. ІІ ғасырда Еуразиядағы Жайық өзенін мекендеген жұрттың кейінгі кезеңде Алтайдан шыққанын, ол ойкуменде, яки байырғы түркілер арасында елеулі саяси күшке айналғанын куәлайды. Олар Алтай түркілері арасында аналық тайпаның бастаушысы болып, билеуші қаған тобынан кейінгі екінші орындағы дәрежеге жеткен (Семантика древних образов. Новосибирск, 1990, 152–157бб.).

	Алтайға Алшын қауымы келгенге дейінгі жергілікті Алтай түркілерінің тарихы әзірше терең зерттеле қойған жоқ. Біздің білетініміз: олардың 17 тайпадан құралғаны. Ел билеген көсемінің есімі – Апаңбу болғаны. Оның мемлекеті жойылып кеткен. Бұдан кейін билік өздерін қасқырдан тудық деп есептейтін төрт тайпаның қолына көшеді. Олардың алғашқы билеушілері Ижынижыду, Надулиушад болған. Жайық қауымы осы жергілікті байырғы түркі тайпаларының аналық бұтағының өкілдері ретінде дәріптеліп, Алтай түркілерінің ұйытқы тобында болған.

	Жайық қауымы – Беріш тайпасының іргелі бір бұтағы. Ал Беріш болса, Түркі қағандығы тарихында елеулі із қалдырған жұрт. Оның есімі түркінің тас қашау жазуларына да, Қытай жылнамаларына да ілікті.

	ЕлЕтміш Білге қағанға арналған Тэс тасқашау жазуында «Беріш тайпасы мен Қадар, Қасар сонда келді. Менің ол елім Кеңгірестен еді» делінеді (Қаржаубай С.Объединенный каганат тюрков. Астана, 2001, 27б.). Беріштер туралы дерек Терхин бітіктасында да кездеседі. Йолығ қаған, Бұмын қағандардың 200 жыл тақта отырып ел билегенін, сосын олардың елінің бүлінгені жайында баяндала келіп, жазудың екінші бунағында «Қадыр, Қасар, Веди, Беріс, Айтаз оғыз тайпалары...» деп көрсетіледі (Сонда. 45б.). Аталмыш бітіктастардағы жазулардың көпшілігі өшіп кеткендіктен бұл тайпалар туралы айтылмақ ойдың дәл мағынасы белгісіз. Қалай дегенмен де, бұл қауымдардың ісәрекеттері қағандықтың тағдырына тікелей қатысты болғанын аңдау қиын емес. Екі жазуда да Беріштердің Қадар, Қасар (Хазар) тайпаларымен қатар аталатыны ойға қалдырмай қоймайды. Мұндағы Қадары−Қадыр−Қалша, яки сары үйсіндер, Қасары – Хазар екенін танып білуге болады.

	Сонымен ғылымда «Ұйғыр қағандығы» деп бір жақты бағаланып келген, шындығында түркілердің төртінші қағандығының тарихында Беріш тайпасының аты тасқа қашалғанына куә болдық.

	Тарихи деректемелер Беріш қауымының Қарлықтар құрамында болғанын аңғартады. Олар «Үш қарлық» елі атанған. Біздің ғалымдар қазірге дейін Қарлық хандығы үш тайпадан құралғанын айтып, жазып келеді. Ал шет ел зерттеушісі И. Эчеди (Еседу, 1980, 23–27бб.) осы Қарлық хандығын тереңдете зерттей келіп, олардың төрт тайпадан тұрғанын, ол төртінші тайпаның есімі Себек екенін дәлелдеген. Қарлықтардың құрамында болған Себек руының одақтастарымен қарымқатынасы, саяси күрестері мен жаугершілік ісәрекеттері Қытай тарихында біршама таратылып, жақсы жазылған. Ал ең бір ғажап қызықтысы – екінші Түркі қағанатының іргетасын қалаған әйгілі Білге қағанның сұңғыла әскери маманы әрі қолбасшысы, екінші жағынан қағанның қайын атасы Тонұқық − осы Себек тайпасының түлегі. Он үш жыл Қытайдың астанасында оқып, білім алған Тонұқық 716 жылы өлгенде өз басына қоятын сағана құлпытасты өз қолымен жазып қалдырған. Ол − бүгінгі көне жәдігерліктеріміздің ең құндыларының бірі. Қытай тарихшысы Ма Шаңшу: «Тонұқық – Алтайдағы Қара Ертісті мекен еткен Қарлық елінің Себек тайпасынан шыққан адам» деп аныққанық жазған (Қазақтың көне тарихы. Алматы, 1993, 116б.).

	Түркі қағанаты дәуіріндегі жазбаларда Айбас тайпасының аты да жиі ұшырасады. Бұл этнонимді Қытай жылнамашылары Абусы деп жазған. Осы орайда зерттеулер жүргізген еуропа ғалымы Г.И.Рамстедт пен Қытайдың атақты ғалымы Чэнь Чжунмянь аталмыш иероглифтің түрікше оқылуы Айбас екенін мақұлдаған. Ал Айбас тайпасы туралы алғашқы дерек қытай жылнамасына 647 жылы түскен. Олардың Алшын түркілерінің құрамдас тармағы екенін айта келіп, тұрақтары Гоби шөлінің терістігі екенін көрсеткен. Ал екінші Түркі қағандығы тұсында аталмыш тайпадан түркілер мен қытайларды бірдей шулатқан Айбас атты атақты батыр шығады. Ол адам саны бірнеше есе көп қытай әскерімен ұзақ соғысып, 742 жылы 19 қазанда қолға түседі. Онымен бірге Қапаған қағанның немересі және қағанның сүйікті қызы Тәңірі қытайларға тұтқын болады. Батырды ұзақ уақыт зынданда ұстап, ақыры қытайлар өздеріне қызмет қылуға көндіреді. Айбас 749 жылы Тибетке жасалған жорыққа қатысып, жойқын ерлігімен көзге түседі. Ілешала оны қара қытайларға қарсы жорыққа аттандырады Империяның жауын күйретіп қайтқан оған бірденақ «ван» (князь) атағы беріліп, Шофан уезінің генералгубернаторының көмекшісі қызметіне тағайындайды. Бірақ жауына амалсыз кіріптар болған батыр қытайлардың қырағы көзі қалт еткенде, 762 жылы елін ілестіріп Гоби шөлінің сыртына қашып кетеді. Түркі қағанатын құлатуға қатысып, ендіенді жеке отау тігіп, хандық құрып жатқан ұйғырлар Айбасқа тұтқиылдан тап беріп, ел малының бір бөлігін тартып алып қалады. Айбас қалған жұртын ілестіріп қарлықтарға келсе, олар батырды Бәйтиндегі империя өкілі Чэн Чжуцюэға 764 жылдың 23 сәуір күні ұстап береді. Айбасты жөпелдем астанаға жөнелтіп, қала ішіндегі император бекінісіне апаратын бас көше Чжуцюэ қақпасы алдында дарға асып өлтіреді. Сөйтіп, Айбас тайпасы үшке бөлініп кетеді: бірі – көсемдері Гоби шөліне қашқанда ілесе алмай Қытай жерінде қалса, екінші бөлігі ұйғырларға кіріптар болады, үшіншісі – қарлықтар құрамындағы Себектерге сіңіседі. Біртіндеп батысқа жылыстай отырып, Себектермен бірге Жайық бойынан кеп шыққан осы соңғылары.

	Жоғарыда Беріш тайпасының есімі Қытай жылнамаларына да енгенін айтқанбыз. «Таншу» жылнамасында бұл қауым Биши, Биси деп әліптелінген. (Бичурин Н.Я.Средняя Азия и Восточный Туркестан. Алматы, 1997, 236, 238, 251бб.). Қытай иероглифтерінің жазылу заңдылығын білмеген ғалымдар оған мән бермей өте берген. Қытай иероглифінде «р» дыбысы мүлде жоқ. Сол себепті жоғарыдағы атауларды Бирши, Бирси деп оқыған жөн болады. Аталмыш жылнамада: «Иогань (Қоқан – Ә.С.) Мулу аймағы деп өзгертілді, Биси (Бирси) билеуші боп тағайындалды». Әңгіме 627 жылға – қытайлар Батыс Түркі қағандығын жаулап алған кезге жатады. Ал жылнаманың 742 жылына жататын деректемеде Беріш есімді билеушінің Қытай сарайынан «ван» дәрежесі мен темірге жазылған марапат қағаз алғаны айтылады (Сонда. 238б.). Арада біраз жыл өткенде әлгі Беріш билеуші жүре тыңдап, Қытайға қыр көрсете бастаған. Батыс өлкенің бас қолбасшысы Гао сяньчжи оны жазалауға ұсыныс түсіреді. Қытай сарайы бұл ұсынысты құптаған соң, оны ұстап әкеліп, Тан империясының астанасы Шаньянда дарға асып өлтіреді. Жылнама бұл оқиғаның батыс өлкеде үлкен наразылық туғызғандығын – Беріш билеушісінің ұлы Хынлос (Талас) қаласын қоршауға алып, Гао сяньчжи әскерін талқандап, Дашиға (Персияға) қашып кеткені баяндалған.

	Осы оқиға Беріштердің батысқа жылыстауына әсер етсе керек. Дей тұрғанмен, Х ғ. соңғы ширегінде, яки 982 жылы хатталған «Худуд алалам...» трактаты Мерке мен Құлан қалаларының аралығында үш қарлық тайпасы отырғанын, солардың бірі «бирши» деп аныққанық мәлімделген (Из истории казахов. Алматы, 1997, 233б.). Бұл Беріштердің кейіндеп қалған бір шағын тобы болса керек. Өйткені басқа деректер бұл шамада Беріштердің Еділ мен Жайық арасына жетіп, Хазар бірлестігінен бой көрсете бастағанын айғақтайды.

	Әлкей Марғұлан Х ғасырда астанасы Этиль қаласы болған Хазар хандығының басты тайпасының бірі– Хазарұғлы, екіншісі – Берішұғлы еді дейді. Демек, Беріштер Еділдің төменгі құйылысындағы көк түріктердің соңғы қағандығына да елеулі саяси күш болған. Ал ХІ–ХІІ ғ. орыс жылнамашылары половецтердің (қыпшақтардың) қатарында Буршевич ұрпақтары болғанын хабарлайды. Араб саяхатшылары оларды Бұржоғлы деп әліптеген. Бұлар да Беріш ұрпақтары екенінде дау жоқ. Египет мамлюгі, атақты Бейбарыс патша ХІІ ғасырда: «Мен түркі нәсілінің Беріш руының ұрпағымын!» деген. Беріш сөзі – мықты, алынбас қамал дегенді білдіреді.





БАТЫРДЫҢ ЖАСТЫҚ ШАҒЫ




	Тарихи деректерге қарағанда, Исатайлар Жайықтың Самар бетіне 1808 жылы Жаманқала (қазіргі Махамбет ауданының орталығы) бекінісінен 13 шақырым жоғары Шой (Бақсай) тұсындағы Қаражар өткелінен өтеді. Ол кезде Тайманға қарасты жұрт «Бегәлі ауылы» атанған. Олардың Жайықтың оң жағалауына қоныс аударуына Нұржау жазалау мектебінде тілмәш боп істеген, орысша, қазақша сауатты, Исатайдың немере ағасы Жабал Бегәліұлының әсері болған сияқты.

	Бегәлі ауылы Кульпинск – Кокарьев батағаларының арасын жайлады. Халық жаңа қоныстың баяндылығына сенбей, шақтаулы малмүлікпен, жеңіл қостармен көшіп жүрді. Қандай күн болады деп, Жайықтың Бұхар бетінде малмүліктерінің бір бөлігін, балашаға, үлкен адамдарын қалдырып кетіп отырды. Жайықтың Самар бетіне алғашқыда жерсудан тапшылық көргендер, жайылым, қоныстары қораштау аз аталар өткен. Жем–Сағыз, ОйылҚиылды жалпағынан басып жатқан іргелі қауымдар пәлен жерде түген бар дегенге елп етіп елеңдей қоймаған. Бегәлі ауылының 1808 жылы кешеулеп барып көшуінің сыры осында.

	Самар беттегі ел 1818 жылғы Жайықтан кері өтуге тыйым салынған жарлыққа дейін қыстау үшін күз аяғы, қыс басында ата қоныс қара жұрттарына қайтып оралып отырған. Каспий теңізінің жағалауының қалың қамысы, малға жайлы шүйгін Нарын құмы қыстауға аса қолайлы еді. Қыс басы біліне Нарынды жайлаушылар түгелдей Жайықтан кері өтіп, қыстауларына жөңкілді деп бірбеткей тұжырым жасау қиын. Әп дегенненақ алаңдамай Нарынды қыстап қалушылар да болған. Сөйтіп, біртіндеп Ішкі тарапты жерсіне бастаған. Ал Бегәлі ауылының тірлігі қалай болды? Әлен, пәлен деуге нақты дерек болмағандықтан, шамамен жобалауға тура келеді.

	Малды, жанды үлкен ауылдың Жайықтан әрі өтіп, бері өтіп жүруі оңай шаруа емес. Оның үстіне Бегәлі ауылының қонысы ең шетте – Астраханмен іргелес. Олар Бөкейдің Бабашағылдағы жайлауымен қоянқолтық жапсарлас отырған. Бөкей де жауынгер ерқара жігіттері мол Бегәлі ауылын өзіне жақын ұстаған сияқты. Ал Бөкей болса, ішкі тарапқа бір өткен соң, бергі бетке мүлде алаңдамады. Ел басы Жайықтан әрі өтіп, бері өтіп тиянақ таппаса, жаңа қонысқа елдің орнығуы да екіталай еді. Ол Сарайшық қаласына келіп қыстауды әдетке айналдырды. Жапсарлас отырған хан ауылының бергі бетке өтпеуі–Бегәлі ауылына ықпалын тигізбей қоймады. Олар өзге жұрттай онша жүгірінді болмай, жаңа қонысқа тез бауыр басты.

	Мұны тәптіштеп айтып отырған себебіміз: Исатай батырдың бозбалалық шағы Қарабау, Қаракөл, Тайсойған, Бүйректе өткендігі. Ол да өз қатары сияқты бозбалалықтың әуресарсаңын басынан өткізбеді деймісіз. Айтқандайын, Исатайдың тууы, балалық, жастық шағы туралы аңызәңгіме өз алдына бір төбе. Нағибала анамыз Исатай құрсағына біткенде жыланға жерік болыпты. Қайнысы Тоғайды жұмсаса, ол жылан таппадым деп өтірік айтып келеді. Тезек теруге шыққан Нағибала далада ұстап, жылан жұтқан деседі. Бірақ түгел жұта алмай, жүрегі айнып, кері құсып тастаған. Бұл оқиғаны естіген ақсақалдар: «Келіннің құрсағына жүректі, батыр ұл біткен екен. Жыланды түгел жұтпағаны бекер болыпты. Батыр болғанымен, ісін аяғына жеткізе алмайды екен» − деп жорыптымыс. Қазақ халқы өзінің сүйікті ұлдары туралы қиыннан қиыстырып аңыз шығаруға шебер, ал тарихшыларымыздың аңыз десе аттонын ала қашатын ежелден әдеті бар. Ол қисынға емес, тілдей қағазға табынған орыс историографиясынан жұққан дерт. Дана қариялар кейінгі ұрпақтың жадында сақталсын деп тарихи оқиғаларды қызғылықты аңыз, ғибратты әңгімелерге айналдырып отырған. Бұл үрдіс шығыста, әсіресе араб әлемінде кең тараған. Ерте орта ғасырда ғұламалар мұсылман дінін халыққа терең сіңіру үшін Құран сүрелерінің мәніне ыңғайлап арнайы ғибраттар шығарғаны белгілі.

	Исатайдың жастық шағы туралы әңгіме болған соң, батырдың Жақиядан тарайтын шөберелері Құрмет, Құрман ақсақалдардың аузынан естіген хикаяларды айтпай кетуге болмас.

	Бірде атақты Саржала батыр сарбаздарымен жол жүріп келе жатып, Тайман ауылының үстінен түседі. Ойнап жатқан өзге балалар тұра қашқанда, 5–6 жасар Исатай бұқа боп өкіріп, әлгілердің өзіне топырақ боратады. Саржала Тайманға: «Мына балаңнан үміт күтуге болар. Ғұмырым жетіп ерлігін көре қалсам, үстімдегі сауытсайманымды сыйлаймын», – дейді. Бірақ Саржала Исатайдың ерлігін көре алған жоқ.

	Сырым қозғалысының бас батырларының бірі Себек Беріш Саржала Жамбайұлы шамамен 1725 жылдары туған.

	Қамыс Самар − қабаны көп, айтулы ну. Бірде ауыл адамдары қабанды қуып қалжыратқанмен, жақындауға батпай тұрады. Мезгіл қас қарайған кез болса керек. 12–13 жасар Исатай қабанның арқасына топ етіп, қос құлақтан тұқыртып ала кеткен. Әлгі байғұс қашайын десе, аяғымен сирағын орап адым аттатпайды. Сөйтіп, ауыл адамдары қабанды соғып алады. Арада біршама күн өткенде үйге келген бейтаныс біреу шай ішіп отырып:

	«Ат жетпегендей шошқаға мініп жүрген бала осы ма?» – деп әзілдепті. Ызаланған Исатай әлгіні аяғынан сүйреп апарып, желіге көгендеп тастаған.

	Халел Досмұхамедовтың айтуынша, ел арасында төмендегідей әңгіме бар: Ағатайдың аруағы Исатайға қонған екен. Аруақ түнде ұйықтап жатқанда үш түрлі боп келеді екен: 1) айдаһар жылан болып келіп, беліне оралып жатады екен; 2) қара бура болып күркіреп, омыраулап келіп, қойнына кіріп жатады екен.

	Ағатай батыр өлерінде айтқан екен: «Менің тұқымымнан жуырда біреу шығады, жалыны жалп етіп көкке жетеді де сөнеді, аруағы менен артық болады да, өмірі менен қысқа болады екен». Бұнысы Исатай екен деп, жұрт жорығанмыс (Аламан. Алматы: «Арыс» баспасы, 2002, 207б.)

	Батырдың тұңғыш ұлы Жақия 1811 жылы туғанынан шығарып, Исатай кем дегенде 1810 жылы 19 жасында отау құрды деп топшылаймыз. Қыздай алған бәйбішесінің аты Мылқым. Асылы, бұл ел аузындағы лақап аты болса керек. Мылқым – Нарындағы атақты Толыбай көлін жайлаған Ысықтардың қызы. Ысықтың Қараораз атасынан, олардың ақылман қариясы Қосаяқ 90 жасқа келіп дүние салды. Қосаяқтың баласы Қалдыбай атақты батыр ұлдары Иманбай, Ысмайыл, Қабыланбай, Қали, Жапалақтармен әп дегеннен Исатай қозғалысын қолдап, оның қасірет тауқыметін бастанаяқ түгел көтерді.

	* * *

	Исатайдың немере ағасы Жабал Бегәліұлы – орысшақазақша сауатты, өз заманының озық ойлы адамы. ХІХ ғ. басында Нұржау жазалау мектебінде әрі тілмәш, әрі кеңесші болып қызмет атқарған. Ұрпағы Шәмшеден Шәріповтың айтуынша: кісі қолынан қаза тапқан. Бір әңгімеде Орынборға барғанда патша әкімшілігі улап өлтірген делінсе, екіншісінде – Үйшікте бір тамыр орысының үйіне түнегенде біреулер үзеңгісіне у жаққан, содан Қарабауға бара жатып Мөңке Сара деген жерде жан тәсілім еткен. Тарихтан мәлім: 1786 жылы Орынбор әскери губернаторы патша үкіметінің нұсқауымен Кіші Жүзде жергілікті жазалаушы мекемелер орнатпақ болды. Бірақ халық бұл мекемелерді мойындамады. Тек кейбір жерлерде күшпен құрылды. Жабал Нұржау жазалау мектебінде өте беделді болған. Елдің айтуынша қырға шыққан талай жазалаушы отрядты тоқтатқан. Ағайындары түгелдей Ішкі Ордаға көшкен соң, ол жазалаушы мектептегі қызметін тастап, Жайық Беріш руына старшын болды. Ал жазалаушы мектептер заң жоралғыларын қадағалайтын мекеме деп есептелмеген, патша әкімшілігінің астыртын істерін жүзеге асыратын. Сыртқа сыр шықпасын деп Жабалды сол Нұржау мектебінің қызметкерлері улап өлтірді деген қисын да бар.

	Ішкі Орда жұртының жаңа қонысқа бауыр басып, іргелі ел болуына Жабыл айрықша еңбек сіңірген. Сол үшін ол Бөкей сұлтаннан бес түрлі сыйлық алған: ит терісіне жазылған жарлық, құндыз ішік, күміс ертұрман, жез табақ, саптыаяқ. Одан тараған ұрпақ мұрты сынбай бүгінге дейін жетті: Жабал – Орманбет – Рақ. Рақтан – Мардан, Шәріп, Жәрдем. Марданнан – Қамма, Нәжімеден, Нәби.

	Нәжімеденнен – Парух, Зәки. Нәбиден – Елмат, Лепес. Шәріптен – Дәулет, одан Шәмшеден. Парух өз әкесі Нәжімеденнің 1946–47 жылдары Қызылқоға ауданында үгітнасихат бөлімінің меңгерушісі болып жүргенінде Исатайдың моласын сұрастырып іздеп тауып, Шолақмола – Үйтас деген жерде деп Қазақ ССР Ғылым академиясына хабарлағанын әңгімелейді.

	Қысқасы, 1812 жылдың бас кезінде Жабал жазым болды да, оның орнына 21 жасар Исатай старшын тағайындалды. Исатай Жайық Беріш руының старшындығына 1812 жылдың 12 наурызында белгіленеді де, сол жолы Бөкей олардың қонысын қағазға түсіріп, хаттап берді: «Кокарьев пен Кульпин кордондарының арасындағы, кордон жолдарынан былайғы жазықты, жайлауды Тайманұлының иелігіне беремін» (Қаз ССР. ОМА, 4қор, 1тізім, 1974іс, 247 парақ) Бұл қазіргі Ганюшкиннің сыртындағы Колбин (Кульпин) селосы мен Қиғаш жағалауындағы Котяев (Кокарьевский кордоны) аралығындағы сулынулы айрықша шұрайлы өңір. Сондайақ теңіз жағалауындағы Аралшық, Күйген, Түйеарал сияқты бес аралды және жайлаған. Бөкейдің ұсынысына орай Орынбор Шекара комиссиясы 1813 жылдың қыркүйегінде Орынбор әскери губернаторына Исатай Тайманұлын старшындыққа бекітуді сұрап, хат жолдаған. Губернатор Г.С.Волконский 1814 жылдың 12 қарашасында ол ұсынысты бекіткен.





ТАЙМАННЫҢ ТӨРТ ҰЛЫ




	Исатай төрт ағайынды болған: Исатай, Төлебай, Нысанбай, Әлібай. Әлібай көтеріліске қатысып, 1837 жылы Жасқұста хан жасағының қолына түскен. Әлібайдың қайыны қазақноғайлар екен. Солар ара түсіп алып қалып, Сарыөзен маңындағы бір ауылға орналастырған. Әлібай сол тарапта орын теуіп қалып қойған. Қазақ Энциклопедиясында аты аталатын ақын апамыз Қалима Өтеғалиева (белгілі композитор Қапан Мусиннің анасы) осы Әлібайдың тікелей ұрпағы. Ал Төлебайдың аты ресми құжаттарда 1816 жылғы Құлмәлі Өтеміс ауылының шабындыға ұшырауына байланысты оқиғада айтылады. Өтеміс балаларының арызында: Беріш руының билеуші сұлтандары Сүйіншіғали, Бабағали Жәнәліұлдары 1816 жылы тамыз айы ішінде Исатай, Төлебай Тайманұлдарын ілестіріп 45 кісі боп келді делінген. Бұдан кейін Төлебай туралы ұштыкүйлі хабар жоқ, ұрпағы туралы да дерек ұшыраспайды. Ал Нысанбай есімі ауызекі әңгімеде де, зерттеу еңбектерінде де арагідік аталғанмен, көтеріліс оқиғаларында айрықша белсенділігімен көзге түсе қоймаған. Тайманның бұл баласынан әжептәуір ұрпақ бар. Нысанбайдан – Меңдіғали, Аймағамбет, Нұртаза, Сейтекен – барлығы 15 бала. Олардың дені Астрахан облысында. Сейтекеннен – Мұхамедия, Мұхамедиядан – Таурат.

	Тайманның төрт ұлының ішінде жастайынанақ билікке қолы жеткені Исатай еді. Ол өте дәулетті болады. Замандастарының айтуынша, қолы ашық мырза да еді. Архивтік құжаттарда бұл орайдағы мәселенің бетін аша қоярлықтай дерек кездеспейді. Өлгеннен кейін барлық дүниемүлкі ресми түрде құжатталған Жәңгір ханның артында қалған мұрасы туралы білетініміз шамалы. Ол кездің адамдары бұл мәселеге барынша сақ қараған. Өздері де дәулеттен құр болмағандықтан, өзгенің дәулеті онша таңқалдыра қоймаған сияқты. Исатай өмірінің жылнамашысы Махамбет те бұл туралы таратып ештеңе айтпайды. Есесіне Исатайдың ханға бергісіз дәулетінен аздыкемді хабарды Шернияз жеткізген:



	Бай еді, құтым еді, о дариғаай,

	Бір жылы біткен бие қысырады,

	Сонда да құлындады сегіз жүз тай.



	* * *

	Орасан оған біткен ойсылқара,

	Келесіне салушы еді тоқсан бура.

	Тай құлындап, тайлағы қалып тұрған,

	Шаңырақ еді қыдырлы жұртқа пана.



	* * *

	Ортақ еді оның қойны ағайынға,

	Үлесін жеп жатушы еді маңайы да.



	* * *

	Масаты төрден есік қызыл кілем,

	Қырық ішік керегеде жанат тиін.

	Исатай ел еркесі, ел серкесі,

	Бір мен емес, алашқа жайылым еді.



	Бұл өлең жолдарынан Исатайдың дәулеті мен қолы ашық жомарттығын аңдау қиынға соқпайды.





ИСАТАЙДЫҢ КЕСКІНІ




	Ауызша әңгіме, жазба әдебиеттер Исатайды орта бойлыдан жоғары, аялы қой көзді, дөңгелек қою сақалды адам кейпінде суреттейді. Жалпы, мен білетін Жайық Беріш, оның Ағатай аталарының ішінде шағыр көз, сарылары жиі ұшырасады. Исатайды күрең қою сақалды, ақ сары адам деп әліптеу де бар. Батырдың рулас ағайыны Ығылман Шөрекұлының суреттеуінде: 1838 жылдың көктемінде көтерілісшілердің Жем бойындағы Кетелерге келуін баяндағанда, сапар шеккен айғыр топтың арасында Исатай өзгелерден бір мойын ұзын боп келе жатқанын айтады. Дәл мәтіні былай:



	...Жиылған халық таңырқап

	Ер кейпіне қарады,

	Көрмек үшін анықтап

	Алды мен артын орады.

	Керек десе батырға

	Мал менен жанын бергендей,

	Құмарын көздің тарқатты

	Пайғамбарды көргендей.

	Ортаға алып барады.

	Естігенге муафих

	Сипаты ердің жарады.

	Ту сыртынан қараса

	Тұтас екен денесі.

	Тоты құстай тұрпаты,

	Табылмаған кемісі.

	Ат үстіне мінгенде

	Аруағы көтеріп,

	Көптен озған төбесі.

	Орта бойлы ер екен,

	Жауырыны жазық, мойны ұзын,

	Сәукеле сақал, үлкен көз,

	Жазық маңдай, кең бетті,

	Қырмызы қызыл келбетті.

	Ойы менен ақыл, білікті,

	Сыпайылық, көркемдік,

	Салмақ пен сабыр қылықты,

	Бір денеге сыйғызып...



	Халел Досмұхамедов Ығылманмен жолығып, «ИсатайМахамбет» дастанын бастыруға алғанда, Ығылманда Исатайдың қайсыбір архивтік қағаздары да болған. Кейін берермін деп, сол жолы бермеген. Колхоздастыру алдындағы аласапыранда бір молаға жасырып көмуге мәжбүр болған. Б.Аманшин Ы.Шөрекұлының «Исатай– Махамбет» дастанын тарихи дәлдігі жөнінен жоғары бағалаған. Ақын Жайықтың Самар бетіндегі оқиғалар туралы аздыкемді жаңсақтық жібергенмен, ИсатайМахамбет тобының Бұхар беттегі жайжапсарын барынша дәл түсірген. Ал Исатай–Махамбеттің Ішкі Ордадағы ісәрекеттері біршама жақсы хатталып, кейін ғалымдар тарапынан да әжептәуір таратылды. Батырлардың Бұхар беттегі тірлігі, керісінше, патшалық ісқағаздарда мардымсыз. Олардың өзі – жасырын жансыздардың хабары. Міне, осы реттен келгенде «ИсатайМахамбет» дастанының зер салып зерделеген оқырманға берері көп. Махамбет Исатайды «аз сөйлеп, көп тыңдайтын» ұстамды адам ретінде бейнелейді. Ақын «Тарланым» атты толғауында батырдың поэтикалық толық портретін берген ғой. Ығылман «қырмызы қызыл келбетті» десе, Махамбет «қырмызыдай ажарлым» дейді. Соған қарағанда, Исатай қызыл шырайлы адам болған. Көтерілістің сарбаздарының бірі шерлі Шернияз ақын батырдың болмысын өзінше мінездеген:



	Сағынам аузыма алсам Исатайды,

	Ер тумас енді анадан мұндай жәйлі.

	Қарадан халық сүйіп, ханым деген

	Жігіт еді төрт тұрманы түгел сайлы.



	Исатай ділмәр еді топтан озған,

	Нар еді бәйтерекке басын созған.

	Ер тумас ел бағына Исатайдай

	Мінезі тура еді туған айдан.



	Мұндағы айрықша назар аударатын «Исатай ділмәр еді топтан озған», «Мінезі тура еді туған айдан» деген жолдар. Исатай, шынында да, аузы дуалы шешен болған. Исатайды найза өңгерген, жаудан беті қайтпаған көкжал батыр деп түсіну біржақты, оның батырлығы қандай болса, көсемдігі де сондай. Исатай айғай шабыс, шаң боратып дүрліккен көтерілістің басшысы ғана емес, саяси күрестің, қоғамдықәлеуметтік шиеленістің ішкітысқы әдістерін жетік меңгерген кемеңгер халық қайраткері. Ол терең ойлы, «аз сөйлеп, көп тыңдайтын» сабырлы, қажет кезінде тіліп түсер от ауыз шешен болмаса, саяси күрестің қолбасшы көсемі дәрежесіне көтеріле алмас та еді. Ел арасында Исатай шешті деген даулар, Исатай айтты деген тапқыр сөздер көп. Мәселен, 1834 жылы Жәңгір ақ патша сарайының үрдісімен өзінің хандық құрғанының он жылдығына орай улышулы салтанатты той жасады. Сонда бәйгеден Тәжі деген кедейдің Қарақасқасы бірінші боп келгенде, Жәңгірдің Шыбық қарасы екінші боп келеді. Дау шығып, Тәжі байрағын ала алмай Жәңгірге жүгінгенде, Жәңгір әділ төрелік бермейді. Сонда Исатай:

	«Уа, хан ием, халық сенен сыйлық дәметпейді, әділдік дәметеді» деген. Болмаса, он екі биімен ел ішіне салық жинауға шыққан Жәңгір аң аулап, құс салып жүргенде, сөз орайына қарай, Исатай былай деген: «Алдыңда қарғылы тазың сылаңдап мен келе жатқанда, артыңда қарғыбаулы он екі төбетің келе жатқанда, сені көктен Құдай, жерден Шонай алар деймісің». Ол кезде ел ішіне шыққан билер мойындарына алақандай қаңылтыр белгілерін тағып жүреді екен. Сол билік белгілерін қарғыбауға, өздерін төбетке теңеген ғой. Ал Шонайы – Сайқынның сыртындағы қалмақ кордонының төресі екен. Кордон орны әлі күнге дейін Шонай ауылы атанады. Ал батырдың Жайықтың Бұхар бетінде жеті жылға созылған Әлім, Кете, Адай араларындағы дауасыз дауды бітіруі өз алдына бір тарих. Исатайдың өз жанынан сөз шығаратын ақындығы да болған. «Ер Тайман әкем аты, ағам Жабал» деген көлемді толғауы әлі күнге дейін ел аузында ұмытылмай айтылып, жырланып келеді.

	Тарих ғылымының кандидаты, доцент Нәубет Көшекбайұлы жинаған деректемелерде Исатайдың суреті делінетін көне сурет бар. Сарайшыққа келіпкетіп жүрген саяхатшылар түсірген деп болжайды ғалым. Оны Көшекбайұлы 1910 жылы туған, Атырау облысы, Балықшы ауданы, Алға ауылында тұратын батырдың шөбересі Әнеш Құламанқызының сандығынан алған. Әнештің айтуынша, ағайындардың қолында тап осындай төрт сурет болған. Көшекбайұлы осы суретті негізге ала отырып, Атырау облысы, Балықшы ауданы, Дамбы ауылында тұратын Исатайдың немересі (Әлфиярдың қызы) Дина, Жақиядан тарайтын Құрмет, Құрман, Ганюшкинде тұратын Ахметтің бет бейнелеріне сүйене отырып, Исатайдың суретін салғызған. Суретті салған заң қызметкері Қанай Ордабайұлы. Кейін Исатайдың суретін маман суретшілер жарыса салды ғой. Ал жоғарыдағы аты аталған адамдардың еңбегі – өз жүрек қалауларымен батырдың бейнесін тірілтпек болғанымен құнды.

	Ал аталмыш фотографиядағы сурет Исатайдікі ме, әлде басқанікі ме – басын ашып, бұлтартпай айту қиын. Әйтеуір осы әулетке қарасты біреудің бейнесі екені даусыз. Батырдың суреті батырдың немересі, Дінбаянның бел баласы Өтепқали батырда болды деген анық куәлі әңгіме бар. Исатайдың кескіні салынған мөр сияқты дөңгелек алтын түйме 1932–33 жылдарға дейін сақталған. Кәмпескелеуге келген белсендіге Өтепқали баласы Ыбырайым жаны қысылғанда әлгі суретті көрсетуге мәжбүр болған. «Бұл сурет тұрғанда бастарыңнан шаш түспейді» деп ауданнан келген белсенді оларды кәмпескелемей, алтын бедерді қалтасына салып әкетеді. Содан Исатай бедері ұштыкүйлі жоғалған.

	Әңгімелеушілер: Исатайдың алтын бедерін әрі батыр, әрі дәулетті старшын Өтепқали салғызған шығар деп жобалайды. Өтепқали Исатай атасын көрген жоқ. Ойлауымызша: ол жобалап, ойдан салған долбар бейне емес, батырдың не бояумен салынған, не фотоға түсірілген суретінің көшірмесі.

	Фотоаппарат 1830 жылы Францияда ойланып табылды. Ол Ресейге 40шы жылдары келді. Оны Орынбор губернаторлығында алғаш пайдаланған өлкетанушы Г.С. Карелин. Бұған дейін барлық экспедицияларда арнайы суретші болған. Исатай Еділ–Жайық арасын шарлаған саяхатшы, топографтардың талайымен кездескен, адасқандарына жол сілтеп, қол ұшын берген кездері де аз емес, атабабамыздың жерін қағазға түсіріп, өлшеп, сызуға қақың жоқ деп, әлгілерді қуып тастаған кездері де болған. Солардың біреуі Исатайдың суретін салуы әбден мүмкін. Ал 1834 жылы 23 сәуірде Дерпт (Тарту) университетінің профессорлары Фриддемен Гебель, Карл Клаус, Александр Бергман экспедициясының Ішкі Ордаға келгені белгілі. Оларда фотоаппарат болған. Кезінде Тафаев сызған картаға түзетулер енгізіп, техникалық тездеу әдісімен қайта шығарып берген. Камышин, Эльтон арқылы Ордаға келген экспедицияны Жәңгірдің өзі қарсы алып, сыйқұрмет көрсетіп, белгі болсын деп Гебельдің беліне қанжар іледі. «Біз сапарымызды Жәңгір сыздырған карта бойынша жасадық. Қамыс–Самар көлі мен Сары және Қара өзендер бойында, Индер тауы мен тұзды көлде, Каспий теңізі мен Пешной, аралында, Яманка бекінісінде жүргізген зерттеулер жұмысымызға өлшеусіз пайдасын тигізді.» деп жазады Гебель 1837 жылы Тартуда жарық көрген «Оңтүстік Россия далаларына саяхат» атты еңбегінің бірінші томында. Бұдан байқайтынымыз – экспедицияның Ішкі Орданы бастанаяқ аралағаны. Исатайды фотосуретке бір түсірсе, осы экспедицияның фотографы түсірді. Сондықтан Исатайдың фотосуреті болу мүмкіндігін жоққа шығармаған абзал. Екіншіден, ол алтын бедер Исатайдың көзі тірісінде жасалуы, Нарында әскерден қашып бой тасалап жүрген орыс, башқұрт, татарлардың қолы ұсынақты біреуі, тіпті болмаса әйгілі зергер Тінғали Тайсойғанұлы жасауы, кейін ол Несібелі – Дінбаян арқылы Өтепқалиға жетуі ғажап емес. Ғылым тұрғысынан келгенде, Исатайдың «алтын бедерін» жай сурет деп тар шеңберде қарауға болмайды, ол жеке билеушілік дәрежесіне жеткендіктің де белгісі. Шығыста, Орта Азияда ғана емес, қазақ топырағында да хандыққа не көсемдік дәрежеге жеткендер, мәселен, әмірлер, бедерлері басылып, атыжөндері жазылған алтын, күміс теңгелер шығару дәстүрі болған. «Исатайдың бедері» сол көне үрдістің нышаны болуы ғажап емес.

	Ал Жайық Беріштердің өз арасындағы ұғымша: Исатай ештеңеден тайсалмайтын ержүрек батыр, тұрғыластары арасында қара күштен оған қарсы келер жан баласы болмаған. Исатай шешендіктен де құралақан емес. Бойындағы ең басты қасиет – аққа жығылу. Әділет аттап өте алмаған. Содан да дәулеттілер арасында ол қыңырқисық атанған. Исатайдың айтқанынан қайтпайтын бір бет қыңыр болғаны да, батырға тән аңғал болғаны да рас. Бірақ ұстамды, ақылды, сөз тыңдайтын есті, қысылшаңда жалтақты білмейтін тәуекелшіл, көп жағдайда «өзің білесің» деп тізгінді бос ұстағанмен, қастасқан ата жауы алдында басынан сөз асырмайтын, тіліп түсетін өткір де тілді болған.

	Ел аузындағы әңгімеге қарағанда, 1814–15 жылдар шамасында Бөкей баласы Жәңгірді Астраханға оқуға апара жатып Исатай ауылына түскен. Қонып отырып:

	«Мына балам менен кейін хан болады», –депті. Сонда Исатай: «Жәңгір хан болғанда, қара қазақтың халі нешік болады?» дейді. Бөкей сасып қалып: «Неге бұлай дедің?» − дегенде, «Балаңның алды қан, арты шаң ғой», − бопты Исатайдың жауабы.





АЛҒАШҚЫ ШАБЫНДЫ




	Ел арасы қашан да барымтасырымтасыз болмаған. Сырттан жау шапқанда, рулар бірбірін шапқан. Нарында аламандық әсіресе 1815 жылы Бөкей өліп, ел билеуші болып оның інісі Сығай Нұралыұлы атқа мінгенде етек алды. Сығай билеуші атанғанмен, хан атанбады. Исатай ауылына бұдан бұрында ауыз салып, тізе батырушылар болды ма, болмады ма – беймәлім, хатқа түскен деректерден білетініміз – 1815 жылдың қысындағы шабынды.

	1815 жылдың қысында хорунжий Бармақ Мұратұлы, Балқы Құдайбергенұлы т.б. келіп, елді шауып, Исатайлардың мың қаралы малын айдап кеткен (ОМА. 4қор, 1тізім, 1776іс, 1п; И.Кенжалиев. Тайманұлы Исатай. Қазақстан, 1977, 12б). Бұл туралы Исатай Орынбор әскери губернаторына шағым береді. Ол шағымды тексеруді Орал казак әскерінің атаманы, генерал Д. Бородинге жүктейді. Бородин Сығай сұлтанға тапсырады. Беріш руының басқарушысы Бабағали Жанәліұлы сұлтан бұл шағымды Сығайға тапсыруға болмайтынын, себебі ел талауға оның өзі де қатысты деп әскери губернаторға арыз түсіреді. Ақыры бұл даулы істі сұлтан Қаратай Нұралыұлы тексеретін болады.

	Өстіп жүргенде уақыт өте береді де, 1818 жыл болады. Исатайлардың шағымы Калмыков бекінісінде тексерілетін боп ұйғарылады. Сығай жауапкер адамдарды жауап беруге жібермей қояды. Содан іс басқа адамдарға жүктеледі. Сығай мен генерал Д.Бородин бұлтаққа салып, тексерудің соңын қой болдыға айналдыруды көздейді.

	1817 жылы Балқы бұл талауда өз үлесіне тиген 155 қой, 1 жылқы, 2 сиыр және шапанды Исатай ауылының адамдарына қайтарып береді. Тексеру комиссиясының «осындай жолмен таланды, мал қайтарылсын» деген шешіміне Сығай құлақ аспайды.

	Бармақ Мұратұлы, Балқы Құдайбергенұлы Исатай ауылын неге шапты?

	Беріш руының билеушісі Бабағали Жанәліұлы сұлтан бұл оқиғаны тексеруді «Сығайға беруге болмайды, ел талауға оның өзі де қатысты» деген айыптау сөзді неліктен айтты? Оның мәнісі мынада: Сығай құр билеушілікті місе тұтпай, ресми түрде хан атанғысы келді. Осы мақсатпен көптеген старшиналар мен билердің қолын жиды. Сығайдың бұл мақсатына қарсы күрескен Беріштер мен Ноғай руы болды. Бөкейдің соңында қалған жесірі, Жәңгірдің анасы Атан осы екі қауымының көмегіне сүйенеді. Атан ханымның 1815 жылдың 8 шілдесінде Орынбор әскери губернаторына жолдаған хаты сақталған: ол әкесінің тағына отыруға құқылы тек Жәңгір деп, Бөкейдің өсиетін куәлікке тартқан. Осы араздықтың салдарынан Бөкей ауылы мен Сығай ауылы бөлініп, ажырап кете жаздаған. Атан ханша сұлтандарды, жас старшын Исатай ауылын өзіне тірек тұтқан (Букеевской Орде 200 лет. 2кітап, 19–22бб.). Сығай 1822 жылдың ақыр соңына дейін хан болу дәмесінен үміт үзбей Ордада лаң салып бақты.

	Міне, Бөкей тұқымына қорған болған Исатай ауылының шабылуында осындай сыр бар еді. Оның сыртында Сығай сұлтан тұрған. Сөйтіп, 1815 жылдың басынанақ Ішкі Ордада Бөкей тұқымын қорғаушы, Сығайды жақтаушы екі партия қарамақарсы келді. Бүкіл жалпақ Нарында Жайық Беріш пен Ноғай руы бір жақ, өзгелер бір жақ болған таластартыс басталды.

	1815 жылы қыс айында Бармақ Мұратұлы, Балқы Құдайбергенұлының Исатай ауылын шабуы келесі жылдың, яғни 1816 жылдың тамыз айындағы екінші бір күрделі оқиғамен ұласты.

	1816 жылы Беріш руының басқарушысы сұлтан Сүйіншіғали Жанәліұлы Исатай ауылына келіп, адамдарды (ол кезде қазақ арасында әскерден қашқан татар көп болатын) ұстаймыз деген желеумен қол жиғызды. Олар Ақжонаста отырған Өтеміс ауылына барды. Бірақ қашқын адамдарды таба алмады, ол тіпті жай ғана сырт желеу болуы да ғажап емес, Өтеміс ауылына қиянат келтірді. Өтеміс сол жылы, яғни тамыздағы оқиғаның ізін ала ілешала қыркүйекте Сығай сұлтанға, Астрахан әкімдеріне шағым берді. Бірақ тергеу болмады. Келесі жылы жазда Өтеміс Орынборға барып, Шекара комиссиясына еселеп шағым етеді. 1817 жылы 21 тамызда тергеушілерге берген жауабында 1816 жылы тамыз айында Беріш руының басқарушысы Сүйіншіғали, Бабағали сұлтан, Исатай, Төлебай Тайманұлы бастауымен 45 адам боп келіп, ауылын шапқанын мәлімдеген.

	1818 жылдың күзінде Бабағали, Исатай, тағы басқаларды Сарайшыққа шақырып алып, түрмеге қамап тастаған. Таланған малды түгел қайтармайынша түрмеден шықпайтындарын мәлімдеген. Елдің айтуынша Исатай Беріштің атақты батыры Жүзбатырға хат жазып, шығарып алуын өтінеді. Жүзбатыр Сығайға, Текеге ат сабылтып жүріп, 20 мыңдай ақша жиып беріп, ақыры Исатай бауырын Сарайшық түрмесінен босатады. Сығай кеңсесінің архивтік құжаттарында осы оқиғаға байланысты қатынас қағаздар 1818 жылдың күзінен 1819 жылдың күзіне дейін созылған. Исатайдың Сарайшық абақтысында отырғаны белгілі болғанмен, қанша отырғаны белгісіз. Қалай дегенмен де ол 1819 жылдың қазанында бостандықта болды.

	Бұл мәселені ай, жылына дейін саралауда мән бар. 1818 жылы патша үкіметі Жайықтан кері өтуге тыйым салды. Осы жарлықпен бірге Ішкі Орда Бұхар беттегі жерлерінен айырылды. Бөкей оны алдырмай келіп еді. Кейін Жәңгір де Бұхар беттегі жерлерді қайтарып алуға жан салды. Бірақ қолынан келмеді. Жайықтың жабылуы Ішкі Орда жұртының толқуына әкеп соқты. Қайыпқали Есімұлы, Қаратай Нұралыұлы елді Жайықтан өткізіп әкетуге жан салды. Жайықтың өткелдерін бітеуге әскер шықты... Толқу 1819 жылы да басылмады.

	Бұл оқиға тұсында Исатайдың ұстанған бағыты анық емес. Түрмеде отырып араласа алмады ма, әлде дүрмекке қосылуға ықыласты болмады ма – әйтеуір бұл кезде Исатай ауылы дүрлікпеген. Осыған арқа таңып Орал казак әскері атаманы, генерал Д.Бородин 1819 жылы 14 қазанда Исатайға хат жолдап, елді тыныштандыруды өтінген: «Патша ағзам Астрахан губерниясындағы жерді Бөкейге сыйға тартты. Ондағы халықты күшпен қамап ұстап отыру ойында жоқ. Егер халық кері көшуді қаласа, патша ағзам оған құлақ қойып, ықылас танытуға бар. Бірақ мұның бәрі үкіметтің нұсқауларын тыңдамай, өзім білемдікпен жүргізілмей, заң жолымен асырылуы тиіс. Осы жайларды орда жұртшылығына ұғындыруыңызды өтінемін». Хат сол кездегі Орынбор әскери губернаторы Эссеннің атынан жазылған.





СЫҒАЙМЕН БЕТПЕ-БЕТ




	1820–1821 жылдары Исатай өмірі тыныштықта өткен сияқты. Архив қоймаларында оған байланысты даушарлы іс жоқ.

	Ал 1822 жылы Исатайдың басы қайтадан істі болды. Бір шаруаның шағымымен жоғалған малды іздеп, Исатай бір топ адамымен Нарын құмының жиегінде отырған, Тана руының Бессары ауылына келеді. Ұрланған малды шығарып беруді талап етеді. Ауыл адамдары жанжалдасып бет бақтырмайды. Исатайлар шатаққа бармай, өз беттеріне жөней береді де, ауыл сыртында жайылып жүрген 4 ат, 3 түйені танып, айдап кетеді.

	Оның аяқ басқанын сырттан аңдып отырған Сығай: «Ел талады, кісі өлтірді» деп, ілешала Шекара комиссиясына шағым жөнелтеді. 1822 жылдың желтоқсанында Орынбордан: Исатайды ұстап, конвоймен жөнелт деген нұсқау түседі.

	Сол жылы Сығай шаруалы болды ма, әлде қыс көзі қырауда шақырғанмен, Исатайды кеңсесіне келтіре алмайтынын іші сезді ме, әйтеуір Сығай бұл істі көктемге дейін қолға алуға асықпады. Тек көктем шығып, жер құрғаған кезде, яғни 10 сәуір, 1823 жылы: «Кейбір жағдайды анықтау үшін маған келіп кетіңіз», − деп жұқалап хат жолдайды. Исатай барады. Сол жылдың 8 мамырында Сығайдың Орынбор Шекара комиссиясына жолдаған хатында: «Тапсырмаңыз бойынша Исатай Тайманұлын сізге жөнелттім» дегеніне қарағанда, Исатайды тұтқындаған сыңайы бар. Алайда жолда бір көлденең іс болды ма, әлде күзетті ұрып, соғып қашып кетті ме – сол жолы Исатай Орынборға бармай қалған. Олай дейтін себебіміз, сол жылдың 1 қарашасында Сығай әскери губернаторы Эссенге: «Сіздің 21 маусымдағы тапсырмаңызға орай Тана руының екі адамын өлтірген старшын Исатай Тайманұлын, Жұмағазы Боярұлын күзетпен жібердім» деп хабарлаған.

	Сонымен, Таналармен жанжалға байланысты Исатайға, немере ағасы Тоғай Бегәліұлына (Тайманның туған інісі), Тоғайдың баласы Әлмен Тоғайұлына және 23 кісіге Тана руының Нысан Өтетілеуұлы, Төреғұл Нұрманұлы деген адамдарын өлтіріп, 8 кісіні сабап, 78 малды айдап кетті деген айып тағылды. 1823 жылдың қарашасында Сығай Исатайды 9 казак–орыс конвойымен Сарайшыққа айдатады. Исатайды аяғын үзеңгіге темірмен бекітіп алып жүрген. Соған қарамастан Сарайшық қаласына айдалып бара жатып, ебін тауып қашып кетеді.

	Сығай ойбайын салып, Исатайды ұстауға ілішала кіріседі. 1823 жылдың 15 қарашасында Беріш руының басқарушысы Сүйіншіғали Жанәліұлына Исатайдың қашып кеткенін хабарлап хат жазып, ұстап әкелуді бұйырады. Мұндай бұйрық Қарауыл қожаға да жіберіледі.

	Бұл Исатай мен Қарауыл қожа жұлдыздарының алғаш қарсы келуі еді.

	1824 жылдың қаңтарында Исатай тұтқындалып, тергеуде болған сыңайлы. Оған 13 қаңтарда Астрахан казак–орыс әскерінің жүзбасы берген куәлік жанама дәлел бола алады. Онда: Исатай үйде жоқта, ауылда Нысанбай мен жеңгесі Несібелі қалғанда, әлде көршілермен, әлде кордон казактарымен бір төбе үшін талас болады. Аталмыш жүзбасы бұл төбені Исатай 16 жыл бойы жайлап келеді деп куәландырған.

	Тарихи деректердің мәлімдеуінше, Исатайды Текеден келген Левкин, Овчихин деген есаулдар үйінен ұстаған. 1824 жылы жазғытұрым оны Текеге алып барып тергеген. Істі тергеуші подполковник У.Тюняев жүргізген.

	Тергеу барысында іс анықтау орнында бұрынғыдан бетер бытысады.

	Бұған дейін істі Бородин деген есаул жүргізген екен. Ол істе екі казакорыстың Тана ауылынан өліктерді көрдік деген куәлігі барды. Ал жаңа тергеуші У.Тюняев аныққанығына көз жеткізе алмайды. Оның үстіне қуынып жүрген талапкер сөзден жаңылып, әбден шатысады. Ол бұрынғы жауабында Ысқақ Өтетілеуұлы, Торқа Нұрманұлы өлді десе, екінші тәптіште Нысан мен Белсары деп жауап береді, ал үшіншіде Айсары деген қыз деп сандырақтайды. Бұл тергеуге Сығай сұлтан «ауырып жатырмын», «ақылымнан адастым» деген желеумен келмей қалады. Бұл кезде Жәңгір әкесінің еншілеп кеткен тағына отыруға дайындалып жатыр еді. Сығайдың науқасының сыры осында болса керек. Алайда, ол асап қалуды көздеп, тексеруде депутат болып отырған молла Мүсірәлі Мұртазаұлы арқылы Исатайдан мал сұрауды ұмытпайды.

	Орал қаласы тергеушілерінің ісқағаздарын алдырып танысқан Орынбор Шекара комиссиясы айғақтардың сөзіндегі қайшылықтарды көріп, риза болмайды. 1824 жылы мамырда істі мұқият қайта тексеру керек деп шешім қабылдайды. Істі енді Шекара комиссиясы өз қолына алады да, тамыз айында Исатайды, Есенаман Боранбайұлы мен Жұмағазы Боярұлын Оралдан Орынборға алдырып, ОрдоносГауз түрмесіне қамап тастайды. Тексеру ісқағаздарында есауыл Левкиннің Исатайдан алған жауабы сақталған. Жауап Исатай ұсталған алғашқы бетте, іс Теке қаласында жүргізіліп жатқанда, яғни 1824 жылдың жазында алынған. Левкин 1823 жылы қарашада «аяғыңды бекітіп, конвоймен Сарайшыққа әкеле жатқанда неге қашып кеттің» деп сұрағанда, Исатай «конвойдың өздері қоя берді» деп шындықты мойындамаған. Таналардың айыптауын жала дей келіп:

	«Мен Тана ауылына 12 адаммен бардым. Сол ауылдың биі Байдәулет Кәсіпұлы талабымызды тыңдамай, балағаттай бастаған соң, одан кетіп, ауыл сыртында жайылып жүрген өзімнің 4 ат, 3 түйені танып, айдап кеттік. Билердің талабымен ол малдардың көбін қайтаруға мәжбүр болдық» деген.

	Талапкер Бегіс Түркебайұлымен жүздескенде Исатайлар өз айыптарын мойындарына алмаған.

	Сөйтіп, бұл қайшылық, көрнеу шалалық көп болған соң, Исатайлардың мойнына кінә арта алмай, істі хан болып тағайындалған Жәңгірге қайтаруға мәжбүр болған. Исатайдың Сығай сұлтанмен ұзақ жылдар араздығы осылай нәтижесіз тамамдалды. Ішкі Ордада Жәңгірдің таққа отыруымен қоғамдық қатынастар жаңа арнаға бет түзеді.





ЖӘҢГІР ХАН




	ХІХ ғасырдың дөп басы, яки 1801 жыл Бөкей сұлтан отбасы үшін айрықша қуанышты жыл болды. Ақ патша (Павел І) Нарынды «тұрақты қоныстануға» ресми түрде рұқсат берді. Сол жылы Жәңгір де дүниеге келді. Осыдан бірер жыл бұрын бәйбішесі өлген Бөкей Атанға үйленген еді. Бұрынғы әйелінен Тәуке, Әділ деген ұлдары болды да, Атаннан Жәңгір мен Меңдігерей туды.

	Жәңгірдің жастық шағы Сарайшық қаласында өтті. Бұл өзі Алтын орда заманынан аты белгілі, талай саяси күрестің орталығы болған шаһар. ХІV ғасыр жиһанкезі Ибн Батута Сарайшықта болып, қолжазбаларын қалдырған. Одан кейінгі заманда Сарайшық Ноғайлы ұлысының астанасы болды. Мұнда отырып билік құрған Едіге, оның ұрпақтары Нұраддин, Мұса, Уақас, Жаңбыршы т.б. билік құрған. ОрақМамай, ҚарасайҚази, Ер Тарғынның талай жорыққа аттанып, ат ойнатқан жерлері. Тарихи деректерде Едіге осы Сарайшық маңында жекпежекте Тоқтамысұлы Қыдырбердіден өлімші боп жараланып, Ұлытау барып дүние салған. Қадырғали Жалайырдың айтуынша, қазақтың игі жақсылары жерленетін пантеон осы Сарайшық болған да, Қасым хан қартайғанда Сарайшыққа келіп өлген. Шынияз Шанайұлы (1819–1875):



	Бұрынғы өткен елдерден

	Сарайшықта бар дейді

	Жеті ханның моласы,



	− деп жырлауында шындықтың ұшығы болса керек.

	Әбілғазының айтуынша, Сарайшықта Алтын Орда хандары Тоқта мен Жәнібек жерленген (Алматы, 1992, 116–117бб.). Соның өзіақ Сарайшық ерекше киеленетін орын екенін айғақтайды.

	Ноғайлының атақты билері мен аты шулы батырларының көбінің бейіті осында болса керек. Іргені жау алып, Ноғайлы ыдыраған кезде, Қази жұрты Қырымға кетті, Қарасай жұрты Жемнің сыртына ойысты. Еділ–Жайық арасында ел азайды. Сарайшық сонда да «Ноғайлының кіші Көк ордасы» деген атпен түтін түтетіп отырды. Ол айналасы бес шақырым, биік жалмен қоршалған бекініс еді. Қалада би сарайы, қызыл кірпіштен қаланған мырзалардың үйлері, мешіт, медіресе, теңге сарайы, т.б. болды. Сарайлар мен үйлерінің дені оюмен өрнектелген, мәрмәр таспен қапталған әдемі, тамаша құрылыстар еді. Сарайшықты 1581 жылы теңіз жолымен бұқпалап келген Еділ казактары талқандады. Қаланы айуандықпен қиратып, алтын іздеп қабірлерді қопарып тастады. Ол кездегі Ноғайлы ұлысының биі Орыс тұтқиылдан тиіскен қарақшы казактарға айтарлықтай қарсылық көрсете алмады. Сөйтіп, күллі қазақтың киелі кіндігі Сарайшық құлдырау сатысына енді. Оның үстіне Жайық өзенінің екі рет арнасын өзгертуі нағыз апатқа айналды – қала жайылған Жайық суының астында қалды.

	Ал Жәңгірдің балалық шағы өткен жылдарда Сарайшық Жайық казакорыс әскерінің бекінісі еді. Қалада ескі ғимараттармен бірге орыс тәртібімен салынған жаңа құрылыстар да болды. Көбінекөп казакорыстар бұрынғы мекенжайларды өз қажеттеріне бейімдеу жағын құнттады. Қала шетіндегі зират ол кезде адам айтқысыз ғажап еді.

	Сарайшық бұрыннан қалған жөндем зынданы бар әскери бекініс атанғанмен, онда тұрғын қазақтар да аз еместі. ХІХ ғ. басындағы бір дерек – 102 үй қазақ болғанын куәландырады. Көшпенді дала жұрты оларды «сарытымақ» деп атаған. Сарытымақтар, яки орыс жазбаларындағы «бауғұсар» Төменгі Жайық шебінде 1423 шаңырақ шамасында болған. Дәлірегі Бақсайда – 75 үй, Калмыковта – 58, Бударинде – 67, Шағанда– 33, Рассыпнойда – 25. Демек, Жайық бойындағы елді мекендерде қазақтар мен казакорыстар аралас тұрды деуге негіз бар.

	Бөкей Ішкі Ордаға өткеннен кейін осы Сарайшықта тұрды. Қаланы өз жұртының астанасына айналдыру ойында болған сияқты. Бірақ патша әкімшілігімен аралас отыру – хандығын еркін билеуіне қолбайлау болды ма, − қыс басында Сарайшыққа оралмай, Бабашағылда қыстап қалуды жиілетті. Бұл кезде Жәңгір Астраханда оқып жатқан. Бір жағынан соның жағдайын ойлағаны да шығар.

	Жәңгір Астраханда кіші губернатор, яки азаматтық істер жөніндегі губернатор Станислав Иванович Андреевскийдің үйінде жатып оқыды. Астраханға оқуға кіргенде ол 14 жаста еді деген дерек бар. Демек, Жәңгір әкесі өлердің азақ алдында оқи бастаған. Шамасы, Бөкей бөсір науқасына шалдыққан соң, өлетінін біліп, патша әкімдерінің қатысуымен өзіне мұрагер белгілеген. Ол Жәңгірді атаған. Содан патша әкімшілігі Жәңгірді айрықша қамқорлыққа алып, оқытып тәрбиелей бастаған. Бұл жерде патша үкіметінің үлкен саясаты жатты. Бұған дейін қазақ даласында қанша хан, қанша сұлтан алмасты. Патша үкіметі оларды қолтыққа тартып, шапан да жапты, шен де тақты. Алайда, ел басқарушылар қазақ өміріне жаңалық енгізе алмады. Қазақ даласы баяғы атабаба жолынан айнымады. Рулық, ру аралық қатынастар мықты болды да, халықтың іргесі сөгілмеді. Жәңгір отарлау саясатын жүргізіп отырған патша әкімшілігі идеологтарының тәжірибе құралына айналды. Орысша оқытып, еуропаша тәрбиелеп көрелік – одан не шығар екен деген ойда болған сыңайлы. Әйтпесе Жәңгір оқуын бітірсін деп, 9 жыл бойы хан тағайындамауды қалай түсіне болады. Патша әкімшілігі Жәңгірден қалай да жаңа сапалы басшы шығаруды көздеген.

	Астраханның кіші губернаторы Станислав Иванович Андреевскийдің әйелі неміс еді. Жәңгір сол үйде тұрып, мұғалім жалдап оқыды. Жанжақты білім алуына толық жағдай жасалды. Жәңгір зеректілігімен көзге түсті. Ол Астраханда оқыған 7 жылдың ішінде орысша, немісше, французша таза сөйлеп, сауатты жаза алатын дәрежеге жетті. Сонымен қатар, араб, парсы, түркі тілдерін де меңгерді. Қысқасы, сол кездегі зиялы қауым ұрпақтарына тән жоғары білім алды. Жәңгірді заң, экономика, дипломатия, ел басқару ісіне де үйретті.

	* * *

	Жәңгірдің әйелдері, балашағалары туралы пікір алақұла, жазба деректерде бес әйелдің аты аталады: Қазима, Жүзім, Айсұлу, Фатима, Зылиха (әлде Салиха). Шындыққа бір табан үйлесімді деп осы әулетке жиен туыс болып келетін Шолпанай Аманжолованың пайымдауын айтса болар. Дегенмен, онда да ауытқушылық жоқ емес. 1826 жылға жататын жазбада Фатимадан басқа Жәңгірдің екі әйелі бар деп көрсетілген (Букеевской Орде 200 лет. 4кітап, 11б.). Оған қоса екі ұлы – Ескендір мен Зұлқарнайынның аты аталады.

	Ал И.С.Иванов болса, Жәңгірдің бірінші әйелінің аты Қазима, одан туған ұлдар – Ескендір мен Зұлқарнайын деп аныққанық жазған (Букеевской Орде 200 лет. 2кітап, 18б.). Ескендір 1819 жылы, ал Зұлқарнайын 1821 жылы туған. Екеуі де Орынбордағы Неплюев кадеткорпусында оқыған. Демек, Жәңгір 1818 жыл шамасында Қазимаға үйленген. Б.Аманшиннің Жәңгірдің бірінші әйелі Қосым Шеркеш Мүсірептің қызы еді деген дерегіне сүйеніп, Қазиманы 1838 жылы 25 сәуірде дүниеден озған Хан Кеңесінің мүшесі Мүсіреп Айдаболов бидің қызы еді деуімізге негіз бар. Қазима демікпе дертінен ерте өлген. 1826 жылы үш әйел деп көрсетілгендердің қатарында болса керек. Қалған екеуі – Қарауыл қожаның қызы Жүзім мен Фатима. Тарихи құжаттарда Жүзім – Жүзім Айрапетова деп әліптелген де, 1845 жылы Жәңгір хан өлісімен ілешала жасалған ресми құжатта оның есімі бірінші аталған да, Фатима екінші әйелі деп көрсетілген. Сол себепті – Жәңгір хан Жүзімге Фатимадан бұрын, 1822–23 жылдар шамасында үйленген деп болжаймыз. 1823 жылы Қарауыл қожаның есімі алғаш рет хатқа түскен. Оған дейін ол ғайыптағы белгісіз жан еді. Осы ретте Ығылман Шөрекұлы өз дастанында Қарауыл қожа туралы: «Жем бойында арбаңды жаяу сүйретіп, сауда жасайтын сарт едің, Жәңгірге қызыңды беріп жетілдің» деуі – шындықтың шымылдығын ашатын сияқты. Бірақ Жәңгірдің балалары туралы әңгіме қозғалғанда, Жүзім үнемі ауызға алынбай қалуының себебі – ол әйелден ұрпақ болмаған. Асылы, Жүзімнің фамилиясының Айрапетова болуына қарап, Қарауылдың қызы емес, Бабажанмен бірге туған Айрапеттің қызы, яки немере қарындасы деп жобалаған жөн. Бұл тұқымның фамилиялары олардың шыққан тегі сарт екеніне күдік қалдырмайды.

	Жоғарыдағы деректемелерде Жәңгірдің Айсұлу деген әйелінің аты аталып, оның 1834 жылы қаза болғаны айтылады. Бұл әйел туралы «Ол қарапайым қазақ нәсілінен еді, одан Сейіткерей туды» деген дерек бар. 1845 жылы Жәңгір өлер алдында бұл Сейіткерей үйленіп, інісі Ысмайылмен бір шаңырақ болып отырған. Осы көмескілеу дерекке иек артып, Сейіткерей мен Ысмайыл бір құрсақтан екенін, аналары Айсұлу деп пайымдаймыз. Жәңгірдің ұлдарының арасында орыс оқуынан бас тартқан осы Сейіткерей. Башқұртстандағы Стерлитамақ медресесін бітіріп, көбінекөп әкесінің жанында болған. Ол 1852 жылы 2 мамырда о дүниелік болды. Қазақтың дәулескер ақыны Шәңгерей осы Сейіткерейдің ұрпағы. Ал Ысмайыл 1850 жылы тамызда Неплюев кадеткорпусында оқып жүргенде, 16 жасында дүниемен қоштасты. Шолпанай Аманжолованың бұл мәліметіне сүйене отырып, ол 1834 жылы туған деп есептейміз. Зылиха (әлде Салиха) Жәңгірден кейін көп ұзамай дүние салған. Ханның өлімі туралы ресми құжатта «Жәңгір Зылихаға өткен жылы үйленген» деп көрсеткен.

	Ал Фатимаға Жәңгір 1824 жылдың күзінде Бозанның жағасы, Қарабайлының тұсында отырғанда үйленді. Жәңгір таққа отырардың алдында Орынбор Шекара комиссиясының төрағасы Г.Ф.Генстің ақылымен қазақ даласына ықпалды мүфти, кезінде Нұралы хан мен Сырым айқасында екі араға патша тарапынан дәнекер болған, сол еңбегі үшін патша сарайынан «почтенный потомственный дворянин» атағын алған, мыңмың десятина жері, бірнеше деревнясы, Уфада, Қазанда қарағай үйлері, тері илейтін, сабын қайнататын заводтары бар Мұқамеджан Хұсайыновқа қол беріп қайтқан. Фатиманы сонда көрді. Таққа отырысымен Орынбор Керуенсарайы мешітінің имамы Дүйсәліні бас етіп, ағасы Әділ мен інісі Меңдікерейді құда түсуге жіберді. Сол жылдың күзінде Фатима хан ордаға келін боп түсті. Орайы келген соң айта кеткеннің артықтығы жоқ: ұзақ жылдар Орынбор Шекара комиссиясының төрағасы болған Г.Ф.Генс орысқазақ қатынасына, сақарадағы саяси өмір бағдарына елеулі ықпал еткен адамдардың бірі. Мамандығы әскери инженер болған ол, сол кездегі етек алған дәстүр бойынша, оған қоса қазаққа жанашыр боп көріну үшін, даланың аңызәңгімелерін жинастырған. Ол жаздырып алған ауыз әдебиеті нұсқалары 12 дәптер болған. Оны патша сарайына тарту еткен. Кейінгі ұрпақ бұл жазбалардың ізіне түссе, мол олжаға кенелер еді. Әйткенмен, Шекара комиссиясының төрағасы орыстың отарлау саясатын жоспарлы түрде жүргізгендердің бірі еді. Сонымен, 1824 жылдың күзінде келін боп түскен Фатима төртбес жылдан кейін Сақыпкерейді дүниеге келтірді. Ол есейген соң патша сарайы жанындағы Паж корпусында оқыды. Паж корпусын корнет шенінде бітіріп, Орынбор әскери губернаторы қарамағында істеп жүріп, Ордаға келе жатып, белгісіз жағдайда 1849 жылы тосыннан жантәсілім етті. Оның інілері Ибраһим (1833), Ахметгерей (1836), Ғұбайдолла (1838) императорлық паж корпусында оқыды. Ибраһим де Паж корпусын тамамдап, Орынбор генералгубернаторы Перовскийдің қарамағында қызмет атқарды. 1851 жылы қарашада Ордаға келе жатып, белгісіз жағдайда қазаға ұшырады. Ал Ахметгерей 1852, Ғұбайдолла 1855 жылы Паж корпусын үздік бітірді. Ахметгерей Башқұртстанда қызмет етіп, полковник дәрежесіне жетті. Ал Ғұбайдолла болса, ХІХ ғасырдағы орыс империясындағы ірі тұлғалардың бірі. Ол Ресей телеграф департаментінің басшысы болды. Мемлекеттік Думаның бағдарламасын жасауға эксперт ретінде қатысып, қазақтардың Думаға сайлану құқығына қолдары жетуіне жол ашты. Ол 1909 жылы дүниеден озды. Ағалыінілі Ахметгерей, Ғұбайдолла зираты Ялтада, «Қарлығаш ұясы» усадьбасында қатар жатыр. Бұл екеуінің ұрпақтары туралы мәлімет жоқ.

	Қыздарынан Ғайша 14 жасында дүниеден ерте кетті. Зылиха 1832 жылы туған, баяғы Әбілхайырға елші боп кететін Мәмбет Тевкелевтің ұрпағы полковник Тевкелевке тұрмысқа шықты. Олар Әбілхайыр аталарының басына, Ордаға жиіжиі келіп тұрған. «Жәңгірдің Фатимадан туған екінші қызы Хадиша, естуімше, әлде Башқұртстаннан Мемлекеттік Думаға мүше болған Сәлімгерей Жантөриннің, әлде Мемлекеттік Думада қазақ мүддесін талай қорғаған Алпысбай Қалменовтың жұбайы, екеуінің бірі» деп жазады Шолпанай Аманжолова.

	Жәңгір Астрахандағы оқуын 1822 жылы тамамдады. Содан әкесі мұра еткен хан тағына отыруға дайындалды. Осы кезде ол Орынбор Шекара комиссиясында, Орынбор генералгубернаторлығы кеңсесінде талай сыннан өткен сияқты. Болашақ хан білімі, пиғылы жөнінен тексерілген. Қайсыбір тарихшылар, әсіресе аталмыш дәуірге бізден гөрі біртабан жақын Н.Савичев, Жәңгір таққа 1825 жылы отырды дейді. И.Кенжалиев 1823 жылдың 20 қарашасы деп көрсетеді. Біздіңше, дұрысы – Жәңгірді хан тағайындау туралы грамотаға ақ патша 1823 жылы 22 маусымда қол қойған. Ал қазақ рәсімімен ақ киізге отырғызып, хан көтеру жорасы 1824 жылы 26 маусым күні болған. Олай дейтін себебіміз: 1824 жылдың көктемінде Исатай Оралда істі боп жатқанда, Шекара комиссиясының қатынас қағаздары тек Сығай сұлтанның атына ғана жолданған. Демек, ол әлі орнында отырған. Жәңгірді хан көтеру Орал даласының іргесіндегі «Хан тоғайы» деген жерде өтті.

	Жәңгірді хан көтеру рәсіміне түрмеде отырған Исатай қатыса алмады.





ЖАҢА БАСШЫЛЫҚ




	Бөкейдің тірі кезінде сыбай көрші болғандықтан, Жәңгір бала кезіненақ Исатайды жақсы білген. Оны ел ағасы тұтып, батыр деп сыйлаған. Исатайлар Қиғаштан өтіп, іргедегі Астраханға жиі барып тұрды. Оқудағы Жәңгірді сыбаға, сәлемсауқаттан құр қалдырмаса керек. 1823 жылы Тана ауылына байланысты оқиға боп, басына іс түскен батырдың тексеруге бармай, ұсталған кезде қашып кетіп бұлғаққа салуы – Жәңгірдің таққа отыруын күткендегісі, сірә. Бұл кезде Жәңгір хан тағына бекітіліп, енді ресми түрде отырып, ел тізгінін қолына алуы қалып еді. Алайда, ізіне шам алып түскен Сығай оны дегеніне жеткізбей, түрмеге қаматып тынды. Жәңгір таққа отырысыменақ Исатайдың ісі жөнделіп жүре береді. Шекара комиссиясының төрағасы істі Оралдан Орынборға алғызды да, айғақтардың жауабындағы қайшылықтарды тілге тиек етіп, Жәңгірдің тексеріп, шешуіне жіберді. Ал Жәңгір болса ол істі қозғаған да жоқ.

	Исатай бостандыққа шықты.

	Жәңгір таққа отырған соң, Исатайдың жағдайы жақсарды. 1826 жылы Жәңгір Исатайдың бұрынғы қонысында қала беретінін мақұлдап, қуаттау қағаз берді.

	«Исатай Тайманұлына Каспий теңізі жағалауындағы Күйген, Арал, Қарақамысты жайлауына рұқсат етемін». Осы тұстарда Жәңгір оған үлкен мәні бар саяси істі сеніп тапсырды, Петербургке баратын Бұхар елшілері Бөкей ордасының үстімен өтетін болды. 1826 жылдың 29 қарашасында ханның үкіміне сәйкес Бұхар елшілерін хандық атынан ресми түрде Сарайшықта қарсы алып, ешқандай көлденеңге соқтырмай, Астраханға жеткізіп салу Исатайға жүктелді. Исатай бұл тапсырманы мүлтіксіз атқарды.

	Бұхар елшілері І Николай патшаның таққа отыру рәсімін кештеу болса да құттықтауға бара жатқан. Бұл салтанатқа қазақ елінен де бір топ адам шақырылды. Солардың арасында Сартай Шыңғысұлы, Абайділдә Уәлиханұлы (Уәлидің балалары) болды. Бұлардың жол шығынына патша үкіметі 8000 сом күміс ақша бөлген. (Қызылжар базарында сол кезде қойдың тоң майының пұты 80 тиын еді.) Салтанатқа Жәңгір де шақырылды. Оған патша әкімшілігі айрықша ілтипат көрсетті. Ол патшаның таққа отыру тойына әйелі Фатиманы, қайын енесін, үш туысын, екі старшынды, молласын, бес күтушісін ілестіріп барды. Жәңгірдің жол шығынына үкімет 43224 сом 20 тиын күміс берді. Сонымен қатар ханға алтындатқан кемер белбеу, шекпендік асыл шұға, жағаға тұтатын құндыз, медаль салатын күміс қобди сыйлады. Олардың жалпы бағасы 4000 сом. Ханның әйелі Фатимаға 3000 сомдық сыйлық тартылды. Жәңгірге полковник шені берілді. Ал Сартай Шыңғысұлы хорунжий шенін алып қайтты (С.Мұқанов. Таңдамалы шығармалары. 16 том. 33б)

	Сәбит Мұқановтың бұл мәліметін сәлпәл толықтыра түскеннің айыбы жоқ. Үш туысы дегеніміз: Шөке Нұралыханұлы, Қайыпқали Есімұлы, Сүйіншіғали Жанәліұлы сұлтандар еді. Осы тізім қатарында Қарауыл қожа Бабажанұлы да болған. Бұл сапарда Жәңгірге ілескен старшындар: Жаналы Саңғырықұлы, Отарбай Өтешұлы және Шеркеш Жақсыбайұлы.

	1824–27 жылдар аралығында Исатай туралы архивтік деректер мейлінше сирек. Ол кезде белгілі адамдардың есімі көбінекөп даушарлы істерге қатысты ғана хатқа ілігіп отырған. Бұл жылдары Исатай ондай істерден аулақ болған сыңайлы. Бірақ ол Исатай бұғып қана отырды, бейбіт тыныш өмір кешті деген сөз емес. Керісінше батырдың Ішкі Орда өмірінде айрықша белсенділік көрсеткені осы тұс. Ол Жәңгірдің беделін асырып, билігін нығайтуға көп күш салды. Албырт, аңғал батыр даушарлы істерге соқтыққандай болса, оны Шекара комиссиясына жеткізбей, Жәңгір бер жағынан жуыпшайып жіберіп отырды.

	Батыр өмірінің осы кезеңі туралы ел аузында әңгіме көп. Берқайыр Аманшин Мамытұлы Ахметтің естелігін келтіреді:

	«...Хан Жәңгірдің есігі Исатайға ашық болған. Күн демей, түн демей сұраусыз келіпкете береді екен. Келген сайын тапқыр, өткір, шыншыл сөздерімен хан жанындағы билердің сағын сындырып кететін көрінеді. «Хан – елімен кісі, қатын – ерімен кісі, билермен бар кімнің ісі. Былай тұрыңдар, әкелеріңнің салған үйі емес, халықтың салған үйі», − деп, хан сарайдың төріне шығады екен.

	Хан Жәңгір оқтыноқтын 12 би, 32 сұлтанымен аңға шығып, түскен үйлерінің тәуір қызкеліншектерін жағалайды екен. Ел назалы боп: «Басына балта жастанған ер еді ғой, Исатайға барып жылайық» десіп жүреді.

	Бір күні хан Исатаймен бірге аңға шығып, Исатай түс деген үйге түсіп, Исатай түне деген үйге түнеп отырады. Исатай ханды сұлтандар мен билерге, тамыртаныс үйлерге әдейі түсіріп, әлгілерді қатты шығындайды. Ыза болған билер Исатайға айта алмай, ханға күңкілдейді.

	«Тақсыр, мынау Исатайды батырбатыр деп, бөркін қазандай ғып жібердік, біздің тілімізді алмайды. Өз еркімен түсіреді, өз еркімен қондырады. Сөзін сіз де қайырмайсыз. Бұлай болғанда, ел билемек түгіл, қара басымыздан да билігіміз кетер» дейді. Хан билердің сөзіне еріп, Исатайды тоқтатпақ болады. «Ай, Исатай, қарғылы қара тазыдай ылғи алдымызды бермей жүргенше, қатар жүрсең болмай ма?» дейді. Исатай: «Алдыңда қарғылы тазыдай сылаңдап мен жүрсем, артыңда шұбалып 12 төбетің жүрсе, сені көктен Құдай, жерден Шонай алар дейсің бе?» деген. Билер де, хан да томсарып, жерге қарап қалысады.





РЕФОРМА ЖӘНЕ ОҒАН ҚАРСЫЛЫҚ




	1824–27 жылдарда Бөкей Ордасы саясиәлеуметтік өмірінің қалың ортасында болған Исатай тірлігі біршама тыныш жағдайда өтті дегенмен, Орданың өмірі тыныш болмады. Ел дүрлігіп, ат сабылған елеулі оқиғалар да шаң берді.

	Таққа отырған жас ханның ел тірлігін өзгертуге бағытталған әрекеті біреуге ұнаса, біреуге ұнамады. Ал Жәңгір болса, оқыптоқығанын жүзеге асыруға құлшынды. Ол тілеуқор қамқоршы Орынбор Шекара комиссиясы төрағасы Г.Ф.Генспен бірлесе отырып Ішкі Орданың қалыпты тірлігін өзгертудің, оны орыстың ел басқару жүйесіне жақындатудың жоспарын жасады. Бірақ оны бірден ашып, жария етпей, ел тұрмысына біртіндеп сіңірудің амалын ойластырды.

	Оның ең бастысы – саудасаттықты күшейтіп, товарлыақша қарымқатынасын өркендету еді. 1824 жылдың өзіндеақ Ордада екі жерден жәрмеңке ашылды. Глинянск форпостысы, Кулагин қамалы маңында, Каспий теңізі жағалауында, Эльтон көлі төңірегінде алымберім сауда күшейді. Тіпті кейбір саудагерлер хандықтың шет аймақтарымен қанағаттанбай, ел ішіне тереңдеп еніп кетті. Мәселен Ұялы мекенінде 75 мың, Шапшағы мекенінде 50 мыңдай қой сатылатын болды. Жәңгір сауданы жандандыру үшін баж салығын мейлінше азайтып, сауда пункттерін тұрғызу үшін мол қаражат жұмсап, саудагерлерге үлкен қамқорлық жасады. Ол өз қолымен жасаған сауда ережесінде былай деп көрсетті: «Сауда жүргізушілердің капиталын қамтамасыз ету үшін ол (хан) мынаған міндеттенеді: көпестің ханға бағынышты ордалықпен алдын ала келісімі бойынша, егер ордалықтың қолмақол беретін малы не ақшасы болмаса, көпеске өз кепілдігімен қолхат береді. Егер қырғыз (қазақ – Ә.С.) берешегін төлеуге мерзімді уақытында келмей қалса, сөзбұйдаға салмай ханның өзі төлейді».

	Бұл кепілдік ереже саудасаттықтың шұғыл өркендеуіне мұрындық болды. Орыс саудагерлері орда жолдарында өріп жүрді. Бұл жағдай елдің әлауатын жақсартуға бір жағынан септігін тигізсе, екінші жағынан орыс кеулеп кетіп, жаулап ала ма деген қорқынышты күшейтті.

	Мұнымен қоймай, халқыма көмектесем деген игі ниетте болған оқыған, албырт хан келесі жылдары қателік үстіне қателік жіберді. Ол көшпелілерді отырықшылыққа айналдыруды, күтірлер, қыстаулар салуды, қырда пішен шабу мен ағаш отырғызуды, малды асылдандыруды, ауыл шаруашылығы құралсаймандарын алдыруды, училище, мектеп, медреселер салуды ашықтан ашық айта бастады. Бұл отарлаушы үкіметтің бұған дейін ұстанып келген саясатына қарамақайшы еді. Олар, әсіресе жергілікті казакорыс әкімшілігі, қазақтар Еділ–Жайық арасына бауыр басып қала ма деп қорқып, түптің түбінде олар Жайықтың Бұхар бетіне қайтып кететін шығар деген дәмемен қазақтарға үй салуға, егіншілікпен шұғылдануға тыйым салған. Үй, қора тұрғызған адамдарға ағашты қайдан алдың, соқаны қайдан кестің деп пәле салып, штраф төлетіп, үйжайларын бұзып кететін. Құмдақ жерге тары өсірудің тәсілін білетін оларға тары ектірмеді. Көшпелілер мал бақсын, Ресейге астық емес, мал өнімдері керек деген саясат төменнен жоғарыға дейін қатаң ыждағатталды. Жылдар бойы қалыптасқан бұл үрдіске тойтарыс беру Жәңгірге оңай болған жоқ. Таласып жүріп отарлау әкімшілігінің көзін жеткізгенмен, бұл ниетін өз адамдары түсіне ме, түсінбей ме – оны ойламады. Халық ханның мына сөзінен шошынып қалды. Жаңаға жаны қарсы, ескіні көксеуші қарсы күштер мұны баба жолын мансұқ ету, орыстанудың басы деп ғайбатты гулетті.

	1827 жылы Жәңгір Жасқұсқа Орда қаласын тұрғызатынын мәлімдеді. 1826 жылы І Николай патшаның таққа отыру салтанатына қатынасқанда, ақ патшаның қабылдауында болып, Орынбор Шекара комиссиясының төрағасы Г.Ф.Генспен бірлесе отырып жасаған Ішкі Орданы «ақсүйектік – зиялы хандыққа» айналдыру бағдарламасымен таныстырған еді. Патша ол жоспарды мақұлдап, құп алып, Ішкі Орданың отырықшылыққа бет түзеуінің басты белгісі ретінде астаналық Орда қаласын салуға рұқсат еткенді. Тіпті қазынадан қолмақол 36 мың 102 сом 70 тиын қаражат бөліп, басқа шығынды Орынбор губернаторлығына жүктеген. Петербор сапарынан 1826 жылдың қазанында оралған хан Дубовский деген мещанның қарағай үйін сатып алып, жасқұсқа әкелді. Ал 1827 жылдың көктемінен бастап 23 бөлмелік хан сарайын салуға кірісті. Қыс басында үй дайын болды. 1828 жылдың аяғында архитектор Тафаев Орданың орнын белгілеп, алғашқы қазығын қаға бастаған. Бұл отқа май құйғанмен бірдей еді.

	Жәңгір таққа отырысымен, баяғы баба жолы, ата салты деп еңірейтін керітартпа кәрі сұлтандарды ығыстырып, олардың орындарына жастарды қоя бастады. Осы кезде орданың саяси өмірі сахнасына есаул Қарауыл қожа Бабажанұлы, Шөке Нұралыханұлы, Шынғали Орманұлдары шықты. Қарауыл қожа Ішкі Орданың саудасаттық жәрмеңкелерін қолына алды. Шөке Нұралыханұлы баласымен орданың ең шұрайлы өңірі ҚамысСамардың ел билеушісі болып тағайындалды. Ал екі атадан туысатын Шынғали Орманұлы болса, хан төңірегіндегі ықпалды адамға айналды. Бұл Шынғали Орманұлының Уфадан айдаудан келген беті еді. Жәңгірдің қарамағына бақылауға жіберілген. 1820 жылдары Кіші Жүздің батыс бөлімінің билеушісі Шынғали Орманұлы мен патша әкімшілігі арасында бір түсініспеушілік болды. Шынғали жер суару құралдарын сатып алып, баубақша егіп, егіншілікпен шұғылданған. Ол кезде көшпенділерге отырықшылануға тыйым салынған еді. Орал казакорыс әскерінің атаманы қарулы солдат жіберіп, оның баубақша, егіндігін отап, арықтары мен шығырларын қиратып бұзып кетті. Сол даудың қырсығы ма, әлде басқа себептер де болды ма – Шынғали ілешала жер аударылды. Ішкі Ордада хан тағына әу бастанақ қарсы күштер болды. Бөкей күш салып, Ішкі Орданы қазақтарға заңды түрде алып беріп, жаңа қонысты түбегейлі басып қалу үшін жатпайтұрмай елді көшуге үгіттеп, жарғақ құлағы жастыққа тимей жүргенде, 1803 жылы «бес қалмақтың» бірі − Қаратай Нұралыұлы қазақтарды Жайықтың сыртына қайта көшіріп әкетті. Оған ел санағын аламыз деп Астраханнан шыққан комиссия түрткі болды.

	1818 жылы Жайықтан кері өтуге болмайтыны туралы жарлық шыққанда, елді дүрліктірген Қайыпқали Есімұлы еді. Әйтеуір әскер шығып, өлімжітім болып, көшкен елді шаққа бөгеген. Ол Ордадағы хан тағына қарсы оппозицияның басы болды. Оны көптеген көне көз кәрі сұлтандар қолдады. Онымен жең ұшынан жалғасқандар қатарында ханның әкесі бір, шешесі бөлек ағасы Әділ Нұралыұлы, әкесімен бірге туысқан немере ағасы Шөке Нұралыханұлы да болды. Жәңгірден бақ тайса Бөкейдің інісі ретінде Шөкенің, бәйбішенің ұлы ретінде Әділдің хан тағынан дәмесі бар еді. Қайыпқалидың да көкей құрты билік еді, алайда, Ішкі Ордада қолына билік тимейтініне көзі жетті. Патша үкіметі Бөкей тұқымына айрықша ықылас танытты. Сондықтан ол өзіне төмендегідей саяси платформа құрды: патша әкімдері қазақты ЕділЖайық арасына алдап әкелді, жанжағы әскермен қоршаулы Ішкі Орда ел болмайды, түптің түбінде орыс алады. Шоқындырады. Одан да есенсауда, «у ішсең – руыңмен» – қалың қазақтың арасына кетейік! Осы идеологияның ұшқыны елдің ойынан бір шықпай, жұртты айнытыптолқытып, үнемі елеңдетумен болды.

	Оның үстіне ел басқару ісіндегі Жәңгір енгізген жаңалықтар да халықтың көңілін күпті қылды. Әсіресе барлық билікті өз қолына алып, ру басылары мен старшындардың құқын шектеуі наразылықты күшейтті.

	Ордадағы осынау ауқымды істерді жүзеге асыру үшін қыруар қаражат керек еді. Жәңгір ел басқарудың финанссалық жүйесі дегенді шығарып, жиынтерінді тым көбейтіп жіберді: соғым, зекет, пітір, ұшыр т.б. бар, әйтеуір салықтың түртүрі 20ға жетті. Соғым мына мөлшерде болады: 15 үйден бір сиыр немесе 40 сом ақша. Салықтың бұл түрінен жылына 10 000 сом жиналды. Ал зекет 40 қойдан 1 қой, 5 түйеден 1 қой, 30 сиырдан 1 өгіз немесе қашар, 60 сиырдан екеу. Сөйтіп, хан, мәселен, 1836 жылы зекетке 18 000 қой, 800 өгіз, 1000 жылқы, 700 түйе жиып алған. Зекеттің ақшалай жылдық мөлшері 115 мың сом, соғым – 9142 сомнан 11400 сом аралығында болды. Киіз, жабағы жүн жиналды. Жәңгір Орда ішінде пошта қатынасын орнатты. Оның да салмағы халық мойнына түсті. Ел тұрмысына енген тағы бір жаңалық – бұрынғыдай беталды жүре алмайсың, бір жаққа баратын болсаң, 15 тиын төлеп билет кестіресің. Мұның бәрі жай халықтың ызасына май құя түсті.

	1827 жылы Ішкі Ордада жұт болды. Қыс бойы Жайықтың сыртына мойын созып елеңдесіп шыққан ел 1827 жылдың наурызында Жайыққа қарай жөңкілді. Шеп күзеті жолды бөгеп баққанмен, бұзыпжарып не төлем ақыға мал беріп өзеннен өтіп кетушілер аз болмады. Біразы теңіз үстімен күзетті айналып өтті. Сол жылы 1887 шаңырақ Жайықтың сыртына кетті.

	Кетем деген ел, мен жібермеймін деп жанталасқан сұлтандар арасында жаман қантөгіс қақтығыстар да орын алды. 1827 жылдың 25 наурызында Жәңгір Астрахан губернаторына: «Орданың бейберекеті кетті, мені өлтіру ойында бар адамдар тобы 3 шақырым жерде жүр» деп шағынды. Онымен де шектелмей, жағдайды айтып, Орынборға шабарман шаптырды. Ханның ісәрекетін сырттай бақылап отырған Орынбор әкімшілігі көшкен елді тоқтатып, сабасына түсіру үшін, халық наразылығын тексереміз, түзейміз деп жөпелдем Ордаға сабылды. Орынбор генералгубернаторынан Энгель бастаған комиссия, Шекара комиссиясынан Г.Ф.Генстің өзі, Орал казакорыс әскерінен атаман Д.Бородин келді. Бұл кезде Орынбор әскери губернаторы Петр Кириллович Эссен еді. (1817 жылдан осы қызметте болған ол қыпшақ руының 4 жасар қызын асырап алып, шоқындырып, атаанасына қайтармай, Орынбордан кеткенде өзімен бірге ала кеткен). Ол Жәңгірге өз қолымен хат жазып, жағдайды тым асқындыра бермей, халықтың талабымен санасуды ескертті.

	1827 жылғы наразылық туралы комиссия қорытынды шығарды. Әскери губернатор өкілі Энгель Жәңгірдің Орда тірлігін жақсартпақ болған саясаты дұрыс, оны қолдау керек деп тапты да, барлық пәле Қайыпқали Есімұлы мен Шөке Нұралыханұлында, елді арандатқан солар деп бағалады. Ал Орал казакорыс әскери атаманы Д.Бородин болса, ханның халыққа тізе батырған шектен шыққан астамшыл саясатын кінәлады. Сүйтіп, комиссия пікірі екіге жарылды. Шекара комиссиясының төрағасы Г.Ф.Генс пен Жәңгір бір жақ та, Бородин жалғыз өзі бір жақ. Байланысы мықты, алымды Генс осы оқиға тұсында өзіне қарсы келген Д.Бородинді тексеруге кірісті. Ол ордалықтар мен Орал казактарының ара қатынасы деген мәселе көтеріп, Орал казактарының Кіші Өзен шебі жанынан заңсыз жер алу мәселесін қозғады. Жәңгір де казакорыстардың заңсыз істері туралы материал жинап, Бородинге қарсы кесегін атып бақты. Ақыры ол екеуі Д.Бородинді отставкаға кетіріп тынды.





ҰЯЛЫ СЫЯЗЫ




	1827 жылғы дүрбелең, Ордада болған комиссия қорытындысы 1828 жылғы Ұялы сыязына ұласты. Наразылық негізінен жоғарғы Нарынды қамтығандықтан жалпыхалықтық мәслихат сол тарапта, Глинянск қамалына жақын Ұялы мекенінде өтті. Сыязға Г.Ф.Генстің өзі қатысты. Хан мен Шекара комиссиясының төрағасын халық жиынына шағын казакорыс отряды мен Исатай батыр жасағы алып келді.

	Айғайшулы, даулы сыяз бір аптаға созылды. Жәңгір жаңалықтарына қарсы, оған қоса 27ші жылдың жұтынан жүдеген халық ханға ауырауыр айыптар тақты: атабаба жолын тәрік еттің, орысшылсың, халықты орыстың аяғына жығып бердің деді. Алымсалықтың шектен тыс көбейгені, қара қазаққа сұлтандардың өктемдігі өтіп, тізесі батқандығы, басқаны қойғанда, енді өздерін жалшы орнына жұмсап, саз илетіп, кірпіш соқтырып үйлерін салдыра бастағаны да жіпке тізілмей қалмады. Мейманасы тасыған хан төңірегіндегілердің беті жылтыраған әйелдеріне тыным бермей, тәуір қыздарын тартып ала бастаған өрескелдіктерінің де беті ашылды. 1827 жылдың көктемінде Жәңгірдің аумағы 34 аршын, биіктігі 5 аршын, керегеуықтары сүйек, қымбат асыл тас, ақ қаңылтырмен қаптаған киіз үйді ақ патшаға сыйға тартып, орынсыз жалпақтағаны да бетке басылды. Ұялы сыязында қарсы дауыс көтеріп ашына сөйлегендер – Шеркеш Жақсыбайұлы, Жаналы Саңғырықұлы, Науша Қаржауұлы старшындар еді. Олардың ашық дем берушісі Қайыпқали Есімұлы түрмеде, Орынбордың Ордоносгаузында отырған. Ол сыязға қатыса алмағанмен, Жәңгірді сүріндіруге мүдделі астыртын көмекшілері Шөке Нұралыханұлы, Шынғали Орманұлдары «шоқшоқ» деп, сөйлеушілердің қолтығына дым бүркіп бақты. Оны анық аңғарған қырағы Г.Ф.Генс кейін өз қатынас ақпарларында бұл екеуін «нағыз опасыз» адамдар деп көрсетті. Сондайақ сыязда Жайық, Ішкі шеп казакорыстарының қазақтарға тарттырған жәбіржапалары да сөз болды.

	Орынбор Шекара комиссиясы төрағасының түпкі мақсаты – арызшағымды тыңдап, белгілі бір қорытынды шығару емес, бүлікшіл старшындарды басып, ханға мойынсұндыру еді. Сыязға шар салатын құқы бар 400 адам қатысып, олардың арасында ханның сөзін сөйлейтіндер аз болмағанмен, қарсы жақтың тегеуірінді дүмпуі одан кем түспеді.

	Ақыры әкімшілік мәмілегерлік саясат ұстануға мәжбүр болды. Ханды шектеу мақсатымен «Хан кеңесі» құрылып, оған он екі ата Байұлының әр руынан 12 би сайланды. Осы орайда ұзақ жылдар Хан Кеңесінің мүшесі болғандарды атап өткеннің артығы жоқ: Алтай Досмұхамедұлы (Алаша), Құдайберген Кенжебайұлы (Тана), Бос Боздақұлы (Кете), Құлжан Мойнақұлы (Жаппас), Мүсіреп Айдаболұлы (Шеркеш), 1839 жылдан Шолтыр Бекмұхамедұлы, Шора Қидайұлы (Масқар), Жантөре Ақтанұлы (Ысық), Жұбаныш Айтуғанұлы (Қызылқұрт), Балқы Құдайбергенұлы (Беріш). Хан Кеңесін ауызекі тілде «Хан сенаты» деп атады. «Хан кеңесінің» төрағасы болып Шөке Нұралыханұлы, кеңестің бас секрәтірі (бас хатшы) боп Шыман (Шынғали) Орманұлының інісі Мүшеғали бекітілді. Сондайақ Орданың казакорыс шептерімен даулы істерін шешу үшін «Хан депутаттығы» құрылды. Осы сыязда «Хан кеңесі» жанында ханның жарлығымен бекітілетін 12 старшын қызмет атқаратын болып келісілді. Сөйтіп, билік бөлісілді. Ел тізгінінен шеттеп қалған рубасыларының біразының лауазымды қызметке қолдары жетті. Әсіресе Орынбор Шекара комиссиясы төрағасының Астрахан губерниясы Чернояр ауданынан 670 000 десятина жер беретіні туралы жарлығы – даудың түтінін сейілтті.

	Хан аяқты кері тартып, мәмілеге иілген соң, старшындар да орынсыз шалқая бермей, Жәңгірге адалдыққа ант етті. Бұл сыязда Исатай толықтай хан жағында болды. Г.Ф.Генс оған Ішкі Ордаға сіңірген адал еңбегі үшін деп, Шекара комиссиясының Мадақ грамотасын табыс етті.

	1829 жыл келді. Жәңгірдің өтінуімен патша ағзам Ордаға асыл тұқымды 20 айғыр жібергенді. Солар келіп жетті. Ылғи бір көздің жауын алғандай жылмиған көкалалар. Жәңгір Кавказдан асыл тұқымды бие алғызып, көкаланы жалпақ Нарынның түкпіртүкпіріне тарататынын мәлім етті. (Кейін көкаланың тұқымы 30 мыңға жетті).

	Шекара комиссиясы төрағасы Г.Ф.Генстің казакорыстарды тексеруге алып, шектеуге кірісуі, оған жамау казакорыс атаманы Д.Бородинмен қырғи қабақ болуы – олардың арасында белгілі бір дәрежеде абыржулық туғызды. Үкімет ордалықтардың жыртысын жырта бастағандай әсер қалдырды. Еділ–Жайық арасын өздерінің басыбайлы меншігі санаған казакорыстар қос өзен аралығының көшпенділерге берілуіне наразы еді. Іштей олардың қара жұрттарына көшкендерін қалайтын. Бұл кезде терістік Кавказда черкестермен қиянкескі ұрыс жүріп жатыр еді. Черкестерді жуасыту үшін қазақтан 1000 жігіт әскерге алынадымыс деген қауесет дүңк ете қалды. Бұл казакорыстардың әдейі таратқан лақабы еді. Ел тағы да үрке көтерілді. 1827 жылдағыдай емес, бұл жолы Ішкі Орда қазағын Жайық сыртына алып кетудің оңтайы келгенін анық аңғарған бостандықтағы Қайыпқали ел көшіруге білекті сыбанып белсене кірісті. Алдын ала дайындап жүрген жәрдемшілерінен жанжаққа қиқулатып шабарман жөнелтті. Өзі елді бастап Жайыққа беттеді. Оның шашбауын көтергендер – Нұралының «бес қалмағы», Орманның Шынғалиы, Мүшеғалиы болса, шылауына ергендер – Адай, Таз, Есентемір рулары. Олар бұл кезде ел ішінде «қарашұнақ» атанған көк көз Қайыпқалимен бірге Қамыс–Самар төңірегін жайлап отырған.

	Елдің Жайық сыртына қашу қаупі барын алдын ала болжаған Орынбор әкімдері шекаралық кордондарды нығайтып, оған көмекке тағы да үш отряд шығарған еді. Ордадағы болып жатқан оқиғадан егжейтегжей хабардар Орал казакорыс әскерінің атаманы Д.Бородин Жайыққа беттеген Қайыпқалидың қарсы алдынан шықты. Қайыпқали көшті тастай беріп, Жайыққа ентелегенде жасырын тосқауылдың қақпанына түсті. Жанындағы Байбақты Науша батыр казакорыс қамауын жарып өтіп, Жайықтың биік шаппа жарынан атын қарғытып, өзеннен жүзіп өтіп, Бұхар бетке кетті. Дүрбелең жетекшілерінің көпшілігі тұтылып, 10 адамды Финляндияға жер аударды. Қайыпқали әуелі Калмыков, кейін Орынбор түрмесінде отырды. 1830 жылы ебін тауып қашып шығып, Хиуа асып кетті.

	1829 жылғы толқуға Исатай қатысқан жоқ. Ұялы сыязында ханға адалдыққа берген сертінен айнымады. Ал Махамбет бұл оқиғаның бел ортасында болды. Насихат таратып, елді көшіруге күш салды. Дүрбелеңде қолға түспей Жайықтың сыртына өтіп кетіп, Ішкі Ордаға қайтып оралғанда тұтқындалған.

	1829 жылғы оқиға Жәңгірге жаман әсер етті. Ол жалғыз қалды. Орыс әскери отряды ғана корғап тұрды. Тіпті сенген адамының бірі Хан кеңесінің төрағасы Шөке Нұралыханұлы да аунап толқыған екі ұдай халде болды.





ҚАЙЫС НОҚТА




	Жауған күндей 1829 жыл күркіреп басылды. Біршама елбасы азаматтар Жайықтың Бұхар бетіне өтіп кетті. Толқуға қатысқандар қуғын сүргіннен қорқып, түн жамылып Жайықтан тамтұмдап әлі де өтіп жатты. Шекара комиссиясының төрағасы Г.Ф.Генс зор, үлкен аппаратымен 1827, 1829 жылғы оқиғаларды түбегейлі зерттеп, ресми қорытынды шығаруға кірісті. Ол Ішкі Орданың жағдайын зерттей келіп, Жәңгірдің ел басқару ісіндегі прогрессивтік саясатына қарсы оппозиция өзегі рулық, аталық құрылымда жатыр деп тапты. Онысы рас та еді. Бұқара халық басқару жүйесінің орыстануын қолдамады. Ол баяғы «Қасымның қасқа жолы, Есімнің ескі жолымен» жүргісі келді. Бой үйренген көз қанық ата салт, жолжоралғыдан ажырау үлкенді де, кішіні де шошытты. Жәңгірдің саясатын «орыстану» деп білді.

	Алайда, Жәңгірді ақ патша әкімшілігі өбектеп босқа оқытқан жоқ еді. Жәңгір олардың сенімін ақтай білді. Жоқ, Жәңгірді ата жолын көз жұмып тәрік еткен патшашыл, орысшыл болды деп айыптамақ емеспіз. Ол прогреске ұмтылды. Халқының қамын жемеді емес, жеді. Оларды оқытып сауаттандырсам, іргелі ел етсем деп армандады. Біздің қайсыбір тарихшылар Жәңгірдің малын, жанын, елге салған ауыр салықтарын жіпке тізіп, осынау қыруар байлықтың бәрін жеке басының қамына жұмсаған сияқты ғып әліптеуге әуес. Әрине, ол өзін ұмытқан жоқ. Байыды, дәулеттенді. Бірақ осынау қыруар жиынтерімнің басым көпшілігі қала салуға, мешіт, медресе, мектеп тұрғызуға, бала оқытуға, дәрігер ұстауға жұмсалғанын да ескергеніміз жөн. Жәңгірдің прогрессивтік нышандарына көз жұмып, бірыңғай қара күйе жаға беру жараспайды. Жәңгірдің ниеттерін елі ұқпады деу де артық. Оның қала салғызуы, жұртты отырықшылыққа айналдырам деуі алғашында аздыкемді тосырқау туғызғанмен, оның көздегендері біртіндеп ел тұрмысына сіңе бастады. Қыс көзі қырауда зілмәңкелерде отырудың артықшылығына жұрттың тезақ көзі жетті. Ал мешіт, медресе, мектеп, училищелерде бала оқытуға кім қарсы болушы еді. Ол да қолдау тапты. Бірақ Жәңгірдің қателіктері де аз болмады. Оның ең бастысы– жастық, албырттықтан туған асығыстық еді. Мал баққан халық бірден отырықшылыққа көндіге алмайтын. Оның үстіне Нарында бірден әрі отырықшы болып, әрі мал бағуға жер ыңғайы келмеді. Жәңгір алдымен осыны ескермеді. Екіншіден, ел басқару әдісін орыс әкімшілік жүйесіне шұғыл бейімдеу – наразылық өртін оқыс өршітті. Үшінші, ең басты қателігі – рулық бірлестіктерді жойып, елді территориялықәкімшілік әдіспен басқарам деуі.

	Үшінші, аса қатерлі шараны, Жәңгір мен Г.Ф.Генс тізе қоса отырып, 1830 жылдан бастап өмірге енгізуге кірісті. Ордада орыстың жер өлшеушілері қаптап кетті. Жержерге қазық қағылып, белгі соғыла бастады. Бұл халықтың наразылығын күшейтті. Жәңгір мен Генс мұның бәрі кері тартпа сұлтандар мен старшындардың лаңы деп, ел билеушілері арасында екінші рет тазалау жүргізді. Бұл әрекеттің астарында 1829 жылғы оқиғада солқылдақтық танытып, өзін сатып кеткен ру басыларынан есе қайыру да бар еді. Әкімшілікке ылғи жастар келді.

	Жәңгір жерді пландатып, бұрынғы кең жайылымдарды шағыншағын учаскелерге бөлді. Олардың бәрі енді белгілі бір төлемге арендаға берілетін болды. Жер таласы күшейді. Саудасаттық, алымберім, пара қоздады. Малдылар, дәулеттілер жер иеленушіге айнала бастады. Кедейлер жерсіз қалды. Бұл саясат қайсыбір руларды орнынан қозғап, басқа жерге көшіріп, елді араластыруға, сөйтіп, рулық бірлікті әлсіретуге әкеп соқтырды.

	Елім, халқым деген ханның шын бет бейнесі осы тұста ашылды. Оның кімнің қамын күйттейтіні анық жария болды. Жәңгір өзіне және туған інісі Меңдігерейге 400 мың десятинадан ең шұрайлы деген жайылымдарды заңдастырып бекітіп алды. Қайын атасы Қарауыл қожа да 400 мың десятинаға иелік етті. Шынғали Орманұлы 700 мың, Балқы Құдайбергенұлы 300 мың десятина жерді меншіктеді. Қысқасы, ішкі Ордадағы барлық жердің 85 пайызы 25–30 ауқатты шаңырақтың иелігіне айналды. Кейінгі жылдары жер тапшылығы туралы сөз қозғап шағынғанда, Жәңгірдің өзі айтқанындай: 6–7 мың шаңырақ, яғни халықтың үштен бірінің жері болмады, сондықтан олар жерді көршілес орыс губернияларынан, Каспий теңізі жағалауындағы балық кәсіпшілігі иелерінен жалға алуға мәжбүр болды.

	Тарихшыларымыздың еңбегінде Исатай көтерілісінің таптықәлеуметтік бағытын бадырайтып көрсету үшін, Орданың ішкі жағдайын сүмірейтіп суреттеу басым. Адам төзгісіз қанқұйлы езгі, әділетсіздік жайлаған қоғам, аштық, жалаңаштық. Әрине, ондай атымен болмады деуден аулақпыз. Алайда, Ішкі Орданың тұрмыстық әлауқатында ілгерілеушілік болғанын да ұмытпаған жөн. Жәрмеңке, базар, саудасаттықтың дамуы – тұрмыстың түзелуіне әжептәуір септігін тигізді. 1827, 1829 жылдары елдің Жайық сыртына кері лықсығанына қарамай, Орданың тұрғыны жылдан жылға көбейе түсті. 1801 жылы Жайықтан Ішкі Ордаға өткен 5000 шаңырақ 1812 жылы– 7500, 1814 жылы – 8500, 1828 жылы –10300 шаңырақ болса, Исатай–Махамбет дүрбелеңі қарсаңындағы 1834 жылы – 16700 шаңырақ боп, халқының саны – 99420 адамға жетті. Ал XIX ғасырдағы бөкейліктің тұрғын санының шарықтау шегін 1885 жылғы мәлімет бойынша алсақ – 42948 шаңырақ, 236937 адам.

	Ішкі Ордаға көшудің тоқталмауы жайылым тапшылығын бұрынғыдан да шиеленістірді.





КАЗАК-ОРЫСТАРМЕН АРАҚАТЫНАС




	Жайық казакорыс атамандығының ұстанған саясаты да Орда тұрғындарының жағдайын ширықтыра түсті. Еділ–Жайық арасына таласта бұл екі халық арасында ұрпаққа үлгі болар достық та, жатыңа тілемейтін қанқұйлы араздық та орын алған. Пугачев көтерілісі тұсында олар бір жеңнен қол шығарып, ат тізесін қосысып, жұмыла білді. Кейін Пугачевтің қайсыбір серіктері қазақ даласында жасырынып өмір сүрді. Кейбіреулері өз қауымын тастап, қазақ боп кетті. Жайық шебіндегі форпост, қалашықтарда тұрып казакорыстанған түздіктер де жоқ емес.

	Кейінгі зерттеулер казакорыстардың арғы тегі, әсіресе Дон аймағы казактарының арғы тегі тілін ұмытып, шоқынған қыпшақтар мен хазарлар екеніне сенімді деректер келтіре бастады. Жайық казакорыстарының да бастапқы толқыны осы Дон казактарымен сабақтас. Алайда, XVII ғ. олардың қатары великоросстармен толығып, орыс этникалық құрамы басым бола бастаған. 1632 жылғы ең көне тізім бойынша 950 казактың төртеуінен басқасы өзін великороспыз деген.

	Казакорыстардың Жайыққа алғаш аяқ басуы 1581 жыл деп есептелінеді. Еділ өзенінде кеме тонаумен аты шыққан атамандар Митя Бритоус, Иван Юрьев, Иван Кольцо, Барбошалар Каспий теңізінде қаңғуылдап жүріп, қанжығалары қанданбаған соң, Жайық еніп, Ноғайлының астанасы Сарайшыққа тұтқиылдан бас салған.

	Әңгіме боп отырған тұстағы Ноғайлының басшысы Орыс би Сарайшықты казакорыстардан қорғай алмаған. Казакорыстар қаланы талантаражға салып, өртепбүлдіріп, алтын іздеп молаларды қопарып тастаған. Казактардың бұл айуандығын орыс тарихшылары жасырмай, ашып жазды. Орыс би орыс елшісі В.И.ЛобановПелепелицынге казакорыстардың шектен шыққан бассыздығын айыптап, шағым хат табыстаған. Еділ бойына қайтып барған Митя Бритоус пен Иван Юрьев қолға түсіп, ноғайлы елшілерінің көзінше Москвада дарға асылған. Ал Жайықта қалған Кольцо мен Барбоша жандарынан қорқып Сібірдегі Ермакқа қашып кеткен.

	1584 жылы атамандар Матюшко Мещеряков, Нечай Шадский, Янбулат Ченбулатов (Мешер, Шад, Шынболат сияқты фамилиялар олардың түркі нәсілдестігіне айғақ) 600–700 Еділ казакорыстарымен Самар өзенімен жүзіп отырып, Переволоки деген жерден қайықтарын құрлықпен сүйреп Қамыс–Самарға жетеді де, Жайыққа шығады. Олар Елек пен Жайықтың тоғысындағы Қосжайық аралын пана етіп, сол жерден Қосжайық қалашығын салады.

	Орыс би олармен ұдайы шайқасқанмен Жайықтан қуып шыға алмайды. 1620 жылы (екінші бір деректе 1613) олар Шаған мен Жайықтың қиылысынан қазіргі Орал қаласының іргесін қалайды. Қарулы жасақтары 600700 адам шамасынан аспаған казакорыстар көктемде Жайықтың Каспий теңізіне құятын қылқа тамағындағы Пешной аралына келіп, атаман, есауыл, ту ұстаушыларын сайлап алып, Каспий теңізінде қарақшылық жортуылға шығуды әдет еткен.

	Ноғайлы билері Жайық казакорыстарының бассыздығына қанша рет шағым жасағанмен, орыс патшасы «олар біздің адамдарымыз емес, қашқын қарақшы» деп жауап қайтарғаны тарихи құжаттардан белгілі. Сөйте тұрып, 1586 жылдан бастап әскери жорықтарға қатыстырып отырған. Ал Михаил Федорович (1613–1645) кезінен бастап, олар патша сарайына тікелей бағынып, ақшалай жалақы, тегін оқдәрі, киімкешек, азықтүлік ала бастаған. Патша казакорыстарға «бастанаяқ» иелік етуге «меншік грамотасын» берген (Абдиров М. История казачества Казахстана. Алматы, 1994, 35– 49бб.).

	Осы кездерде Жайықта орыстар тұрақтай бастаған екінші елдімекен–Гурьев қалашығы.1640жылы Ярославль көпесі Гурий Назарьев Михаил, Андрей, Иван деген ұлдарын ертіп, Еділ мен Каспийді құлдилап, Жайықтың сағасына жетеді. Сөйтіп, мұнда балық кәсіпшілігінің негізін қалап, байырғы Балаөзен елді мекенінің іргесінен Гурьев қалашығын тұрғызады. Михаил Федорович патша қалашықтың стратегиялық маңызын жоғары бағалап, оны тас қамалға айналдыруға тәртіп береді. 1645 жылдан бастап бұл іс қолға алынады. Жайықтың балық жүретін қылқа тамағын учугтермен, қадалармен бітеп тастаған кәсіпкерлерге шамданған атаман Кондырев 1649 жылы Гурьевті тасталқан қылады. Қашуға мәжбүр болған көпес Гурьев 7 жыл Жайықты маңайлай алмайды. Қайтып келіп, қала құрылысын қайтадан қолға алғанда, 1660 жылы казакорыстар тас қамалды тағы қиратады. Дегенмен, қалашықты қоршаған қамал құрылысы 1662 жылы тамамдалады. Алайда, тыныштық ұзақ болмайды. 1668 жылы қаланы Степан Разин көтерілісшілері алады. Олар кеткен соң, Астраханнан стрелецтер келіп, бұзылған қамалды қалпына келтіреді. Сөйтіп, Гурьев орыс әскерінің тұрағына айналады. Алайда, олар Жоғарғы Жайық казакорысының тегеуіріне төтеп бере алмайды. 1677 жылы ерте көктемде Васька Касимов 300 жасағымен қаланы тағы да астанкестен қылады. Гурьевті талантаражға салып, қамбаның оқдәрісін түгел қотарып алып, учугтерді бұзып, ашық теңізге тайып тұрады. Астраханнан воеводалар бастаған әскер шығып, Каспий теңізінің үстінде ұрыс болады. Казактар Маңғыстау жағалауына кетіп, одан Баку асып, Донға өтеді.

	1698 жылы атаман Иван Шаменок 150 казакорысымен қаланы тағы да талантаражға салып, қазынаны тонап теңізге қашады. Бірақ та кешікпей қолға түсіп, дарға асылады. Жайық казакорысының теңізге қарақшылық жорықтары осымен тамамдалады.

	Жайық бойын сүргінге салып, қан сасытқан казакорыстардың бетін қайтарған − Әбілхайыр хан мен Сырым Датұлы. Шындығында, Әбілхайыр алдымен казакорыстарға қарсы соғыста көзге түсті. 1709, 1711, 1713– 1716 жылдардағы қақтығыстарда қазақтардың мерейі үстем боп, казакорыстардың Ойыл, Жемдегі жатақтарын түп орнымен жойып, Жайыққа қоянқолтық таянды. 1718, 1719 жылдары Әбілхайыр 20 мың қолмен Жайық қалашығын (қазіргі Уральск) екі рет қоршады. Қала іргесінде қатты ұрыстар болып, екі жақ та әжептәуір адам шығынына ұшырады. Қалмақтардың казакорыстарға көмекке келуі ғана қаланы талқандаудан сақтап қалды. 1720 жылы Самар бойындағы соғыста казакорыстарға тұтқын болған 50 қазақты атаман Никита Бородин найзамен шаншып өлтірткізді. Оған жауап ретінде 1722 жылдың қысында Шаған түбінде қазақтар казакорыстардан 70 тұтқын алды.

	1723–1724 жылдары Әбілхайыр Жайық қалашығын тағы да қоршады. 1719 жылы Еділ–Жайық арасындағы қалмақтарға ойсырата соққы берген ол бұл жолы казакорыстарды қамалдан шығару үшін олардың одақтасы қалмақтарға тиісті. Утва, Самара, Шаған өзендерінің аңғарында қазақтар қалмақ және казакopыc әскерінің біріккен күштерімен ашық майданға шықты. Үш күнге созылған соғыста казакорыстар 170 адамынан өлідей айырылды. Қолға түскен тұтқын да аз болмады.

	Қазақ қауымының өздерінің бір кездегі байырғы отаны ЕділЖайық арасына аяқ басуын 1723–1724 жылдар оқиғасымен байланыстырған жөн. Қазақтардың Еділ– Жайық арасына таласты екені анық болды. Патша үкіметі бұдан қатты шошынып, Жайықтың сол жақ жағалауын шұғыл түрде форпостыларымен бекітуге кірісті. Жайық өзенінің бойын жоғарғы Жайық шебі, төменгі Жайық шебі деп екіге бөліп, жоғарғысының әкімшілік орталығын – Жайық қалашығы (Уральск) деп, төменгісінің әкімшілік орталығын – Кулагинск деп белгіледі. Кулагиннің іргетасы осы жарлыққа орай қаланды. Орыс үкіметінің Жайық шебін бекітуді мықтап қолға алғаны соншалық – 1734 жылы 5 қамалқалашық, 18 форпосты салып бітірді.

	Осы 1734 жылы қазақтарға Жайықтың сол жақ бетіне өтуге тыйым салған жарлық та шықты. Сөйтіп, патша үкіметі Қазақстан мен Россияның шекарасын Жайық өзені деп белгілеген сыңай танытты.

	1742 жылы 19 қазанда қазақтарды Жайық қалашығы мен Жайық өзеніне маңайлатпау, Нарын құмында баяғыдан тамтұмдап көшіп жүрген қазақтарды Жайықтың Бұхар бетіне қуып тастап, Еділ–Жайықтың арасын тазарту туралы Орынбор генералгубернаторы И.Неплюевтің жарлығы шықты. Бірақ қазақтар оған құлақ асқан жоқ. 1748 жылы 3000 үй Гурьев түбінен Жайықтан өтті. Жайықтан су ішу, өзен қапталын жайлау, Жайықтан өту заңдары бірде қатайып, бірде жұмсарды. Осылайша Жайық үшін 200 жылға созылған дамылсыз айқас басталды.

	Қазақ далаларына жазалаушы отрядтар жиі шығып тұрды. Қазақтар да есесін жібермеді. 1772 жылы Жайық қалашығы (Уральск) казакорыстары көтеріліс жасағанда, хат жазып, адам жіберіп, қазақтардан көмек сұрады. Ақыры осы ұзақ жылдарға созылған арпалыс қазақтардың Еділ–Жайық арасын жерленуімен тынды.

	Қазақтардың Ішкі Ордаға өтуі Орал казакорыс әскерінің мазасын кетірді. Олар да тәуір жерлерді алып қалуға жанталаса кірісті. 1813 жылы олар Ішкі линия деп аталатын шептерін жөпелдем Қараөзеннен Сарыөзенге көшіріп, Қамыс–Самар көлдерін иемденіп алды. Сарыөзеннің тармағына Таловая форпостын салды. Одан Жайыққа жетуге құлшынып Глинянск (Ескіқала) бекінісінің іргесін қалады. Еділ–Жайық арасындағы шұрайлы жердің дені казакорыс әскерінің иелігіне көшті. Қазақтар мен казакорыстар арасында жер дауы болмаған жыл жоқ. «Шабындыққа түсті», «шөбімді таптады» деген арызшағымнан құлақ тұнғандай. Қазақтар малжанына қауіп төнген қиын жылдары көзді тарс жұмып, межелерден өтіп кетіп отырды. Алысса алысудан, жұлысса жұлысудан тайынбады. Мысалы, 1834 жылы қаңтарда Байбақты руының Жүніс Жантеліұлы, Еділбай, Жайылған ауылдары өздерінің Еділбай тұқымды қойларымен Қараөзеннің сол жағына рұқсатсыз басып енген. Өзен шебі командирі Сумкин әскер командасын жіберсе, Жүніс қарсылық көрсетіп бағынбаған.

	Осы Өзен әскери шебі «жерімізге мал жайды» деп 1832 жылы қазақтардан 2793 сом өндіріп беруді талап еткен. Мұндай мысалдар шаш етектен. Шүйгін жерлерді, қыстыкүні малға ықтасын ормандытоғайлы алқаптарды, қамыстықоғалы қопаларды меншіктеп алған казакорыстар қазақтардың жемшөпке тапшылығын тамаша пайдалана білді. Әсіресе қамал басшылары, офицерлер ықтасын бергені үшін, тебінге жібергені үшін қазақтарға малдарын қосып бақтырды. Бос жерлерді, мал суаттарын жалға берді. Қыста шеп тұрғындары артық пішендерін сатып, пайдаға шаш етектен кенелді. Қайсыбір жылдары казакорыстары әр шана шөпті 6 сомнан 20 сомға дейін қымбаттатты. Казакорыстар егін екпеді, балық аулады, мал ұстады. Мал азығы үшін деп қыруар шабындықты шауып тастап, маямая шөп үйді, ол шөптерді тасып алмай, қазақтың көшіқоны жолдарында әдейі қалдырды. Кейін шөбімді мал жеді деп дау шығарып, штраф тарттырып отырды.

	Патша үкіметінің заңы бойынша, қазақтарға сорлардан тұз өндіруге тыйым салынды. Ол жер байлығы деп саналды. Ал казакорыстардың өздері қалтадан шығарған заң бойынша ағаш кесуге, Жайықтан не Атыраудан балық аулауға үзілдікесілді рұқсат етілмеді. Мәселен, 1836 жылы Досан Жамин дегенге Жайықтан бір бекіре ұстағаны үшін Шекара комиссиясының шешімімен 30 дүре кесілді. Орталықтарға, казакорыс селендеріне беталды келе беруге де шек қойылды. Қазақтар мен казакорыстар арасында жер дауын, мал дауын, құн дауын реттеу үшін 12 адамнан «Хан депутатциясы» құрылды. Олар ордалықтарға байланысты тергеу, тексеру істері жүргізілгенде хан тарапынан бақылаушы ретінде қатысып отырды.

	Қазақтарды Жайықтан әрлібері өткізу де казакорыстардың дәулетін молайтты. Ерте кездерде, яғни ХVIII ғ. Жайықтан өткені үшін алынатын алым төбе шашың тік тұрарлық. Бір ғана мысал: 1748 жылы Мергенев форпостысының түбінен Жайықтан өткен қазақтар әр 100 қойдан 5 қой, әр түйеге бір қой төлеген. Сол жолы казакорыстардың жиып алғаны: 800 қой, 30 жылқы, 400 қоян терісі, 100 қарсақ терісі, 1000 елтірі. Ал 1801 жылы Жайықтан өтуге патшаның ресми рұқсаты болған себепті бұл көзсіз баға көп төмендеді. Онша жанға батпайтын шақтаулы ғана мемлекеттік тариф болды. Бірақ соның өзінде де қыр қазағына өзеннен сал арқылы мал өткізу оңай еместі. Казакорыстар осыны пайдаланып, пара алып бақты. Мәселен, 1827 жылы Сарайшық қаласының командирі мал өткізгені үшін 25 шаңырақтан 100 қой, 31 шаңырақтың әрқайсысынан 7 қойдан, сөйтіп 199 шаңырақтан пара алған. Алайда, келе тұра қазақтар да қуланды, қыста Жайықтан күл, топырақ төгіп, мұз үстімен өтетін болды. Не күзде су азайып, арна кеміген кезде сиыр, жылқы малдарын жүздіріп өткізуге әдеттенді. Дегенмен, бұл жылдары Жайықтан үзбей өтіп тұру – казакорыстардың қорын әжептәуір молайтты.

	Жайықтың 1818 жылы жабылып қалғанын айтқанбыз. Жайықтан Ішкі Ордаға өтуге болғанымен, кері Бұхар бетке өтуге рұқсат етілмеді. Рулар, аталар, ағайындар бөлініп, бірі Жайықтың оң бетінде, екіншісі сол бетінде қалды. Ал қазақтың өлімжітім, бата оқу, қыз ұзату, келін түсіру дегендері болмай тұрмайды. Тағдыр тәлкегімен ғашығынан көз жазып қалған, жүрегін махаббат оты қарыған, тас қабырғаны тесіп өтетін албырт жастарды бөгеу мүмкін бе? Ел ебін тауып, Жайықтан жасырын өтіп жатты. Осы істі заңдастырып, жария түрде реттеу үшін билет деген шықты. Бұл билетті Жәңгірдің өзі кесіп, рұқсат қағазды өзі берді. Ол әжептәуір ақша еді. 1836 жылы жалғыз билет пұлдан 50 000 сом қаражат жиналып, Орынбордағы Неплюев атындағы әскери офицерлік училищеге табыс етілді.

	Міне, дауылды оқиғалар қарсаңындағы Орданың жайжапсары осындай еді.

	1832 жылғы Хан ордасындағы құлақ елеңдеткен елеулі оқиға деп алғаш рет жәрмеңкенің ашылуын айтамыз. Жәрмеңке Жасқұста алғашқы үйлері ендіенді ірге көтере бастаған Орда қаласының Саратов бетіндегі көгалды жазыққа орын тепті. Ол жер тақтайдан тұрғызылған өз алдына бір қалашыққа айналды. Дүкендер, бекеттер, қымызхана, шайханалар қатар түзеді. Алғашқы жылдың өзіндеақ 316 ләпке жұмыс істеді. Жәрмеңке жылына екі рет: 1) 15 сәуір – 15 мамыр, 2) 15 қазан – 15 қараша аралығында өтетін болды. Ішкі Орда қазағының улышулы, думанды жәрмеңкені алғаш көргені осы жыл. Жәрмеңкеге Еділ бойындағы губерниялар, терістік Кавказ, Бұхар, Үргеніш көпестері қатысты.





КӨҢІЛ КҮРСІНІСТЕРІ




	1833 жыл болды. 1828 жылғы Жәңгірге адалдыққа ант берген Ұялы сыязынан бері Исатай көзге түскен жоқ. Екі сөйлемейтін, сертке берік батыр уәдесінде тұрып, Қайыпқали бастаған дүрбелеңге қосылмады. Ал Махамбет болса, сол сабылыстың бел ортасында айтақшы болып жүріп, ақыры Калмыковта екі жыл түрмеде отырып, 1831 жылдың күзінде босанып шықты.

	Ел ішінде, ел басқару ісінде елеулі өзгерістер болып жатты. Жер, жайылым, шабындық, күзеу, қыстау дегендер қайтадан бөлінді. Жұрт ақ езу боп сабылып жүрді. Исатай былқ еткен жоқ. Әлеуметтік істерге араласпай, Каспий теңізі жағалауында ойларын ойлап жата берді. Батырды ойландырған не ой еді? Әрине, ол жерімнен айырылып қалам деп қорықпады. Оны қара жұрт, атақоныстан ығыстыру қиын еді. Батыр өз қуат, беделіне сенді. Оның үстіне Жәңгірмен аңдысқан кездері жоқ, аралары баяғыша сыйластық қалпында. Ол бұ күнде баяғыдай ат сабылтып Ордаға бара бермейді, желігі басылмаған жас ханмен ит жүгіртіп, құс салып қиқулап саятшылық құрмайды. Бұйығыланып үйінен көп шықпайды. Батыр аяқ астынан неге үйкүшік болды, теңіз жағалауында ақ бас толқыны жөңкілген Атырауға қарап күрсініп қойып, неліктен көңілсіз ойлар ойлады, не себепті Ордадан іргені аулақ сала бастады?

	Жәңгірдің істері ұнамады. Орданың әр тарапынан қыстау, жайлау алған рулар бөлініп, бытырап кетіп жатты. Араға біржар ұрпақ түскен соң, олар бірбірін танымайтын жат, бөтен боп кететін. Ағайындық жібі үзіліп, ата жолы тәрк етіле бастады. Батыр мұның әдейі істеліп жатқанын ұқты: ұсақтап, бетбетіне бытырап кеткен рулар енді бас біріктіре алмайтын, ұйымдасқан күш болудан қалатын, сөйтіп хан әкімшілігіне ыдыраған шағын аталарды жекежеке бөксеруге жағдай туатын. Бұл бір десек, екінші жағынан ханның ел тірлігіне енгізіп жатқан жаңалықтары да батырдың көңіліне қонбады. Бәрі орыстануға бет ала бастаған сыңайланды. Хан елге басшы ғана емес, үлгі өнеге де, халық ойын да, бойын да соған қарап түзейді. Ал Жәңгірдің сөйлеген сөзінде, ниет пен пиғылында ғана емес, күнделікті тұрмысында да орысшылдық иісі аңқи бастады. Халық жиналған мәжілістерге басына қоқырайған папах киіп, полковниктік формасымен келеді. Хан сарайының тең жартысы орысша жиһазданған. Тамақты үстелде отырып ішеді. Қазақ тамағын менсінбейді, орыс тамағына әуес. Орыстан төрт аспаз ұстайды. Ол аздай арақшарап ішіп, кәйіп болатын бәлесі тағы бар. Күн еңкейдіақ, хан сарайындағылар музыкалатып, қолтықтасып билеп жатқандары. Батырдың қауіптерінде негіз жоқ еместі.

	Ішкі Орда, отарлау саясатының идеологтарының ойынша, әуелі қазақ қауымы, қала берді Орта Азия үшін орыс мәдениетіне жуықтасудың өнегесі болуға тиіс еді. Бұл жай «Ішкі Бөкей Ордасын басқарудың тәртібінде» аныққанық көрсетілгенді:

	«Хан басшылығынан басқа басшылықты білмейтін қазақтар біз ойлаған шұғыл, тосын өзгерістерге дайын емес, асығыстық – жартылай жабайы халық арасында, орталық әкімшіліктен жырақ шекаралық далаларда соңы неге апарып соғары белгісіз жайсыздықтар туғызуы мүмкін. Сол себепті Ішкі Орда жағдайындағы яки өтпелі кезеңнің ерекшеліктерін ажырата білген жөн. Сондықтан төмендегідей ісшара ұсынылады:

	1) Хан басшылығы Астрахандағы бөтен ұлттарға қамқорлық басқармасына тәуелді болуға тиісті, оны ханға көмек, халық тұрмысына қамқорлық деген бүркемемен хан мен Ордаға қолайлы қалыпқа түсірген жөн: ханның ісқағазын жүргізу үшін орыс кеңсесі құрылсын.

	2) Қазақтардың орысқа бойын үйрету үшін мерзімдік жәрмеңкелермен бірге хан ордасында үзбей сауда жасайтын мекеме болғаны жөн. Онда біртіндеп орыс халқының көбеюі – біздің уездік әкімшілік пен гильдиялық саудаға тірек боларлық уездік қалаға айналдыруға жағдай туғызары сөзсіз.

	3) Жерді руруларға бөліп беріп, казірден отырықшылықты құнттаған жөн, келешекте оларды болыстарға, ауылдарға бөлшектеуге болады.

	4) Ордада орыс тілін орнықтыру үшін училище ашу керек.

	5) Ордада дәрігер, малдәрігер, акушер ұстау керек. Жоғарыда айтылғандарды біртіндеп жүзеге асыру – Ордада орыс әкімшілгін орнықтыруға алғышарт болмақ, ал ол орыс әкімшілігінің ел басқару ісіндегі артықшылығына халықтың көзін жеткізер еді» (М.А. 78қор, 2тізім, 153іс, 10–12п.п.).

	Бұл құжатта орыстың әлгі арам мақсаты анық көрінген. Батыр оны оқымай білген сияқты еді. Бірақ ақыл иесі, ұстамды батыр ханмен жарастықтың қаймағын бұзғысы келмеді. Ел құсап бас ұрып, мәймөңкелеуді білмейтін, көңіліне жақпағанды айтып тастайтын, болат қылыштай шарт сынатын мінезі де барды. Бір жағынан содан сақтанып, ханмен жүздесуден арқаны сырт салып жүрді. Оныменен енді әмпейжәмпей бола алмайтынын іші сезді.

	Исатайдың 1832 жылы ашылған көктемгі, күзгі жәрмеңкеге қатысқаны даусыз. Ол Орда еліндегі құлақты елең еткізген елеулі оқиға еді. Палуан күрес, ат шабыс болып, Ішкі Орданың ауызға іліккен әншікүйшілері, ақынжыраулары түгел осында жиналды. Бұл кезде ханның қоңыраулы Төлеңгіт Торым палуанының аты дүркіреп тұрған кез. Жәңгірдің 1829 жылы патшадан сыйлыққа алған көкмойнақ айғырларының тұқымдары ендіенді қылтиып көзге түсе бастаған. Хан, төре балалары жаңа ғана құнан, дөнен жасқа келген оларды пәуескеге жегіп, сәнсалтанат құруды әдетке айналдырған. Көкмойнақ айғырлардың арасында ұзаққа шаппағанмен, орасан жорғалары да бар еді. Жәңгірдің Қарақұс деген жүйрігінің бәйге басын бермегеніне биыл бірнеше жыл. Қалың ел, қара қазақ арасы да жүлделі жүйріктерден, нар көтерген палуандардан кенде емес еді. Теңіз жағалауынан жас палуан Тәни Түменұлы ауызға іліге бастаған.

	Ол кездегі күйшілердің атасы–Беріш Ұзақ еді. Ұзақтың «Ақжелеңі» ақжелеңдердің аруақ басы. Ал ақынжырау дегенде Махамбет, Байтоқ, Жанұзақ айтты деген сөздер ауыздан ауызға тарап, дақпырттары дабыра боп тұрған. Әсіресе, Жайық Беріш Махамбет қарымы басым еді. Оның Ноғайлы дәуірін шерлеген көне сөз, ескі әуендері жанға жаға бастаған.

	Тарихшылардың суреттеуінше Орда жәрмеңкесіне жүздеген қонақтар, мыңдаған көпестер қатысқан, Көбадай жазығына көл жағалай мыңдаған киіз үйлер тігілген.

	Жәрмеңкенің, оның жанында қылтиып ірге көтере бастаған Орда қаласының тірлігі батырға қандай әсер етті–бізге белгісіз.

	* * *

	Басқарудың территориялықәкімшілік жүйесі дегенді шығарған Жәңгір Каспий теңізі іргесіндегі жалпақ елді «Теңіз жағалауы қисымы» деп атады. Ол – Бірінші, Екінші Теңізжағалауы округі деп және бөлінді. 1833 жылдың басында хан осы қисымға билеуші етіп өзінің қайын атасы полковой есаул Қарауыл қожа Бабажанұлын тағайындады. Онымен де шектелмей, Адай руының рубасы деген лауазымды қоса алды. Теңіз жағалауындағы жалпақ ел енді қисымға біріктірілген соң 25 жылдан бері Беріштердің кезеккезек билеушісі болған ағалыінілі Бабағали, Сүйіншіғали Жанәліұлдары орындарынан түсіп, «Хан кеңсесіне» жұмысқа ауысып, Ордаға көшіп кетті. Сыйласты жандар Беріштермен жылап қоштасты. Кірмейтін есігі, шықпайтын тесігі жоқ, айтулы пысық Қарауыл қожаны ел айрықша жақтырмайтын. Ол 1820 жылдан бастап, әуелі Сығайдың, кейін Жәңгірдің қолтығына кіріп алды. Архивтік ісқағаздарда 1823 жылдан бастап аты аталады. 1823 жылдың күзінде Сығай оған Сарайшыққа аяғын темірмен матап алып бара жатқанда қашып кеткен Исатайды іздеп тауып, ұстауды бұйырған. Қарауыл қожа Жәңгірге қызын бергеннен кейін, 1824 жылдан бастап «Базар сұлтаны» атана бастады. Ішкі Ордадағы сауда істерін қолға алды. Орда маңында жәрмеңке ашуға, оның жабдығын жасап, құрылысын салуға көп еңбек сіңірді. Осы кезде Жәңгірдің көмегімен есауыл деген әскери шенге қолы жетті. Белінен қылышын, үстінен әскери формасын тастамайтын шенқұмар пәле еді. Өзі еңгезердей жуантық, қаба сақал, қасарған қара. Аяғын дүңкілдете басып, қарыны бұлтиып, шалқақтап жүреді. 1832 жылы Жәрмеңке ашылғанда, одан бұрын да «Базар сұлтаны» атанған оның талайға тізесі батса керек. Алым, жем, парадан да аузы таза болмады. Ол да бар, оған қоса «Жем бойынан қаңғып келген сарттың» енді өз ата кәсібіне сай саудасаттықты қойып, қара қазақтың қолы жетпейтін, Шыңғыс әулетінен шыққан ақсүйек тұқымы сұлтандар ғана меншіктеген ел билеушілік лауазымға шырқап шығуы халық арасында: «Енді бізді алаяқ, сарт билеу қалып еді?» деген наразылық тудырды. Іштей бұқара жағында болғанмен, Исатай ақылға салып, бұл оқиғаны да үнтүнсіз басынан асырды. Елдің айтағына еріп өре түрегелген жоқ.





ХАН ТОЙЫ. БИ САЙЛАУЫ. ШАТАҚ БАСЫ




	Уақыт тоқтаусыз ілгері домалап, даудамайлы 1834 жыл да келіп жетті. Ішкі Орда өмірі елеулі оқиғаларға толы, ал Исатай Тайманұлы өмірінің айрықша бір кезеңі осы тұсқа тарихшыларымыз мән бермей жүр. 1834 жылы Жәңгірдің таққа отырғанына он жыл толып еді. Әп дегенде оны дүңкілдетіп өткізбек болды. Бірақ Шекара комиссиясы рұқсат етпеді: алда І Николай патшаның таққа отыруының он жылдық мерекесі тұрған, онымен даңқ таластырғандай болу жараспас деп ақыл айтқан сияқты. Бірақ халық арасында 1834 жылғы «Хан тойы» туралы аңызәңгімелер жеткілікті. Той Торғын өзені бойында тоғыз ағаш үйден салынған саяжайда болды.

	«Төбелессіз той бар ма?» дегендей, шатақты екі оқиға елдің есінде қалған. Бірі Қоңыраулы Торым палуан мен Беріштен шыққан Тәни палуан күресі. Олар көгалда киіз төсеп күрескен. Бірбірін ала алмай итжығыс түскен. Осындай кезекті бір итжығыс үстінде Торымға қарағанда жас, әрі шапшаң Тәни Жәңгірдің Қоңыраулы палуанының басынан аттап кеткен. Ол кезде бөкейліктер сән деп, аяққа жұмсақ мәсі, оның сыртынан қалың былғарыдан тігілген тақалы кебіс киеді екен. Қоңыраулы палуан солардың бірінің кебісін жұлып алып, маңдайдан ұрып, Тәниді шалқасынан түсірген. Мұның соңы дау болып, ақыры жеңіс Торым палуанға беріледі. Беріштер ханға қарсы осыдан кейін атқа қонды деп отырушы еді қариялар.

	Осы орайдағы екінші әңгіме ат бәйгесі туралы. Мұндағы: «ат бәйгесін өткізу үшін арнайы комиссия құрылды, оның төрағасы Әспәмбет би, орынбасары ноғай Шомбал Ниязов еді» деген дерек құлақты елең еткізеді. Мұндағы Әспәмбет, дұрысы Еспембет, әйгілі Мақаш Шолтырұлының атасы. (Түрке – Пұсырман – Тұрмағамбет – Еспембет – Бекмұхамбет – Шолтыр – Мақаш). Ал Шамбал Ниязов ноғай руының әрі биі, әрі билеушісі.

	Ат бәйгесі жетпіс шақырым деп белгіленеді. Сүре бәйгеге 70 ат қосылады. Осы шабыста Тәжі деген кедейдің Қарақасқасы бірінші боп келеді де, Жәңгірдің Шыбыққарасы екінші келеді. Комиссия басшылары ханға жағынамыз деп, Тәжі сорлының байрағын Жәңгірге алып беру үшін, Қарақасқа әу бастан шапқан жоқ, жолдан қосылды деген дау шығарады. Шабандоздар Қарақасқаның сөреден бірге шығып, жол бойы қатар шауып отырғанын айтып, шындыққа жақтасады. Бірақ Еспембет пен Шомбал енді: Қарақасқа шабатын аттардың тізімінде жоқ деп өзеуреп болмайды. Сөйтіп оған бәйге бермеудің айлашарғысын ойлап табады.

	Тәжі: «Жүйрік шешен едің, бәйгемді алып бер», – деп Беріш Қадырбай ақынға жалынады. Қадырбай: «Бәйгеңді бір алып берсе, Исатай алып береді. Ханға батырып сөз айта алатын сол» деп Исатайға сілтейді.

	Тәжі Исатайға жалынады. Исатай: «Анау Шыбыққарасын жетектеп бара жатқан Жәңгірдің алдынан шығып, арызыңды айта бер. Артыңнан мен де жетермін» дейді.

	Тәжі ханның аяғына жығылып, арызын шағына бергенде, Ақтабанмен ойқастап Исатай да қапталдаса береді.

	– Уа, хан ием, өз тойыңда бәйгені өзің алғаның қалай? Мына пақырдың алақанын жайдырмай, бәйгесін бер, – дейді Исатай.

	– Орынды жерге де, орынсыз жерге де киліге бересіңау, батырым. Анау қабақтың арасында 200 нартайлақ байлаулы жатыр, қолыңнан қақпайын: дұрыс деп білсең, содан шағым иесіне бәйгесін алып бер, – дейді Жәңгір.

	– Байлық – қолдың кірі, жумасаң бар да, жусаң жоқ.

	Халыққа ханның байлығы емес, әділеті керек, – деген екен Исатай.

	Торғын жайлауында өткен хан тойына Исатай Ақтабанды алғаш рет мініп барады. Ол шашасы, тұяғына дейін түгел аппақ, бесті жастағы, ұзын тұрықты, сұлу торы екен. Батыр оны Астрахан тарапынан құмаршық қағуға келген жолаушыдан 20 пұт құмаршық, бір буаз інген, астына мініс ат беріп, сатып алады. Исатай арқасына құмаршық қаптайтын алашадан істелген ала қап жабылған жарғақ тайдың сойлы жануар екенін қалай таныған десеңізші?!.

	Осы тойдың үстінде Байтоқ пен Жанұзақ ақындар Жәңгірге арнап мадақ өлең айтқан. Бейсеу Алаша Байтоқ «жүз терезе, қырық есік» деп хан сарайды дәріптеуі Жанұзақтың Бөкейге, Жәңгірге бағышталған толғауларына ұласқан:



	Бұғыданың алды бетінен,

	Ешкілі бұлқын ішінде,

	Бестерек, ана Еділ шетінен,

	Батаевтің тұсынан

	Сарқыратып қампас салдырдың.

	Осылайғы Қаракөлдің шетінен

	Қанүшкилі ызбар сайлатып,

	Арғымақ жендет аттарды

	Ретімен байлатып...

	Сарқыратып қампас салдырдың

	Бес шақырым Баршыннан.

	Қияқты найза қолға алған

	Белгілі Орал казағы.

	Бұқты, бұғай иденді

	Сенің бір ғана ауыз сөзіңнен.

	Қазық шаншып белгі еттің

	Ащылы Самар суына,

	Бұдырайған иегі Нарын құмақты.

	Көмбедей Нарында шемша бұлақты,

	Тәкбір сайлап жұрт салдың

	Жасқұстың мынау құмына.



	Жәңгірдің таққа отыруының он жылдығын ресми түрде дабыралау Шекара комиссиясынан қолдау таппағандықтан іс қағаз, құжаттарға енбеген. Ал оның хан ордада бөкейліктер арасында тойланғанын ауызекі дерекнама қуаттайды. Оларды қатерге алмай, естімеген сияқты болуымыз дұрыс емес. Той 1834 жылдың маусым айында өткен. 1824 жылы маусымда таққа отырған Жәңгірдің 1834 жылдың маусымда хандық құрғанына тура он жыл толған. Махамбет тергеушілерге берген жауабында: «1834 жылдың 9 маусымынан старшын» деуі осы тойға, тойдан кейінгі би сайлау, старшын тағайындау сыязына тура келеді.

	Той соңы «би сайлау» сыязына ұласты. Бұл 1828 жылғы Ұялы сыязынан кейінгі екінші халық жиыны. Алдымен 1836 жылы I Николай патшаның таққа отыруының онжылдығы мерекесіне Петербургке баратын депутация құрамы талқыланды. Ол даудамайсыз тез шешілді.

	Шатақ би сайлауында басталды.

	Енді Исатай Тайманұлы өміріндегі осы бір шытырман тұсты тереңірек түсіну үшін Исатай–Махамбет оқиғасына бізден гөрі біртабан жақын: көтеріліс туралы ауызшажазбаша деректерден мол сусындаған Ығылман Шөрекұлына сөз берелік:



	Исатай мен Махамбет,

	Тастемір, Дәрі, Балқы би,

	Жайылған Қабыл, Жақсымбет,

	Өзі бүтін тұрғанда

	Азды көпке теңгерген.



	Бұлар сол тұстағы күллі Беріш тайпасының ұйытқысы болған игі жақсылары еді. Бәрі де тарихтан, шежіреден нақты белгілі адамдар.



	Берішке деген билікті

	Ортасына тастады.

	Тастағанның ішінде

	Исатай мен Дәрі бар,

	Жақсымбет, Шомбал, Балқы би,

	Көңілдінің бәрі бар.

	Ортаға келген билікті

	Бірбіріне қимады,

	Бір қазанға сыймады,

	Бәрі дырау, бәрі нар,

	Кеңеске жұртты жинады.

	Ортаға келген билікті,

	Ел қамын жеген халықшыл

	Ер Исатайға қимады.

	Өңшең дәулер күндесіп:

	Сөз сөйлесе, мен десіп,

	Бір қазанға сыймады.

	Қимағаннан ұсынып,

	Құзғынға жемтік түсіріп:

	– Ортамыздан сен ал, – деп,

	Балқыға беріп сыйлады.

	Сонымен Балқы би болды,

	Би болған соң күйленді.

	Халықты қойып, хан жақтап,

	Әдіске шебер үйренді.



	Билікке таластың ұзынырғасын Ығылман дәл суреттегенмен, 1828 жылғы сыяз бен 1834 жылғы таластың аражігін айырмай, қосып жырлаған. Балқы 1828 жылыақ Ұялы сыязында би болған. Ол бәсекеге Шомбалмен бірге түсіп еді. Исатай осы Шомбалды қолдаған. Исатайдың өз Беріші Балқы тұрғанда, ноғай Шомбалды қолдағаны несі? 1815 жылы Балқы Исатайдың ауылын шапқалы бері – жұлдыздары қарсы еді. Ел ауызында «Исатай даулы болды Балқыменен» деп басталатын толғау да бар. Ал Ноғайлар болса, Бөкей тұсында қазаққа кеп қосылған баяғы Ноғайлының сарқындылары. Жанұзақ ақынның:



	Кешегі әкең Бөкей барында

	Борсыдан безек Ноғай

	Өтіп еді күшімен, –



	– деуі осыдан. Ал Шомбалдың аталары болса XVIIIғ. қазаққа қосылып, іргелі мықты тайпа Беріштерді ықтаған. Исатай кенже інісі Әлібайға ноғайдан әйел әперіп, Шомбалға сүйекшатыс құда да болған. Бұл тұсты Ығылман анық біліп жырлаған:



	Беріш Шомбал Ноғайды,

	Хан қасында бақ қонған.

	Беріш болып сіңісті

	Атасы келіп Сақмардан.



	Біраз жылдар Беріш арасында болған ноғайлар кейін жер алып, Нарынның терістік тарапына қоныстанған.

	1828 жылы Балқыны хан кеңесіне өткізіп алған Исатай биыл оны орнынан кетіруге буыныптүйініп келді. Пәтуалары – әділеттіктен айырылып, ұртын параға толтырған Балқыны тайдырып, орнына Жақсымбет шешенді тағайындату еді. Олар жаңадан билеуші лауазымына қолы жетіп жатқан Қарауыл қожа мен Балқы төбелерінен құс ұшырып, астарынан ит жүгіртетінін айтпай білді.

	Беріштің бишешендері Балқының қараулығын бетіне басты. Хан оларды ауыздан қағып сөйлетпеген соң, дауға Исатайдың өзі білек сыбанып кірісті. Жайшылықта қоңыр дауысты батыр ашу қысқанда дауысы жіңішкеріп, қатты саңқылдап сөйлейтін. Махамбет «құландай ащы дауыстым» деп бекер айтпаған ғой. Қашан да терең қазып, кең толғайтын көшелі, көсем батыр Балқымен шектелмей, ордадағы былықтың бетін ашып, пердесін сыпырды. Сөз арасында Жәңгірдің де, Қарауыл қожаның да аты аталды. Батыр әсіресе жер мәселесіндегі қараулықтарға шүйліккенде, жапа шеккен көпшілік шуылдап қоштап, төре, қожалар түгін тікірейтіп томсарып қалысты. Исатай жер бөлістегі қиянатты бетке соғып айта бастағанда, ызаға булыққан Жәңгір шыдамы таусылып: «Тоқтат, арда қазақ!» − деп қалды.

	Тарихқа көз салсақ, шиқандай сыздап пісіпжетілетін ұлы дүрбелеңдердің бұрқ етуіне болмашы бір оқиғалар мұрындық болады екен. Оны халықаралық саяси тілде «инцидент» деп, ал қазақ арасында «ілік» деп атайды. Ордадағы түтіні шығып, толғағы жеткен тайталастарға Жәңгірдің осы сөзі мұрындық болды. Басынан сөз асырмайтын батыр табанда жауап қатты:



	Арда деп мені сөккенің –

	Арнамысты төккенің.

	Арда деген ауыр сөз

	Анаңа бар ма шөккенім?!



	Қалың жиын басқа соққандай есеңгіреп, тымтырыс болды. Исатай сөзінің сырты қаншалықты зілді болса, астары одан да жаман еді. Кешегі Ералының басын шауып, хан тұқымын қазақ арасынан қуған Сырым заманында ханшалардың көбі әскердің кергісіне ұшыраған. Соған меңзеу бар еді.

	Жәңгір ел алдында жазықсыз сөгіп, арымды таптады деп, батырды би кеңесіне тәптішке береді. Бетіңжүзің демей салғыласқан жаман дау ұзаққа созылды. Би кеңесі батырға 60 атан айып салды. Исатай олардан айыл жимай, сілкілесуден тыйылмағанмен, істің насырға шапқанын түсінген ағайындары 60 атан айдап әкеліп, Исатайды босатып алып шықты.

	Ауызекі историография осы даудың төңірегін былай түйіндейді:



	Он екі би мен шұнақ хан,

	Күндегенің мен екем.

	Шабатының ел екен.

	Қаныңды судай төгермін–

	Он екі би мен шұнақ хан,

	Қабырғаңды қойдай сөгермін,

	Қалың елге кірермін.

	Хан ұлына қас болу,

	Қара ұлына дос болу

	Мендей ерге жол екен,



	– деп ақтық байламын айтып, ауылға тартыпты.

	Исатай, Исатай төңірегіндегілер сыязды тастап кеткен соң, Балқы екінші рет тағы да би сайланады.





АТАЖҰРТТАН АЙЫРЫЛУ




	Хан тойы, оған жалғас би сайлау сыязы Орданың шыған шетіндегі Торғында болған соң, теңіз жағалауындағы ел Жаманқұм, Айырқұм асып, Теректіге баспалап кеп отырған. Исатай өзіне қарасты Жайық Беріштің айғыр тобымен ауылға қайтып оралды. Би сайлауында болған оқиғаны айтып, гүмпілдесіп жатқанда, шабарман арқылы тағы бір жайсыз хабар жетті.

	Хан Жәңгір бұрынғы атамекен, қара жұртты тастап, жаңа қонысқа көшуге жарлық етіп, мекенжайларының жобасын картаға сызып беріпті. Онда указной старшын Исатай қонысының кіндігі – Мыңтөбе: шығысы – Ащықұдық, батысы – Кеңтоғай, терістігі – Қарақойлы, түстігі – Қобанқойлы деп көрсетілген. Хан бұл планға өзінің рұқсат қағазын қоса тіркеген. Онда былай делінген:

	«Аталмыш планды бекіте отырып, адал қызметі үшін старшын Исатай Тайманұлына ағайынтуыстарымен осы планда көрсетілген қоныстарды пайдалануына, көшіпқонып, қыстауына рұқсат етемін. 26 маусым, 1834 жыл. Жәңгір хан, қолымды қойып, мөрімді бастым».

	Бұрынғы қоныстан КульпинКокарьев кордондарының аралығы теңіз бойындағы шөбі белуардан, ормандытоғайлы ең шұрайлы жерлер еді. Мекендерін жарып ағатын Жайық, Тептер өзендері көктемде арнасынан шығып, жалпақ жазық, көгалды жайылымдарды суға толтыратын. Су қайтқанда әлгі жерлер арасынан құлын көрінбейтін шүйгін шабындыққа айналатын. Жұрт сулынулы, құтбереке дарыған ата қоныстарын «Жүзарал» деп мақтанышпен атай бастаған. Қайсыбір ауылдар зілмәңке, қарағай үй, қорақопсылар салып та тастаған. Жайық Беріштерге бұл өңірді мекендеуге Бөкейдің де, Жәңгірдің де өзі қолынан берген куәлік қағаздары бар еді.

	Би сайлауында қарсы шығып, бетіне келіп, қаттықатты сөз айтқан батырды Жәңгір 60 атан айып тарттырып қана қоймай, біржола ықтыру үшін атақонысынан да айырды. Бұл түбі насырға шаппай қоймайтын жаман қылық еді. Сол қылықты бұл емес, хан жасады. Қорлыққа шыдамаған Жайық Беріш аттандап атқа қонды. Найзалары қылтылдап, жасанған жасақтар Айырқұлдағы Исатай ауылына қарай төгілді. Қандары қызған өңкей өрімдей жас жігіттер Орданы ойрандауға Исатайдан рұқсат, үлкендерден бата сұрады. Исатай батыр жағы қарысқандай, ләммим ауыз ашпады.

	Исатай төртбес адам боп, Жайықтың Бұхар бетіне өтіп, Тайсойғандағы бабаларының басына дұға етіп қайтты. Содан кейін, әлі де найза сайлап, аттан түспей жүрген ағайын жұртына: «Қорақопсы, қыстауларды Мыңтөбеге көшіріңдер» деді. Жайық Беріштер оның сөзін екі етпей, сап тыйылды. Ырымшыл, жорығыш жұрт:

	«Аруақтар хош көрмеген ғой», − десті.

	Шаруа қамындағы адамдар Жүзаралдағы ауылды Мыңтөбеге көшірді. Қыстайтын жерлерді белгілеп, жержерден құдық қазды. Исатай өзінің қарағай үйін бұзып, Тайманшағылға әкеп қондыртты. Қырау түсіп, қыс басы көрінгенде, Жайық Беріш көші Мыңтөбеге қарай тізіліп жол тартты. Әкесі Тайманды жанына інісі Нысанбайды қосып беріп, бір ауыл етті де, қарағай үйге түсірді. Өзі Мыңтөбеде қалды. Батыр Қаракөбен Өтепұлы мен Жұмағазы Боярұлы ауылдары Қарауыл қожамен тіл тауып, байырғы қонысына барғанын естіп: «Жік түсті деген осы» деп қамықты.





ҚАРАУЫЛ ҚОЖА ЛАҢЫ




	Қарауыл қожа көптен бері күйеу баласы Жәңгірден Теңіз жағалауын қолқалап жүр еді. Ел үстінен азық айыратын ел билеушілік дәрежесінде басқа көздеген мақсаты барды.

	Әңгіме етіп отырғанымыздан көп бұрын «Базар сұлтаны» боп жүргенде ол Астраханның саудасаттық компаниясына мүше болған. Полковник князь Багратионның жесір әйелімен одақ, яки компаньон еді. 1827 жылы Астрахан коменданты оның қолына ресми түрде чек берген. Қарауыл қожа бұл компанияға енуін енгенмен, мүшелік жарнаны төлей алмай, 16 мың борышты боп одақтан шығып қалу қаупі төнген. Тарихшылар Қарауыл қожаның Астраханның басқа капиталистерімен де байланыста болғанына дәлел келтіреді.

	Қарауыл қожаның Каспий теңізі жағалауындағы ел билігін сұрап алғанда көздеген мақсаты осы бір шаруаларын жөнге салу еді. Ал оған қисынын тапсаң – мүмкіншілік шаш етектен – байлық аяқ астында шашылып жатқан.

	Каспий теңізінің терістік жағалауында Безбородко, Юсупов, Багратион сияқты помещиктердің иеліктері болды. Ақ патша бұл жерлерді оларға XVIII ғ. орта кезінде сыйға тартқан. Оны дача деп атады. Безбородконың меншігінің ұзындығы – 97 шақырым, ені 35 шақырым, барлығы 200000 десятина жер. Юсуповтың екі дачасы болды: бірінің көлемі – 115000 десятина, екіншісі – 16 000 десятина. Ұзындығы – 208 шақырым, ені – 16 шақырым. Көпес иеліктерінің ұзындығы – 305 шақырым болып, Каспий теңізінің жағалауын (Еділ–Жайық арасын) түгел алып жатты. Бұл жерлерде Богатинская, Порховинская, Кокарьевская, Косолинская, Камчатская (Новинская), Вахрамеева, Баксаевская балық аулау батағалары болды. Безбородко жері – Гурьев тарапында: Бақсай кордоннан Коневская батағасының аралығы. Ол маңда Морфино, Александр, Приветбугинская, Ильинская деревнялары орнықты. Оларда баржоғы 157 крепостной шаруа тұрған. Ал жоғарыдағы батағалардың тұрғыны бәрін қосқанда 50–60 шаңырақтан аспады.

	Алғашқы кезде қазақтар бұл жерлерді емінеркін жайлап жүрді. Тек 1820 жылдардан бастап әлгі аталмыш алпауыттардың жергілікті приказчиктері мұның тиімді шаруа екенін аңғарып, жайылымды, шабындықтарды жалға бере бастады. 1820 жылы Новинская батағасы (Тышқанбай маңы) приказчигі Шеркеш ауылынан қыстап шыққаны үшін 471 сом өндіріп алды. Сол жылы жағалаудың қамысты ықтасынына қыстағаны үшін қазақтар А. Сапожников деген көпеске мал төлеуге мәжбүр болды. Ал 1831 жылы князь Юсупов адамдары шабындықтан шөп шапқандары үшін 1157 сом ақша өндіріп алды.

	Жер тапшылығы молайып, теңіз жағалауындағы помещиктердің қоныстарын уақытша жалға алу үрдісі дәстүрге айнала бастаған кезде, Қарауыл қожа осынау қисынын тапсаң кұйылғалы тұрған мол байлыққа күрп ете қалды. Ол Гурьевтің іргесінен Тақсалған кордонына (Новинская батағасының маңы, қазіргі Тышқанбай) дейінгі ұланғайыр аймаққа иелік етті. Дәлірегі қазіргі Новобогаттан Тышқанбай аралығы. Ал бұрыннан меншіктеп келген Нарындағы Кілке мекенінде қызыл тастан, ал Бекетайда ағаштан үйі бар қожа теңіз жағалауынан тағы да жер алды. Ал Мыңтөбеге қоныс аударған Жайық Беріштердің мекеніне Адайлар мен Шеркештерді, Астраханның Қарабала уезіндегі қарақалпақтарды көшіріп әкелді. Ол қарақалпақтар негізінен Адай мен Шеркешке сіңісті.

	Теңіз жағалауына 1833 жылы билеуші боп келген Қарауыл қожа 1834 жылдан бастап жерін жалға беретін помещиктер мен қазақтардың арасында дәнекер болуды өз қолына алды. Ол ең алдымен Юсуповпен, Безбородкомен келісімшартқа отырды. Жерді жалға алғаны үшін жылына әрқайсысына 1000 сом тауып берсе болды – ол жерді не істеп, не қоятынына қол сұқпады. Қарауыл қожа бұл шаруаны жүзеге асыруға 1834 жылы қыс басындаақ кірісті. Ол теңіз жағалауын қыстайтын шаруалардан алдымен 7000 сом ақша жиды. Сосын оған үстеме 100 мың бау қамыс шаптырды. Осының өзіненақ қожа келісімшарт бойынша помещиктерге беретін ақшасын толық өтеп, кем дегенде 10000 таза пайда тапты. Ол аздай, жалға төлеймін деген желеумен елден тағы да 2000 тоқты жиды. Бұл − жалғыз ғана Юсупов жеріне байланысты жағдай.

	Ал Безбородко жерін жалдаушыларға не істеді дейсіз ғой? Олардан таза 2000 бас қой жиып алды.

	Қарауылқожа жалға жер алудың салық мөлшерін заңдастырып, келесі 1835 жылы да айнақатесіз қайталады.

	Қарауыл қожаның 1834 жылы жер иелерімен жасаған келісімшартының мәтіні төмендегідей:

	«Қазақтар өздерінің көшіқонымен далалық шептің оң жағында, Телепенев батағасы арқылы нордтан – зюдке, ал сол қанатта князь Юсупов дачаларына дейін қыстауына болады». Бұл шекарадан шыққандар әр шаңырақ үшін 10 сом, әр мал басына – 50 тиын, тапталған мая үшін 10 сом штраф төлейді. Келісім осылай болған.

	Қазақтар «норд», «зюдіңді» қайдан білсін. Бұл да Қарауыл қожаға штраф деп, үстіүстіне алым жиюға қол болды.





АЛҒАШҚЫ ШАҒЫМ




	1834–35 жылдың қысында Қарауыл қожаның елден жылу жинаған заңсыздығы ізсіз қалмады. Жазда Нарынға жайлауға шыққан старшындар ақылдаса келіп, қисым басқарушының жолсыздықтарын жіпке тізіп, ханға арыз жолдады. Мұны «Сегіз старшынның хаты» деп атайды. Сілікпелі ұзақ шайқастың басы болғандықтан, бұл хат иелерінің атыжөндерін білудің айрықша маңызы бар. Олардың төртеуі анық белгілі: Жайық Беріш Исатай Тайманұлы, Кеңшалбар Адай Тінғали Тайсойғанұлы, Есенғұл Беріш Үсе Төлегенұлы, Адайдың Өтей тайпасының старшыны Тәуке Адай Досақан Жәнібекұлы: қалған төртеуін жобалауға ғана болады: Есен Беріш Есмұхамбет Жантумаұлы, Жайықтың Тұрымтай ауылының старшыны Асанбек Қойсарыұлы, Жайық Беріш старшындары Телеу Айжарықұлы, Күзембай Байқозыұлы.

	1835 жылы 2 шілдеде жазылған бұл шағым бойынша Беріштер ауылына сол жылы сұлтан Зұлқарнайын келіп қайтады. Ол жағдайға қанығып, әкесіне ықпал жасауға уәде етеді.

	Бірақ жас сұлтанның уәдесі орындалмады. Ал Қарауыл қожа үстімнен арыз жазылды екен деп, айыл жию орнына бұрынғыдан жаман есірді. Ол Құлмәмбет адайды басшы етіп, Сұлтанқожа, Майбас, Құлтай дегендерді 30– 40 кісімен жіберіп, Исатай арызына қол қойған старшын Досақан Жәнібекұлының түйесі мен қойларын тартып алып, өзін соққыға жығып жәбірледі.

	Қысқа салым жылдағы әніне басып, Юсупов дачасы жанында шаруалардан тағы да 800 сом ақша жинайды.

	Бұл кезде Исатай Мыңтөбеде, яғни «құмдағы бес берішті» билейтін Балқы мен Қарауыл қожа иеліктерінің арасында тұрып, жер жағынан Қарауыл қожаға қарағанмен, шын мәнінде оған бағынбады. Қарауыл қожа теңіз бойындағы елді зар жылатқанмен, Исатай ауылдарына маңайламады.

	1834 жылы би сайлауынан кейін Исатай хан ордасына аяқ аттап баспайды. Хан ордасына еркін барып, ханмен еркін сөйлесетін Исатай 1835 жылы сұлтан Шөке Нұралыханұлының ара ағайындығына жүгінуге мәжбүр болды. Батыр хан екі арамызды келістіріп, Қарауыл қожаны орнынан тайдыруға көмектес деп, шағымшылардан 264 түйе, 127 жылқы, 19222 сом ақша жиып береді. Бұл әңгіменің басықасында Балқы Құдайбергенұлының баласы Бейсен де болды. Үлкен даумен мол пара қабаттаса жүреді. Ауыздары майланар жерді сезген «Хан кеңесінің» төрағасы жазғы демалысқа шыққан Зұлқарнайынды қыдыртам деген желеумен Исатайларды өзі іздеп келген сияқты. Параға шүйген Балқы би де қазығы былқылдап, Исатайдай дұшпанының ауылына өзі келе алмай, баласы Бейсенді жіберген. Шөке сұлтанның ұлы Медет Шөкеұлы да осы істің басықасында болған. Бірақ олар уәдені үйіптөгіп бергенмен, істі келеге келтіре алмады да, мол дүниені сіңіріп кетті.

	Басы ашық аныққанық бұл деректерден Исатай барынша шыдамдылық сақтап, дауды бейбіт жолмен реттеуге мұғдар болғанын байқаймыз. Бәлкім, іс өсітіп барып бір келеге келер ме еді, егер араға Махамбет келіп килікпегенде. Адуын, албырт, мәмілеге жоқ Махамбеттің ханмен араздығы мәселені тіпті ұшындырып жіберді.

	Жедел дамып, қарқындаған оқиғаны бір сәтке кідірте тұрып, Өтеміс әулеті, Өтемістің он бөрісі туралы баян етудің өзі қалам ұшына сұранып тұрғандай.





ІІІ


	МАХАМБЕТ ӨТЕМІСҰЛЫ





АТА-БАБАЛАРЫ ТУРАЛЫ




	Махамбеттің бабалары он екі ата Байұлының Жайық Берішіне жатып, Жайықтан–Дәулет, Дәулеттен–Тумаш, Тумаштан–Жаубасар, Ерназар боп келеді де, Ерназардан Құлмәлі бұтағы боп бөлінеді. Құлмәлі әулетінің шежіресі әрі қысқа, әрі ешқандай күдіккүмән туғызбастай басы ашық.

	Құлмәлінің екі әйелі болған. Бәйбішесінен Шыбынтай, Өтеміс, тоқалынан Қобдабай, Айтай туған. Өтеміс болмағанмен, тарихи зерттеулерде Шыбынтайдың туған жылы белгілі, демек, сол арқылы Өтемістің де жас шамасын болжауға мүмкіндік бар. 1838 жылы істі болған Шыбынтай «79 жастамын» деген. Осыдан шығарып Шыбынтай 1759 жылы дүниеге келген деп айта аламыз. Ал Өтеміс одан бірекі жас кіші болғанда 1760–1761 жылдары туған боп шығады.

	Шыбынтай қыдыр дарыған бай адам болған. Ал Өтеміс болса жасынанақ Беріш руының азулы билерінің бірі. Қобдабай шаруа баққан адам болған да, Айтай жасында ерте өлген.

	Өтеміс төрт әйел алған адам: бірінші әйелінен − Тоқтамыс, екінші әйелінен − Бекмағамбет, Махамбет, Қожахмет, Ыбырайым, Әйіп, Хасен, үшінші әйелінен − Ысмайыл, Сүлеймен, төртінші әйелінен − Досмайыл.

	Өтемісұлдары өскен ортада олардың арғы тегі туралы ел тегіс білетін бір әңгіме бар. Жайық Беріштің батыры Жаубасар түрікменмен жаугершілікте ес біліп, етек жапқан 12–13 жасар баланы тұтқын ғып алып келіп, перзентсіз ағасы Ерназардың қойнына салған. Баланың аты – Құрманияз екен. Есейіп қалған тұтқын бала өз атын да, әкесінің есімін де, шыққан тегін де жақсы білген. Ол өзінің түрікмен арасындағы Құлмәлі бектің баласы екенін айтқан да, Ерназар баласы атануға көнбей, Құлмәлі есімін сақтап қалып, өзінен тарағандарды Құлмәлі әулеті атандыруы содан. Құлмәлі ұрпағы туралы шежірелік әңгіме осы. Басқаша қирағаттау ол кезде болмаған.

	Алайда, соңғы кезде Өтемісұлдарының шығу тегі туралы әртүрлі әңгімелер етек ала бастады. Махамбет тарихын көп зерттеген белгілі жазушы Берқайыр Аманшин Құлманиязды парсы Нәдір шахтың ұрпағы не соның әскербасыларының бірінің баласы деп біледі.

	Мұның бірі шежіре де, екіншісі сол шежірені шындыққа жақындату амалы. Бірақ екеуі де ақиқаттың ауылымен жанаспай жатыр. Тарихқа тереңірек үңілсек, бұл күрмеудің жауабын табу қиын емес.

	1630 жылдары Торғауыттар Ырғыз, Мұғалжар, Жем, Жайық арқылы Еділге беттеді. Күнделең тайшы ордасын Жемге келіп тікті. Кіші жүзді жайылымнан тарықтырды. Наурыз, Бақалай, Тілеуке батырлардың өмірі осы Торғауыттармен күнде шабыс, қиянкескі соғыспен өтті. Бірде жеңіліп, бірде жеңген батырлар шепті азар ұстап тұрды. Терістік батыста пайда болған жаңа жаудан ығысқан Кіші жүз қазақтары түстік тарапқа қарай ағылды. Ол маңда Алшын ұрпағы, әсіресе Тама, Кенегес Шектілер Мұхаммед Шайбани заманынан бар еді. Самарқан билеушісі Жалаңтөсті арқа тұтқан Алшындар XVII ғ. екінші жартысында Оңтүстік өлкелерге бауыр басып, Самарқан, Хиуа, Хорезм, Бұхара төңірегіне тұрақтай бастағанына да екі ғасырға жуықтаған.

	«Ақтабан шұбырындыда» бұл үрдіс тіпті жаппай етек алды. XVII ғасырдың басында Жайық Беріштің Шағатай атасы Хорезмге ауды, әлі күнге дейін сол Хорезм төңірегінде отыр.

	Ал Торғауыттардың тегеуіріні күшейген XVII ғ. 50–60 жылдарында Кіші Жүз қазақтарының Таз, Тана руларының бір бөлігін, ал Жайық Беріштердің Тумаш ауылын Маңғыстау түрікмендері өздеріне қосып алды. Торғауыттармен болып жатқан батырлар ол тұтқындарға ара түсе алмады. Тек XVIII ғ. басында Ағатай Тумаштардың Маңғыстаудың Өзен деген жерінде отырған бір бөлігін елге көшіріп келіп, ағайындарын түрікменнен түгел азат етем деп жүргенде, Шағадам (Красноводск) маңайында жау қолынан қаза тапты. Ағатайдың ісін ағайыны Жаубасар батыр жалғастырды. Ол 1740 жылдар шамасында түрікмендерді шауып, өз ағайыны Тумаштардан Құлмәлі және Абдан (Абдал) ауылын алып келіп, інісі Ерназарға берді. Шежірелік жолмен Абдан (Абдал) да, Құлмәлі де Ерназардың баласы аталды. Бірақ олардан түрікмен аты қалмады. Арада 90 жылдай уақыт өтіп, түрікменге қолды болған Тумаштар, шынында да, түрікмендене бастағанды. Ал олардың бөлініп қалған тармағы, сұраусыз кеткен Таз, Тана ауылдары сияқты, кейін біржола түрікмен болды. Таз, Таналар жәуміттердің Атабай руына еніп, бүгінге дейін Таздар Атрек, Сумбар өзендерінің бойындағы Қызыл Атрек, Терісаққан, Қарақала маңын жайлайды, ал Таналар Узбой жырасынан аса берістегі Ақшақұйма, Қапыландыға тоқтаған. Ал Тумаштар Красноводск, Жебел төңірегінде отыр, бұл рулар 175557 жылдардың шамасындағы Маңғыстауға Адай жорығы тұсында түрікмен болып үлгергендері соншалық − Жәуміт бірлестігі құрамында «ата қоныстарын» ерлікпен қорғады. Ақыры, қазаққа қосылмай Жәуміттермен Балқан асты.

	Міне, Құлмәлі бұл күнде, қазақ пен түрікменге бірдей ортақ, арғы тегі Жайық Беріш болғанмен, беріде жаугершілікте түрікменде кеткен Тумаш руынан. Құлмәлінің түрікмен Тумаштарда әкесі, ағалары қалған. Кейін ағалары алып кетеміз деп іздеп келгенде, Құлмәлі «Жайықтығымды Жәуміттікке сатпаймын» деп бармай қалған. Кейін Құлмәлінің ағалары Хиуа хандарын қолтықтап, Үргенішке көшіп, беделді қызметтер атқарған. Түрікменденген Тумаштардың қайсыбір ауылдары тіпті беріге дейін өздерінің қазақ, қазақ арасында Жайық Беріш екендерін ұмытпай, басқа Тумаштардан бөлініп, түрікмен мен қазақ арасында көшіпқонып жүрді. 1838 жылы 12 наурызда подполковник Даниленский Орынборға: «Тайманұлы Үстірттің арғы бетінде отырған қандас ағайыны Исатай Кәріпұлының ауылынан басқа жерде болуы мүмкін емес» деп жазды. Бұл Исатай Кәріпұлы түрікменнен ірге айырған Жайық Беріш Тумаш ауылының бірі екені даусыз.

	Өтеміс старшын әрі би болғанмен, қазақ тірлігімен онша үйлесе бермейтін ОрынборХиуа аралығында керуенбасы қызметін де атқарған. Сол сапарларында ол ағайынтуғандарына қонып, түстеніп жүрген. Бесқалада Өтеміс те, Махамбет те, Қожахмет те, ЬІсмайыл да, Хасен де жиі болған. Тіпті, Қожахмет Хорезмге барғанда 9 жасынан бастап қасында жүріп соғысқа қатысқан Мұса деген баласын ағайындарына тастап кеткен. Мұса дүрбелең біткеннен кейін ғана қазақ арасына оралып, дәулет бітіп, бай атанды.

	Соңғы жылдары бірқатар адамдар Махамбеттің бабасы Құлмәлі түрікмен де, басқа да емес, Ашамайлы Керей, оның Балта бұтағының ұланы еді дегенді жиі айтып, жаза бастады. Ол лақаптардың астарында нендей мән барына кезегі келгенде кейінгі беттерде тоқталамыз.





ӨТЕМІС ТАРИХЫ




	Өтеміс Беріштің 19 азулы биінің бірі болған. Жайықтан Ішкі Орда тарапына өткенге дейін қазіргі Қызылқоға ауданының орталығы Миялы төңірегін мекендепті. Өтеміс–аяқтыға жол, ауыздыға сөз бермейтін орақ ауыз шешен, би болған адам. Ел арасында ол туралы аңызәңгіме көп. Бірде Тайсойған маңындағы Алаша Сарбөпе, Сатай ауылдары құдықтарынан мал суартпайды. Сонда Өтемістің айтқаны:



	Өзен, өзен, өзен су,

	Өзенді тастап көшкен ит.

	Өзі болған жігіттің

	Түп атасын сұраған ит.

	Қырда құрақ, ойда бұлақ тұрғанда

	Құба жоннан құдық қазған ит.

	Алдыма келсең оғымды,

	Артыма келсең боғымды жерсің, –



	– деп садақпен жасқап, қорқытып, малдарын суарып кетіпті.

	Осы өлең жолдарындағы: «Өзен, Өзен, Өзен су, Өзенді тастап кеткен ит» деген жолдарға атүсті қарауға болмайды. Күйінген Өтемістің атабабаларының байырғы қонысын еске алғаны. Ол – басқа емес, Маңғыстаудағы Өзен өңірі екеніне күмән жоқ. Сондайақ әкелібалалы Өтеміс, Тоқтамыс есімдерінде де астарлы мән бар сияқты. Орыс хан заманында Тоқтамыс ханның әкесі Тойқожаоғланның ата қонысы Маңғыстау болған. Орыс хан Тойқожаны өлтірген соң, Маңғыстау Тоқтамыстың меншігіне айналған. Міне, осы кезде, яғни ХІV ғ. екінші жартысында Маңғыстау жұрты екі тайпадан тұрған: бірі – Өтеміс, екіншісі – Тоқтамыс. Бұл этникалық құрылым беріге дейін өзгермей жеткен. Тоқтамыстар түгелге жуық Адай қауымнан табылды. Міне, Өтеміс, Тоқтамыс есімінде Маңғыстаудың байырғы жұртының этнонимдік жаңғырығы жатқан жоқ па деп пайымдаудың ақылға бұрыстығы жоқ.

	Жоғарыдағы жолдардан «кірме», «құл» деген лақаптан Өтемістің де құтыла алмағанын байқаймыз. Түрікмен болған Тумаштармен бірге Беріш арасында да іргелі Тумаш атасы бар. Құлмәліні түрікмендегі ағайындарынан алып келетін Жаубасар да, баланы бауырына салатын Ерназар да осы Тумаштан тарайды. Алайда, бұл әулеттің түрікменнен келгені ұмытылмаған.

	Еріккен ел әжуа, келемежге құмар әрі қазақ болған соң бірбірінің арғы тегіне тиіспей отыра алған ба? Бірде Бөкей заманында хан ордасына Өтеміс келе қалса, хан тағы төңірегіндегі қулар жолаушылап жүрген бір түрікменге бес сом беріп: «Өтеміс кіріп келгенде, қайран бауырым» деп жармаса кет деп дайындап қояды. Түрікмен айтқанды екі етпейді. Сонда Өтеміс «бауырымдаған» түрікменді арқасынан қағып жұбатқан боп, былай депті:

	«Жылама, бауырым, жылама. Мына отырған Бөкей хан, асылын сұрасаң қараағаш. Қараағаштан келген жалаңаш. Құдай қалап бақ берген, астына мінер тақ берген, құдай қаласа біз де осындай болармыз. Мына отырған Шомбал ғой, елінен қашқан домбал ғой. Оның асылы Орауыл, Орауылдан қашқан он ауыл. Арбасының ізі жосылған, Байұлына келіп қосылған. Құдайым бақ берген соң, ханның оң тізесі орын болды оған. Құдай бақ берсе, біз де осындай болармыз. Бұлар саған көп болса, бес сом берген болар, мә, мына он сомды ал да орныңа отыр», − депті.

	Әр рудың шығу тегі туралы бір құйтырқы жоқ емес.

	«Түрікмен, құл» Құлмәлі ұрпағына жабысқан жабысқақ. Өтеміс Жайық Беріш атақты Жүзбатыр Сартұлы ауылымен ірге ажыраспай бірге көшіпқонып жүрген. Ал Жүзбатыр Исатайдың бесінші атасы Ағатаймен бірге туған Есіркептің шөберешөпшегі еді. Олар 1801 жылдың маңында Калмыково тұсынан Ішкі Ордаға өтіп, Самар көлі Жайық өзені аралығын жайлаған. Сол жерде ұзындығы 80–100 шақырымдай Бекетай құмы бар. (Қазіргі Жаңақаладан тура оңтүстікке 70–80, ал Ордаға дейін 230 шақырымдай жер). Өтеміс, Жүзбатыр ауылының жаз жайлауы осы Бекетай болған. 1803 жылы Өтеміс ауылы Самар маңындағы қыс қыстаудан жаз жайлауға көшіп шығып, Бекетайға кеп қонғанда (сәуірмамыр айлары) Махамбет дүниеге келген. Бұған дейін әдебиетте Махамбет 1804 жылы туған делініп келеді. Бұл Махамбеттің 1841 жылғы мартта берген жауабындағы дерек бойынша алынып жүр еді. Тарихшы И.Кенжеәліұлы Махамбеттің 1836 жылы 8 қарашада, 10 желтоқсанда берген жауаптарының ақынның өзі жазып, қолын қойып, мөрін басқан нұсқаларын тауып, сол дерекке сүйеніп Махамбет 1803 жылы туды деген қорытындыға келген. Бұл ұсынысты қабылдаған жөн.

	Ал тап осы жылы Ішкі Ордада ел есінде көпке дейін сақталған бір елеулі оқиға болды. Жаз айларында Астраханнан Ішкі Ордаға көшіп шыққан елдің санағын алатын офицерлерден құралған комиссия шықты. Ал санақ дегеннен қазақтың қашаннан үркетін әдеті. Қазақта мал мен баланың санын сұрау жоқ. Сұрағанмен, қазекем бірдіекілісін жасырмай қалмайды. Санақ комиссиясының хабарын естіп, ел Жайықтың сыртына қарай қайта дүрлігеді. Осы дүрбелеңде Ішкі Орданы тастап, елді бастап көшірген старшын Өтеміс Құлманиязұлы, батыр Жүзбатыр Сартұлы, араларында Байбақтының өршіл өрені Жүніс Жантеліұлы да бар, Шанасалған деген жерде отырған Беріш, Шеркеш, Байбақты ауылдарын орнынан көтеріп, Тополинск, Зеленный бекіністерінің маңынан күзетке бой бермей Жайықтан өтіп кеткен. Осы жөнінде әскери губернатор Г.С.Волконский Сыртқы Істер министрінің орынбасары А.А.Чарторижскийге 1804 жылы 12 сәуірде мәлімдеген.

	Өстіп, старшын Өтеміс Құлманиязұлы есімі орыс әкімшілігінің ісқағаздарында алғаш рет ауызға ілікті.

	Құжаттарда Құлмәлі ұлы емес, Өтеміс Құлманиязұлы деп жазылған, бұған қарап олар екі адам, бірі – Өтемістің әкесі, бірі атасы деп қарауға болмайды, екеуі – бір адам. Бұл кезде Өтеміс 43–44тердегі ел ағасы жасында еді.

	Өтеміс сол кеткеннен Ішкі Ордаға 6 жыл жоламай, тек 1809 жылы қайта өтеді. Жүзбатыр екі ауылы тағы да баяғы мекендерінен қыс қыстау, жаз жайлауларына жер алады. Махамбет – Өтеміс шаңырағындағы Тоқтамыс, Бекмағамбеттен кейінгі үшінші бала. Оның шешесінің аты – Қосуан. Ішкі Ордаға аты шыққан, мінезімен елге жаққан, аса беделді бәйбіше.

	Махамбеттің жастық шағы осы Бекетай құмында өткен. Оның жырларында Бекетай аты жиі кездеседі:



	Бекетай еді тұрағым,

	Айғайлап жауға тигенде

	«Ағатай Беріш!» ұраным.

	Немесе:

	Біздің анау Нарында,

	Бір төбелер бар еді.

	Айналасы aт шаптырса жеткісіз, –



	дегенде жастық шағы өткен, төбетөбе Бекетай құмын еске алғаны ақынның. Осы Бекетай айналасында «Махамбет төбесі», «Махамбеттің ат байлаған жері» деген жер аттары әлі күнге дейін ұшырасады.

	Бұдан кейін Құлманияз әулеті туралы архив материалдарында дерек жоқ. Тек 1816 жылы ғана қайтадан ауызға алынады.

	1816 жылы тамыз айында Беріш тайпасының ел билеушісі сұлтан Сүйіншіғали Жанәліұлы қашқындарды паналатып отыр деген себепті желеу етіп, Өтеміс ауылын шабады. Оның жанында старшын Исатай Тайманұлы және оның ағасы Төлебай Тайманұлы 45 кісімен болды.

	Бұл 45 адам түгелдей Ағатай Беріштер еді. Себебі Сүйіншіғали Өтемісті шабу үшін Исатайға қол жинатқанды.

	Бұл кезде Өтеміс Ақжонас деген жерді мекендеп отырған. Ал ол болса, Нарын құмының түстігіндегі ақ шағыл арасындағы көгілдір қатпар тасты таулы жер. Оны әлі күнге дейін «Ақжонас» деп атайды. Үстінен аттылы адам жүрсе, тау күңгірқүңгір етеді. Сол тауда «Алтынтапқан үңгірі» бар.

	Исатай, Өтеміс ауылдарының іргелес сыбай көрші екенін, өзінің жастайынан Исатайдай ағаны жағалап өскенін Махамбет шығармаларында ашып айтады:



	Арыстан едіау Исатай,

	Нетесің, тақсыр, табалап.

	Құйттайымда өсіп ем

	Бауырында паналап...



	Бұл жолдар Махамбеттің Исатайды бала кезіненақ жақсы білгенін, бұл екі ауылдың төскейде малы, төсекте басы қосылған ынтымақ бірлікте болғанын аңғартады. Ал сөйтіп берекелері жарасқан ағайындас аталардың арасы айнып, бірліктеріне жарықшақ түсуі неліктен?! Ел ішінің жікшілдік дерті ме, партия таластары, әлде орақ ауыз би, әрі белді старшын Беріш руының билеушісі Сүйіншіғали Жанәліұлының ығын ықтап, айтқанына көніп, айдауына жүре қоймады ма, әйтеуір сол екеуі арасында бір келіспестік болған. Өтемісті шабуға құлшынған Сүйіншіғали өз пиғылын жаңа ғана үзеңгіге аяғы іліккен жас старшын Исатай Тайманұлының қолымен жүзеге асырды.

	Бұл кезде Махамбет 13 жаста, оңсолын танып қалған кез еді. Жасөспірім бала жүрегіне әз әулие көрген ағасының қол бастап келіп ауылын шабуы – қандай жара салғанын түсіну қиын емес. Өтеміс ауылының 20 жылға жуық Исатай ауылынан ірге айырып, алшақтап кетуінің, көтеріліске де бірден араласа қоймауының сыры осында жатыр.

	1816 жылы ауылы шабылған кезде, Махамбет не істеп жүрді дегенге келер болсақ, өйттібүйтті дейтіндей бұлтартпас дәл дерек жоқ.

	Оны тек жобалауымызға болады. Заман ағымына құлағы түрік, өзінің де көзі ашық, алымды, шалымды Өтеміс балаларын жастайынанақ оқытып, жақсы тәрбие берген. Өтеміс ұлдарының арасында айрықша сауатты болған Бекмағамбет, Махамбет, Ыбырайым. Әсіресе Махамбет қазақша қатты сауатты болған да, орысша да әжептәуір сөйлеп, жаза білген. Оны архив деректері құптап отыр. Сол кездегі үрдіс бойынша Махамбет ауыл мектебінде оқып, білім алған. Билер, старшындар, ауыл ағалары мектеп ашып, молдалар ұстаған. Қайсыбір ауылдарда мектеп мұғалімдері боп, әскерден қашқан татарлар істеген. Сұлтан Сүйіншіғали Жанәліұлы Өтемісті «қашқын жасырады» деп шапқанда, оның балаларын оқытатын татар молдаларын ұстап отырғанын меңзеуі де ғажап емес.





МАХАМБЕТ МЕКТЕБІ




	Қалай дегенмен де, Махамбет қазақша терең сауатты болған. Махамбеттің ақын бала атанып, өз жанынан сөз шығарып, ауызға іліге бастағаны да осы шама. «Түйеші шалға жауабы» деген өлеңін Махамбет 10 жасында шығарды деген әңгіме бар. Әйтеуір Махамбеттің ақындық қабілеті осы кездерден бастап ұшқындай бастағаны даусыз. Сол тұстың үрдісі бойынша, домбыра үйренуге де балалар ерте баулынып, 12–13 жасында күйшілік өнерге әжептәуір машыққан. Домбырашылық өнерде арнайы үйрететін мектеп болмағанмен, оның да тәжірибеде сыналып, қалыптасқан дәстүрі болды. Шәкірттер алдымен толғау жырларын, ән саздарын үйренетін де, қолдары жаттыққаннан кейін «Ақжелеңдерге» түсетін. «Ақжелеңнің 62 саласын түгел тартқандар ғана домбырашы аталатын. «Ақ желеңнің» 62 саласын түгел игермейінше – өз жаныңнан күй шығаруға болмайды деп есептейтін қағида да барды.

	Тамаша композитор, күйші Махамбет жастайынанақ домбыраға машықты дей аламыз. Нарын – батыстағы күй өнерінің алтын бесік отаны десек, XIX ғ. 30жылдарында Ішкі Ордадағы күй атасы Беріш Ұзақ Мырзабекұлы күйші еді. Ол көтерілісті жақтаған. Құрманғазының және басқа да көп күйшілердің ұстазы осы Ұзақ. Нарында елдің күй өнеріне ден қойғаны соншалық, күй тартылған жерде ән шырқалмаған, шыбынның ызыңы естіліп, жылаған бала уанған. Сол дәстүр күні кешеге дейін айнымай сақталып келді.

	Ішкі Ордада шырқап дамыған сөз өнерінің жанры– ерлік дастандар мен толғаулар. Еділ–Жайық арасы – Қырымның қырық батырының туыпөскен топырағы, жаумен жағаласып ерліктің, ел қорғау, Отан сүйгіштіктің небір теңдесі жоқ үлгілерін көрсеткен жанды тарих өлкесі.

	«Қырымның қырық батыры» ұзақ таңдар түнді күнге, күнді түнге соғып жырланды. Мұндағы жерлер, айталық: Қабыршақты (Кучум), Қарасу–Қарға бойлы Қазтуғанның; Талөкпе, Алтыата, Сақмар–Едігенің; Жасқұс құмы – Нәрікұлы Шораның; Қараша, Қобда, Ақтөбе, Бозан, Бестерек, Балдырған, Бадашы, Бесешкі таулары – Қараұлы Сидақтың; Астрахан шаһары – Жәнібектің; Еділ–Жайық арасы бір кезде − Орақ пен Мамайдың; Боқсақ бойы − Жаңбыршыұлы Телағыстың; Қарақұлан, Қалдыбай, Жалғызағаш, Жақсыбай–Күлекеұлы қарт Қожақтың, Естерекұлы Тарғынның; Шыңғырлауты, Елек–Жайық арасы Айсаұлы Әметтің қонысы деп саналып, қасиетті бабалардың жері деп кие тұтып, қастерлей жырлаған. Әсіресе қалың Беріш жайлаған теңіз жағалауы – ОрақМамайдың, Телағыстың байырғы күлдігі саналып, айрықша дәріптелді. «Қырымның қырық батырының» біреуі Тұяқбайұлы Ер Манаштың бейітінің жаны Исатайлардың қыс қыстауы еді.

	Махамбеттің жастайынан «Қырымның қырық батырын» жаттап өскені даусыз. Ел жиналған ұзақ түндерде балаң дауыспен талай сұңқылдап жырлаған да шығарау. Кейін ержетіп есейіп, көтерілістің дабылын қағып аламанға жел берген Махамбеттің қолбасшы Исатайды Орақ–Мамайдың жалғасы ретінде суреттеуі тегін емес:



	Толғай, толғай оқ атқан,

	Он екі тұтам жай тартқан.

	Қабырғасын қаусатқан,

	Тебінгісін тесе атқан,

	Тізгінінен кесе атқан,

	Біздің қайсар батырдың,

	Жүрегін сөйтіп оятқан,

	Кешегі Орақ пенен Мамайдай,

	Батырлар, шіркін, болар маай.



	Осының өзіақ Махамбеттің «Орақ–Мамай» жырымен етене таныс болғанын аңғартады. Академик Әлкей Марғұланның пайымдауынша «Қырымның қырық батыры» жырының негізін қалаған атақты Сыпыра жырау туралы XIV ғ. араб саяхатшысы ибн Батута Сарайшықта болғанда оны елі құдайдай табынған даңғайыр жырау екенін жазып кеткен. Махамбет осы бір жыр мұхитындай ортада туыпөсіп, табиғатынан сөз өнеріне жақын дарын болғандықтан, оның інжумаржанын теріп өсті.

	XIX ғ. сөз өнерінің батырлық дастандармен тығыз астасып, етене кірігіп жатқан екінші парасытолғау. Ол қазақ поэтикалық өнерінің шырқау шыңдарының бірі. Ол қазақ, ноғайлы қауымының мұңын мұңдап, жоғын жоқтауға, өткенін толғап, болашағын болжауға ең бір оңтайлы өресі мол, ауқымы кең халықтың өзі тудырған поэзияның үлгісі болды. Ол жыраулық өнер деп аталды да, жыраулардың беделі халық арасында бек, сұлтандармен шеңдесті. Бір ғажабы – көптеген жыраулардың өздері әрі аты шулы атақты қолбасы батыр да болды. Шамасы, жағаласып жүріп, елдік мәселелерді айтып, орындау үшін, жалғыз ділмәрлік аздық еткен сияқты. Толғауларды таза поэзиялық туынды деп қарау оның шеңберін тарылтқандық, толғауда халқымыздың дүниеауи ойлары, әлеуметтікфилософиялық түйіндері де жатыр. Тіпті, толғау саяси, әлеуметтік, философиялық мәселелердің терең қозғалуымен ерекшеленеді. Қоғамдық өзекті ойлардың тамаша поэтикамен берілуі – толғаулардың тыңдаушыға ықпалын, әсер күшін еселеп арттырған. Қазақ халқының классикалық толғаулары – өзінің мазмұны жағынан қайсыбір философиялық шығармалардан кем түспейді. Түптің түбінде біз егер қазақ халқының байырғы философиялық ойын жинақтар болсақ, осы толғауларға жүгінеріміз хақ. Дала философы атанған жыраулардың бірі – Асанқайғы.

	Халқымыздың өлеңжырында, философиясында, тарихында із қалдырған көне жыраулар деп – Қазтуғанды, Асанқайғыны, Доспамбетті, Шалгезді айтамыз. Бір ғажабы – осынау жыраулардың барлығы дерлік Еділ– Жайық арасында туыпөскен. Толғауларының дені де осы қос өзен арасын мекендеген халықтардың, қоғамдық құрылымдардың ішкітысқы жағдайларына арналған. Олардың халық санасына тигізген әсері орасан зор болды. Олардың сөздерін Құран сөзінен бір кем көрмеді. Қазтуған, Асан, Шалгез толғаулары толғанғанда қалың ел сілтідей тынды. Ол толғаулардың қайсыбірі жорық жырларына, халықтың әнұранына айналды.

	Міне, Махамбет тағдыр жазып, осы құнарлы топыраққа дер кезінде бусанған дән боп түсті. Ол қаршадайынанақ оларды жаттап өсіп, жыраулық өнердің қырсырына қанығып, тұнығынан жүзіп ішті. Бәлкім, солардай болсам деп армандаған да шығар, ал заманына дөп келген тарихи оқиғалар оны өзінің иіріміне алды да, аспанға лақтырып шығандатып жіберді. Тағдыр оған сорды да, дабыралы дақпыртты да өзге жыраулардан артық сыйламаса, кем сыйлаған жоқ. Махамбет өзінің творчестволық қуаты, диапазонының бұрынғы жыраулардан кем соғып жатпағанмен, өзі кие бола тұрып, асқақтамай, дараланбай, өзінен бұрынғы киелерді пір тұтып, солардың көктеген бұтағымын деп есептеді.

	Жыраулар мектебіне ұқсастық тән, бірақ ол әсте еліктеусолықтау емес, көзжұмба қарабайыр тақпатақ қайталау да емес. Олар бірбірін дамыта жырлаған, референдік қайталауларға біле тұрып барған, өзінен бұрынғының сөзін тірілту – оны мойындап, ұстаз тұтумен барабар көргенділік белгісі саналған. Мұндай жайлар Махамбетте де кездесіп отырады.

	Ол бірде:



	Балдырғаны білектей,

	Баттауығы жүректей, –



	деп Қазтуғаншыласа, екіншіде:



	Күлдіркүлдір кісінетіп,

	Күреңді мінер күн қайда, –



	Немесе:



	Мен ақсұңқар құстың сойы едім,

	Шамырқансам, тақсыр, кетермін...

	Мен кеткенмен, тек кетпен,

	Сізден артық табармын...

	Ашуыма көп тиме –

	Өзекті жанға бір өлім –

	Ордаңды талқан қылып шабармын, –



	деп, арқалы Шалгез жырау сорабына салады. Бірде сөзбесөз қайталанса, екіншіде мотив қайталанады. Бірақ қайқайсысы да ерсі емес, мектеп ауқымына сыйымды.

	Міне, Махамбет осынау поэтикалықмузыкалық үрдістерде тәрбиеленіп, буыны бекіп, ержетіп, есейіп келе жатты.





ӨТЕМІСТІҢ ӨЛІМІ




	Енді 1816 жылғы оқиға қалай шиеленісіп, немен бітіп, немен тынды − соған келейік. Өтеміс малмүлкі, дүниежиһазы таланғанын мәлімдеп, әуелі Сығай Сұлтанға, сосын Астрахан губернаторына шағым берді. Бірақ одан ештеңе өнбеді. Өзінің ақсүйек тұқымы Сүйіншіғалиды жығып бермеді ме, әншейінде пара түсер егесті даулы істердің маңайында қарғылы төбеттей шырғалап шықпайтын Сығай бұл жолы бөксе қозғап, былқ етпеді. Содан Өтеміс келесі жылы көктемде керуеншілермен ілесіп Орынбор барды да, Шекара комиссиясы мен Орынбор әскери губернаторына арыз етті. Мұны естіген Сүйіншіғали сұлтан қалтасын бистаршындардың «Өтеміс Құлманиязұлы – барымташыл, үйінде жасырын қашқын ұстайды» деген айғақ қағаздарға сықап алып, жалмажан Орынбор жөнеп берді. Арызы мен парасын тиісті жерлерге тықпалап, жазықсыз жәбір көріп, әділет іздеген Өтемісті Орынбордың Ордонасгауз қапасынан бірақ шығарды. Ол теңдік ала алмаған құсадан ба, әлде сырқаты салдарынан ба, осы түрменің аманат үйінде 1817 жылы 2 қарашада өлді делінген.

	Сүйіншіғалидің қырсығынан түрмеге жабылған әкесінің арын арлау үшін Орынборға ілешала ересек балалары Тоқтамыс пен Бекмағамбет келеді. Тарихи дерек олардың әкесін ақтап алғанына куәлік етеді. Ақтап алып қана қоймай, шешіне кіріскен Өтеміс ұлдарының осы әрекеті салдарынан Сүйіншіғали сұлтан бес адамымен қамауға алынып, абақтының дәмін татады. 1818 жылы Шекара комиссиясы Сүйіншіғалидың інісі Бабағали мен Исатай Тайманұлынан, Сарайшық түрмесінде тұтқындап отырып, малмүлікті өндіруге қатал шешім шығарады. Исатайдың түрмеден Жүзбатырдың селбеуімен босанып шыққанын жоғарыда баяндағанбыз.

	Міне, бұл оқиға осылай бітіп еді. Алайда, сөзден сөз балалап, күдік туғызып тұрған бір жері – Өтемістің өлімі. Тарихшылардың айғақтауынша, ол 1817 жылы 2 қарашада Ордонасгауздың аманат үйінде дүние салған. Ал екінші бір деректер осы уәжді теріске шығарады. 1819 жылы Өтеміс Ысмайыл деген баласымен Кіші Жүздің ханы Серғазының керуенбасы боп Хиуа ханы Мұхамбет Рахманға сапар шегіп бара жатқанын бір көрсек, 3қаңтар, 1819 жылы Сығай сұлтан Орынбор Шекара комиссиясына Беріш руы Жайық атасы старшыны Өтеміс Құлманиязұлының қартаюына байланысты оның орнына баласы Тоқтамыс Өтемісұлын старшын ғып тағайындауды өтініп, қатынас жазады. Сығайдың өз қарамағындағы басы даулы, белгілі старшынның өлітірісін білмеуі мүмкін емес. Оның Өтемісті қартайды дегеніне қарағанда, Өтеміс баржоғы 59–60 жаста еді, ол жазықсыз, жападан науқасқа шалдыққан сыңайлы. Әлде азулы старшынды орнынан тайдырудың амалы ма? Қалай дегенмен, әйтеуір 1819 жылы Өтеміс тірі болған. Оның Серғазыны сағалап, Хиуаға баруы өкпелі жанның қылығына ұқсайды. Әділдік бермеген Ішкі Ордадан кеткісі келуі де ғажап емес. Бүкіл ел тізгіні қолында ілікшатыс сұлтандар әулетімен ұстасудың ақыр түбі не боларын ақылды Өтеміс алдынала болжаған сияқты.

	Ал Өтемістің түрмеде аманат үйінде өлгені рас. Балалары оның сүйегін елге жеткізе алмай, сол Орынбор маңында жерлеп, басын көтеріп, үйін тұрғызған.

	Асылы, Өтемістің өлімі мен Хиуаға сапарын куәландыратын даталардың бірінде жаңсақтық бар. Келешекте бұл мәселе де анықталады деп ойлаймыз.

	1819 жылғы 3 қаңтар Тоқтамысты старшын ету жөніндегі Сығайдың ұсынысы сол 1819 жылғы маусым айларында Шекара комиссиясынан қолдау тауып, 1820 жылы Орынбор губернаторы бекітіп, қолына мөр бергенін білеміз.





ӨТЕМІСТІҢ ОН БӨРІСІ




	Өтеміс дүниеден озғаннан соң, малжанды, көп балалы шаңырақ Өтемістің екінші әйелі, Бекмағамбет, Махамбет, Қожахметтердің шешесі Қосуанның аузына қарады. Қосуан кісілігі мықты, ақылды, мінезді, досқа да, жатқа да басы сыйлы бәйбіше адам болған. Балаларының алды атқа мініп, елге баскөз боп қалғандарымен, Өтеміс әулетінің ішкітысқы тірлігіндегі көп мәселе осы Қосуан ананың ауыз ыңғайына қарай шешіліп отырған.

	1820–1821 жылдарда Өтемісұлдары туралы ауыз тұшып, құлақ елең етерліктей дерек жоқ. Тек 1822 жылы Бекмағамбет Өтемісұлының Сығайдың қолдауымен, өз ауылына старшын болып ұсынылғаны белгілі. Бірақ ол бекітілем дегенше Ішкі Орданың басшылығы өзгеріп, Жәңгір хан сайланды. Жас хан, неге екені белгісіз, Бекмағамбетті жаратпай, Шекара комиссиясына хат жазып, оны старшындыққа бекіттірмей тастады. Бұл лауазымға оның он шақты жылдан кейін ғана қолы жетті. Жәңгірдің таққа отырысымен Өтемісұлы Бекмағамбетке шетқақпай көрсетуінің сыры неде? Сүйіншіғали Жанәліұлын Орынбор түрмесіне, оның інісі Бабағали Жанәліұлы мен Исатайды Сарайшық түрмесіне жапқызуға қатты құлшынған, оның жолын кесуге осы қарсыластары күш салса керек. Бұл кезде Исатай жас ханға айтқанын істететіндей қатты ықпалды болды.

	Осыдан кейін Өтеміс ұлдары туралы архив деректері тағы да үзіледі. Бұл ақтаңдақ тұстарды толтыратын ауызекі әңгіме көп болмағанмен, қараңғы тұсқа жарық шашатын саңылау жоқ емес. Махамбет жасы жиырмадан әрі асып жығылғанмен үйленбеген, тіпті үйлену ойына да кіріп шықпаған тәрізді. Ол кезде бесік құда, бел құда жоралғылары болатын. Енелері келешек келіндеріне ен салып, жіп байлап қоюшы еді. Махамбеттің ондай ноқта қосағы болды ма, болмады ма – ол да белгісіз. Шамалауымызша: Махамбеттің тек жүрмегені, үйкүшік боп үйде бұғып отырмағаны анық. Ол осы кезде жыршылыққа, күйшілікке әбден ден қойған сияқты.

	«Қырымның қырық батырын» түнді түнге соғып жырлады. Махамбет – тамаша әнші де болған. Ел аузында Махамбет айтқан ән еді деп шырқалатын «Бес тайпа», «Үш тайға» деген әндер сақталған. Әннің сөзіне қарағанда, «Үш тайға» әнін Махамбет біреуден үш тайға қалап алған. Ал «Бес тайпа» әнін Махамбет өзі шығарды ма, әлде басқаныкі ме, анығын айту қиын. Махамбеттей өнерпаз өз жанынан ән шығарды десек, ешкім оған таңырқай қоймас. Жанына өнерлі жастарды ертіп, қызды ауылды қырындап серілік те құрған сияқты. Ішкі Орданың көздің жауын алар кербез керік хас сұлулары Шеркеш Бекпембет ауылы мен қазақноғай Шомбал ауылында еді. Шеркеш ауылының қыздары аршыған жұмыртқадай аппақ, беттері кіршіксіз таза, шетінен көзді, мұрынды, кескінді келетін. Жәңгірден бастап хан тұқымы сұлтандар Шеркештен қалыңдықты көп алды. «Торы айғыр, тоқпақ жалды тоғайда бар, хас сұлу көзі күлім ноғайда бар» деп бекер айтпаған. Кермеқас, қараторы қазақноғай қыздары да аттылы түсіп, жаяу жатып қарағандай еді. Олар Жайықтың бергі бетінде де қазақтармен бірге болып, негізінен Беріш тайпалық қауымына кірді.

	Қылшылдаған жас, арқа қонып, өнер дарыған Махамбет сүйдімкүйдім ғашықтық азабын тартпады дейсіз бе?! Оның 30дан асқанша үйленбегеніне қарағанда махаббаттан жолы болмағандай. Хан тұқымы, сұлтандар әулетімен құдандалы болуға әуестенген Шеркеш пен ноғайдың сұлулары оны: «Құлағы түкті құл ұлы» деп менсінбей, әжуа еткен. Ғашықтық дерті–тән дерті емес, уақыт шіркін емдемей қоя ма?! Махамбет айналасына бозбала жиып, серілік сергелдеңін балтырдан кешіп, толғауын толғап, әнін шырқап дарадуман қызық кешіп жүре берген. Оның жырау атағы осы кезде ауызға ілікті. Сонымен бірге ол өз жанынан да өлең құрап, сөз шығара бастады, оның осы бір жастық буына масайған, жігітжелеңдік дәуренді шағында, асыптасқан қамсыз көңілінен төгілген алғашқы жырлары деп: «Еңіреу ұлы емшек боз» деп басталатын өлеңін айтуға болады:



	Еңіреу ұлы емшек боз

	Ер мінген күні берік болсын.

	Еменнің түбі сары бал

	Ер ішкен күні көп болсын.

	Түзге аттанып шыққанда,

	Дұшпаның қарсы келгенде,

	Ер дініне берік болсын.



	Бұл, әрине, жастықмастық туралы, жолдастық, сертке айнымас беріктік туралы көлемді кең толғаудың уақыт сарабынан өтіп, шашылыпжоғалып, бізге жеткен жұқанасы ғана. Соның өзі де аз сыр аңғартып тұрған жоқ.

	Сондайақ Махамбеттің осы тұстағы ел аузына кең жайылып, көп тараған інжумаржанының бірі «Жалған дүние»:



	Қоғалы көлдер, қом сулар,

	Кімдерге қоныс болмаған.

	Саздауға біткен құба тал

	Кімдерге сайғақ болмаған?

	Басына жібек байлаған

	Арулар кімнен қалмаған?

	Таңдап мінген тұлпарлар,

	Иесін қайда жаяу салмаған,

	Құландар ішпес бұршақ қақ,

	Кімдерге шербет болмаған.

	Садағына сары шіркей ұялап,

	Жау іздеген ерлердің

	Қайда басы қалмаған. –

	Ішелік те желік,

	Мінелік те түселік,

	Ойналық та күлелік.

	Ойласаңдар, жігіттер,

	Мынау жалған дүние

	Кімдерден кейін қалмаған.



	Бұл толғаудан да бәрі өткінші, жалған дүние, тірліктің мәні өмірді қызықтау деген сынды жастыққа тән албырт көңілдің бейғам байламы анық байқалады. Аталмыш жырларды 1822–1827 жылдар аралығы деп таңбаласақ, шындықтың ауылынан тым шалғай кете қоймаспыз.

	Мұндай толғау Шалгезде де бар. Жалғыз бұл емес, Махамбет жырларында Шалгез сарыны, жекелеген жолдар мен тіпті шумақтар да ұшырасады. Ақындар мұрасын зерттеуде толымды іс тындырған ғалым М.Мағауин «Қазақ хандығы дәуіріндегі әдебиет», («Ана тілі», Алматы, 1992) атты кітабында: «Сондықтан да кейінгі жыраулар көбіне Шалгезді қайталау сияқты боп көрінеді. Ал, талант, сөзден маржан тізу жағынан тағы да тайталаса алмайтынын ескерсек, соңғы заман жырауларының Шалгез көлеңкесінде қалатынын көреміз». (62б.) дей келіп, Махамбеттің Шалгезді қайталаған жолдарын куәға тартқан. Алдымен, Махамбетте Шалгезді қайталаған жолдарды алып тастаса да, Махамбет болып қала береді. Оның ұлылығына нұқсан келмейді. Екіншіден, Махамбеттің Шалгезді қайталауына тарихи себеп бар. Ордың бойын орыс алғанда қазақ арасына қоныс аударған ноғайлының Қояс аталары (Шалгез ауылы) Беріштерге кеп қосылып, ұзақ жылдар қоңсы болған. Тек беріде ғана, ес жиып, етек жапқан соң, енші алған. Бұл әңгіме Кіші Жүз шежірелері мен өлеңжырларында аныққанық айтылған. Осы Қояс руының оқымысты қариясы өз шежіресі мен жазған мақалаларында Шалгез ұрпақтарын бүгінге дейін тарата келіп, Ақбура батыр мен Беріш Саржала батыр дос болып, Шалгездің бесінші ұрпағы Аружан батырдың 25 үйі Беріштерге сіңісіп, ұзақ жылдар аражігі ажырамағанын әңгімелейді. Бұл оқиға Өтеміс (Махамбеттің әкесі) мұрасы мен Ығылман дастанында да сөз болады. Демек, біріншіден, Махамбет Шалгезді өзінің рулас қандасы ретінде қайталаса, екіншіден – мұнысы Шалгезді малдану емес, керісінше тірілту, яки жыраулық дәстүрдің жалғастығының айғағы. Кейінгілер бұрынғыларды тірілтіп отырмаса, байырғы ой, сөз маржандары бізге жетпеген болар еді. Шалгез өнерінің өлмес қуатының молдығы соншалық – оны Бұқар, Үмбетейлер де, тіпті башқұрт Салауат Юлаев та қайталаған. Зерттеуші Қ.Сыдиықов бұл орайда бұлтартпас дәлелдер келтіреді. Мәселен, Шалгездің «Жауынды күні көп жүрме» толғауы Бұқардың «Сәлем сөздің анасында» қайталанса, Шалгездің:



	Ay, бөрілер, бөрілер,

	Бөрімін деп жүрер ер.

	Әрбіреудің баласы

	Алтау болар, бес болар

	Ішінде абаданы бір болар.

	Абаданнан айырылса,

	Олардың әрбіреуі

	Әрбір итке жем болар, –



	– жолдары Бұқардың «Айтар болсаң, Алланы айт» толғауында түгел кезігеді. Бұдан Бұқар Шалгездің көлеңкесінде қалды деген қорытынды шығара аламыз ба?

	Соңғы жылдары Махамбет өлеңіне «жиендік» жасаушылар көбейді. Әлбетте, жақсыға қызығушылық болмай тұрмайды. Ақынның «Ереуіл атқа ер салмай», «Бекініп садақ асынбай», «Хан емессің – қасқырсың» толғауларын ешқандай дәйексіз, көңілдің қалауымен өзгелерге зорлап таңу етек алды. Бұлай істеушілердің пайымдауынша, әлгі толғауларда Махамбеттікі дейтіндей анық адрес жоқ екен. Ал, оны Ақтамбердінікі, не басқанікі деуге қандай аныққанық адрес бар? Бұл толғаулардың Махамбеттікі екені бұдан 100 жыл бұрын жүздеген адамдардың аузымен куәландырылған. Бұл орайдағы басты дерегіміз де, айғағымыз да халық бола тұрып, халықтан алғанымыздың айнала беріп тонын айналдыруға қандай қақымыз бар? Терең текстологиялық талдауларға бармайақ, аталмыш толғаулардың Махамбеттікі екені ақынның «Қақақұлап шақырмай», «Қарағай шаптым шандоздан», «Жақия», «Әрәйна», «Мен қарақұстан туған қалықпан» жырларындағы сарын, сөз саптау, ұйқас, ырғақ – бәрбәрінен андалап тұрған жоқ па? Ал, «Ереуіл атқа ер салмайдағы» ереуіл сөзі – ИсатайМахамбет көтерілісімен бірге қалыптасқан, олар көтерілісті – ереуіл деп атаған. Бұл сөз қазақ лексиконына сол кезден бастап енген.

	* * *

	Өтеміс әулетінде ілкі ұлдар ер жетіп, атқа мініп ел тізгінін ұстай бастағанмен, әкенің қара шаңырағы Қосуан бәйбішенің қолында қалды. 1822 жылы Бекмағамбеттің өз ауылына старшын ұсынылуына қарағанда, Өтеміс тұңғышы Тоқтамыс Жайықтың көршісыбай басқа тармағына старшын болған сыңайлы. Бұрыннан ұстасып жүрген кәнігі қарсыластары Бекмағамбеттің айдынын асырмай, бағын байлады. Осы кезде Өтемістің қара шаңырағының ырысы Қосуанның ең сүйікті ұлы әрі тірегі Қожахметтің қолына көшті. Ол өзі ауызбатыр, еркөңіл, жомарт, айналасына үйірімді жігіт болып өсті. Біртіндеп Қожахмет шаңырағы Қосуан шеше отырғандықтан ғана емес, өзінің қонақжай, келімдікетімді жұғыстығымен де Өтемістің бас отауына айналды. Қожахмет ірі, толық бұйра сақалды, жүндес ершоралау адам болған. Үйленбеген Махамбет, басқа іні, алысжақын ағайынның бәрі осы Қожахметті сағалады. Қолы ашық, тарылмайтын жомарт мінезіне орай өзіне дәулет те мықтап қонды. Өтеміс балаларының арасында малды, жанды дәулеттісі де Қожахмет болды.

	Шамамен 1825–26 жылдары Өтемісұлдарының табалдырығын қасірет аттады. Аз күн төсек тартып, бас көтерген ағалары Тоқтамыс кенеттен қайтыс болды. Ол Өтемістің бәйбішесінен кіндіктен жалғыз еді. Тоқтамыс қазасына Өтемістің туған ағасы мыңғырған бай, танауынан есек құрты түскен Шыбынтай да артыныптартынып жетті де, жатбауыр бола бастаған ағайынның басын өстіп, топырақты өлім қосқанды. Жастайынан қыршын кеткен Тоқтамысқа жоқтау айтылып, ушу болысып, ағайынның көз жасы құрғамады.

	Осы жылдары Махамбет Ішкі Ордадағы Жәңгірге оппозиция топтың ықпалына ілесті. Оның басы «бүлікшіл сұлтан» Қайыпқали Есімұлы еді де, білдірмей қозғаушысы төренің ерқара батыры Шыман (Шынғали) Орманұлы еді. Осы жылдар шамасында Махамбет Қылышкескен Шеркеш Манап ауылының қызы Ұлтуғанға үйленді. Ел аузында «Ұлтуғанды ханға қастасып алды» деген сөз бар. Сұлтандармен, ханның өзімен сүйек шатыс боп, мықтылардың қолтығына кіріп алған Шеркеш ауылы оған қыз бергісі келмеген сияқты. Бірақ Қайыпқали мен Шыманға арқа таңған Махамбет қалыңдығын күштеп алған. Ұлтуғаннан Махамбет бір ұл, екі қыз сүйген. Ұлының аты − Нұрсұлтан, қыздардың есімі белгісіз.

	1827 жылы ішкі Ордада жаман жұт болды. Қар қалың түсіп, аяқты мал қолға қарап қалды. Көктемге ілікпей, мал біткеннің сіргесін жиятындарына көздері жеткен ел 1827 жылдың наурыз айында, Жайықтың сыртындағы баяғы қара жұртқа қарай жөңкілді. Амалайласын асырғаны бар, пара бергені бар, теңіз айналып өткені бар, 1887 шаңырақ, Жайықтың сыртына құлады. Жәңгірге қарсы топ, бәрі аяқ астынан болды да, мұны білмей қалды. Әрі өздерінің ел бастауға дайындықтары да жоқ еді.

	1829 жылы черкестердің көтерілісін басуға қазақтан 1000 қол алады екен деген қауесет дүңк ете қалды. Жең ұшынан жалғасып, топ құрып іргелерін нығайтып жүрген Қайыпқали мен Шөке Нұралыханұлы (Бөкей мен Сығайдың інісі) білекті сыбанып, шұғыл іске кірісті. Олардың мақсаты – елді Ішкі Ордадан көшіріп алып кетіп, өздері хан болып билеу еді де, Жәңгірдің хандығын әлсіретіп, дандайси бастаған жас ханның түбіне жету еді. Олардың шылауында Есентемір, Таз, Адай рулары болды. Ал Ішкі Орданың бас тірегі қарағайдай қалың Беріш еді.

	Ең бастысы – соларды қозғау керекті. Аты мәлім, орақ ауыз жас жырау Махамбеттің күшжігерін Қайыпқали осы мақсатқа пайдаланбақ болды. Махамбет ел аралап, Беріштерді арғы бетке көшуге үгіттеді. Бірақ Махамбеттің қалай, не деп жырлағаны есте жоқ, ел аузында сақталмаған. 1829 жылғы оқиға туралы білетініміз: Орал казакорыс әскерінен атаман Д.Бородин бастаған үш отряд шығып, Жайыққа беттеген елдің алдын бөгеп, өткізбегені.

	Осы бүлікке мұрындық болған он шақты адам тұтқынға алынып, сотқа тартылды. Олардың ішіңде сұлтан Қайыпқали Есімұлы, Байбақты батыры Науша Қаржауұлы, Қаратоқай Мәмбетұлы, Шеркеш Жақсыбайұлы деген старшындар да бар еді. Осы қозғалыста Махамбеттің шылауына ілескендердің қатарында Есенқұл Беріш Үсе болды ма, болмады ма белгісіз, оның баласы Үбі де бар еді. Жәңгір адамдары оны ұстап алып, маңдайына шыжғырып таңба басқан. Сосын патша соты итжеккенге жер аударып жіберген. Қозғалыстың насихатшысы болғаны үшін Махамбет 1829 жылдың жазғытұрымынан 1831 жылдың күзіне шейін Калмыков түрмесінде отырды. Ол туралы ақыннан бір шумақ қана «Зынданда» атты өлең қалды:



	Кеше біз зынданда жатып құбылдық,

	Қамалаған көп дұшпанға қор болдық.

	Терезеден телміріп,

	Ағайын мен туғанды

	Бір көруге зар болдық.



	Ол Калмыков түрмесінен оба індеті басталуына байланысты Орынбор әскери губернаторы Сухтеленнің рұқсатымен 1831 жылдың күзінде босап шықты.

	Осы шамада Өтеміс ұрпақтары тағы бір бақытсыздыққа ұшырады. Қосуан бәйбішенің бесінші ұлы Әйіп, қалыңдығын алып келуге барғанда жазым болып, үйге азар жетіп, жантәсілім етті. Алып келген келіндері Сырым Датұлының немересі еді, аяғы құтсыз болды.

	Сырым өлерінің алдында Өтеміске айтқан екен дейді:

	«Татулығымызда қапы жоқ еді, қыз беріп, қыз алысып сүйек жақын бола алмадық. Бар арманым сол» деп. Осы сөзді малданып Қосуан Әйіпіне Сырымның үлкен ұлы Жүсіптің қызына құда түскен. Әкенің сөзі Жүсіптің де құлағында екен. Екі айттырмай құп алған. Содан Әйіп ырғапжырғап қалыңдығын алуға барғанда, ауылдың қымызға қызған жігіттері ортаға палуан шығарып, Әйіпті күрес деп қолқалап қоймаған. Күйеу бала үлкендердің алдынан өтіп, амалсыз күреске түскен. Байбақтының палуанын жыққанмен, ертеңіне ауырып шығады да, жүруге жарамай, түйеге теңдеп алып қайтады. Ауылға жеткен соң, көп ұзамай дүние салады. Жыл өткен соң жесір қалыңдықты әмеңгерлік жолмен Қожахмет алады. Ол өлген ағасы Тоқтамыстың баласын да өз бауырына басып, ұлы етіп алған еді.





МАХАМБЕТТІҢ ХАН ОРДАҒА ШАҚЫРЫЛУЫ




	1829 жылдың дүрбелеңі Жәңгірдің есін кіргізді. Ол қарамағындағы елден көз жазып, ұрмайсоқпай тағынан айырылып қала жаздады. Билейтін елі болмаса, кімге хан болмақ? Жәңгір елмен қарымқатынас саясатын шұғыл өзгертуге кірісті. Ол енді ықпалды азаматтарды қолтығына тартып, арқадан қағып алдау тәсіліне көшті. Тіпті қозғалысқа дем берген Шөке Нұралыханұлы, Шыман Орманұлдарының қылмысын көрсе де, көрмеген боп көзін жұмып, оларды жазалаудан арашалап алып қалды. Сөйтіп, жауларын тілеулес достарына айналдырды.

	Бұған дейін сыбырлаушылардың сөзіне еріп, біріне тізе батырып, (Бекмағамбетті старшындыққа сайлатпауы), екіншісінің ел дүрліктірген өнерін көрсе де көрмеген болған ол Өтемісұлдарына назарын аударды. 1831–32 жылдар шамасында Бекмағамбетті старшындыққа тағайындап, екі жылдай түрмеде отырған Махамбетті хан сарайға жанына шақырды.

	Жәңгірдің өз сөзінен Махамбет ханның тұңғышы Зұлқарнайын Орынборда оқығанда жанында тәрбиеші болғанын білеміз. Пайымдауымызша: Махамбет Орынборда 1832–1834 жылдарда болды. Жәңгір таласып, айтысып жүріп Орынбордағы Неплюев атындағы әскери училищесінен қазақ балаларына деп 10 орын алып еді. Зұлқарнайынды соған оқытуды арман етті. Әлгі орындар үшін жыл сайын хан қазынасынан қаражат аударылып отырды. Зұлқарнайынды оқытпақ болған Жәңгір арманы 1833 жылы 14 мамырда орындалды. Орал казакорыс атаманы баланы Орынборға оқуға аттандыруға бұйрық шығарып, рұқсат етті. Бірақ дала баласының әскери училищеге түсіп, орысша оқып кетуі қиын еді. Сондықтан Жәңгір Зұлқарнайынды әуелі өз ордасындағы, сосын Орынбордағы мектепте дайындықтан өткізді. Ол әуелі Орынбор керуенсарайы мешітінің имамы Дүйсәлінің үйінде, кейін өлкетанушы Карелиннің пәтерінде жатып оқыды. Міне, Махамбет осы кезде Зұлқарнайын жанында тәрбиеші болды. Бала әскери училищеге түскен соң да, ол бір жылдай сол қалада Зұлқарнайынға баскөз боп жүрген.

	Ал енді осы Зұлқарнайынның жас мөлшері туралы біржар сөз. 1833 жылы 9 наурызда Жәңгір баласын Неплюев атындағы әскери училищеге қабылдау жөнінде Орынбор әскери губернаторына жазған хатында Зұлқарнайынды 9 жаста, Карелиннің үйінде жатып оқиды деп көрсеткен. Ал осы Зұлқарнайын 1835 жылы сойқанды оқиғалар басталатын дауыл қарсаңында теңіз жағалауындағы Беріш ауылдарында болған. Исатай батырға сәлем беріп, қолын ала келген. Сонда ол Қарауыл қожа мен батыр арасындағы алауыздықтың сырына қанығып, дауды жөндеймін, әкеме айтып Қарауыл қожаны орнынан алдырамын деп уәде беріп кеткен. Исатай 1836 жылы Жәңгірге жазған хатында Зұлқарнайынның уәдесін ханның есіне салып, Зұлқарнайынды «жас сұлтан» деп лауазымдап жазады. Сонда жоғарыдағы дерекке қарағанда, Зұлқарнайын батырмен жолыққанда баржоғы 11 жастағы ойын баласы боп шығады. Исатайдай ел ағасының ойын баласына шаруа тапсыруы ақылға сыймайды. Ойымызша: Неплюев училищесінен орын алғанша баласының жасы ұлғайып кеткен де, Жәңгір әдейі кішірейтіп көрсеткен. Ескендір Жәңгірдің бірінші әйелінен, Қосым Шеркеш Мүсірептің қызынан туған тұңғышы еді. Ол 1821–22 жылдары дүниеге келген бала. Ал 1835 жылы Беріш ауылында болғанда ол 14–15 жасар «жас сұлтан» деп лауазымдап жазды.

	Ескендір мен Зұлқарнайын Жәңгірдің бірінші әйелінен, Қосым Шеркеш Мүсірептің қызы Қазимадан туған. 1832 жылдан бастап Махамбет Орынборда Зұлқарнайынның жанында болды. Ол өткенкеткен тарихты, батырлар жырын, өзінен бұрынғы жыраулардың жырларын мүдірмей жатқа соғатын зор қабілетімен, өзі де жанынан шығарып айтатын ақындығымен, жасқануды, именуді білмейтін өр, батыл мінезімен жас баланың жүрегін баурап алып еді. Ол Зұлқарнайынның жақсы адам боп өсуіне зор ықпалын тигізді. Махамбеттің өзі де анаумынау мұғалімнен кем еместі, бар білгенін балаға үйретті, баламен қоса өзі де орысшасын жетілдірді. Зерттеушілер Махамбеттің орыс ғалымы, әскери губернатор жанындағы аса маңызды дербес істерді атқарушы офицер, ол кезде подполковник, кейін генераллейтенант Владимир Иванович Дальмен кездесуі осы кез деп біледі. Даль– қазақ өмірінен көптеген шығармалар жазған, қазақ ауыз әдебиетін жинаған әйгілі этнограф ғалым. Соңғы жылдар дерегі бұл долбарды нақтылай түсуге мүмкіндік береді. 1833 жылы 17 тамыз күні В.И. Даль Жайық бойындағы қамалдарды аралап, танысу жолсапарына шыққан. Ол әуелі Оралда, сосын Гурьевте болған да, қайтарында Бөкей Ордасы арқылы жүрген. Хан Ордаға бет алған ол тек Исатай жайлауын басып өтетін. Батырлар осы сапарда танысса керек. Ал Махамбет бұл кезде хан Ордада еді, Зұлқарнайынды Орынборға оқуға апарғалы жатқанды. Дальмен сапарлас болып, Орынборда таныстықтарын нығайта түсуі ғажап емес. Кейін жағдай шиеленісіп, хан жақтаушы мен көтерілісшілер мылтық кезеніп, патша әкімшілігі өздеріне қабақ тіге бастағанда, Исатай, Махамбеттер осы Дальдің жазықсыз жандарға араша болуын сұрады.

	Сонымен Махамбет Зұлқарнайын әскери училищеге бауыр басып, үйренген соң ғана хан ордаға қайтып оралды. Ол осы кезде өзінің өнерімен, айтқыштығымен орданы күйге, жырға кенелтіп, хан сарайының сәнін келтіргені рас. Бірақ ол хан түшкірсе, жәрекімалла дейтін жағымпаз, сұлтандардың қасы мен қабағына қарай сөйлейтін жалтақ бола алмады. Ол ерлікті, адамгершілікті, биік парасатты, адалдықты жырлады. Махамбеттің осы кездегі, яғни 1834–1835 жылдардағы толғаулары деп «Аспандағы бозторғай», «Арғымақтың баласын» айтамыз. Бұл жырлардың дәмділігі, тереңдігі, көркемдік қасиеттері сол кезде Орданы сағалап, ана сұлтанға бір, мына сұлтанға бір мадақ айтып, өнерін арзандатып жүрген Байтоқ, Жанұзақ ақын әуендеріне мүлде ұқсамайтын. Махамбет өлеңінде шалқар кеңдік, әргібергіні түгел қамтыған ауқымдылық, арқалы жырауларға тән батылдық, айтқыштық, үйлесім–бәрібәрі келісім тауып жатты. Махамбеттің не Байтоқ, не Жанұзақ емес, мүлде басқа, асылдың сынығындай бөлек мінезді жырау екенін хан орда бірденақ мойындады. Махамбеттің жұлдызы жарқырады.

	Бір ғажабы − хан орданың марапатына бөленген, Жәңгірмен табақтас болып, сұлтандар, билер қолпашына кенелген Махамбеттің осынау ілтипатқа мастанып, бір ауық болса да өзінің ақындық табиғатынан жаңсақ басып жаңылған жері жоқ. Ол елбасыларын көтермелеп бір ауыз мадақ айтпаған. Бұл өте сирек құбылыс. Махамбеттің оқшаулығы да, өзге жыраулардан өзгешелігі де осында. Ол екіге жарылу, күні үшін көлгірсу дегенді білмеген, ішісырты бірдей, тұптұтас қалпы туыла салынған сирек дарын еді. Ол кірістен кеткен жебедей, қайыра сілтеген қылыштай, жай оғындай жұпжұмыр.

	1834 жылғы аты шулы әйгілі би, старшын сайлауында Махамбет старшын боп бекітілді. Ол 1836 жылғы 8 қарашадағы Новопороховинск тәптішінде: «Жәңгір ханның №572 жарлығына сәйкес 9 маусым, 1834 жылдан старшынмын. Бірақ та Шекара комиссиясының бұйрығы шыққан жоқ» деген. Ол, асылы, хан кеңесінің жанындағы 12 старшынның бірі болған.





ХАН САРАЙДАН АЖЫРАУ




	Хан сарайында билеуші қауым арасында беделі өсіп, салмағы артқан Махамбеттің Ордадан кетуі, Жәңгір ханнан ірге айыруының себебі туралы әртүрлі әңгіме бар. Біреулер Махамбет Жәңгірдің әйелі Фатимамен ашына болған, Махамбеттің жұлдызы жана бастағанын көре алмаған дұшпандар сол өсекті үргілеп жандырып, түтіндете бықсытып, Жәңгір мен Махамбеттің арасын суытуға әкеп соқтырған деседі. Бұл әңгімені айтып, жазып көркем әдебиет, музыкалық шығармаларға арқау еткендер – жазушылар мен композиторлар. Дәлірегі, бұл – ешбір дерекпен дәлелденбеген әдеби қисын.

	1834 жылғы маусым айындағы би, старшын сайлау съезінде Исатайдың сағы сынды. Хан жақтауымен, Қарауылдың қолдауымен Балқы қайтадан сайланып, Исатай мен Жәңгір алқа топтың алдында қатты сілкісіп, бірбіріне әдептен асқан сөз айтып, ақыры күзет әскерге Исатайды тұтқындатып тастады. Исатайды айыптау 3 күнге созылды. 12 би ішінде Балқы да бар еді. Исатайды шаужайлап бақты. Ақыры батырға 60 атан айып тарттырды.

	Жаңа ғана старшын болып, санатқа ілігіп, осының бәрін көзімен көрген Махамбеттің қуанышы қайғыға айналды. Айғайға басып, кінәласқан алқа топта кімнің кім екеніне оның көзі жетті. Хан, сұлтандар, билер тобымен жалғыз айқасқан Исатайды көріп, оның ержүрек қайсарлығына, тайсалмас айбатына таң болып, «Исекем арыстан екенау» деп қалып еді, сол теңеуді ақын өлеөлгенше қайталаумен өтті. Осы жолы Исатайдың кім екеніне Махамбеттің көзі әбден жетіп еді. Ол әділет іздеп, халық мұңын жоқтап сөйлеген, хан әулетінің аярлығын беттеріне аяусыз басып еді. Махамбет бұрынсоңды ханмен, хан тобымен тап бұлай тайсалмай салғыласқан жан баласын көрген жоқты. Исатайға тәнті болды. Иә, ол баяғыда ауылын шапқан Исатайға өкпелі еді, содан бері ол жаққа ат ізін салмаған, жүректегі жараның ара тұра шиқандай сыздататыны да бар еді. Енді әділет үшін хан тобымен айқасқан ерді көріп өкпесін ұмытты. Ақын жаны әділетпен бірге тұтанатын, оған әділеттен басқа қымбат қазына жоқ еді.

	Бірақ ол Исатайға ара түсе алмады. Ал теңіз жағалауындағы жағдай уақыт өткен сайын ширыға түсті. 1835 жылы Орынбордағы оқуынан ауылға каникулға келген Зұлқарнайын өзінің ұстазы Махамбеттің айтуымен Исатайлар ауылында болып қайтты. Махамбет Зұлқарнайын арқылы Исатайдың жағдайын түзегісі келіп еді, бірақ одан ештеңе өнбеді. Жәңгір баласының уәжіне құлақ аспады да, Зұлқарнайын қапалы қалпы оқуына аттанып кетті.

	Хан Ордада Исатайға қарсы дайындалып жатқан қарау әрекеттерден хабардар Махамбет енді шыдай алмай, батырға ара түсуге мәжбүр болды. Ол бір жиында Жәңгірге тура қарап былай деді:



	Алдияр тақсыр, ханымыз!

	Исатай батыр кеткелі

	Келмеді біздің сәніміз.

	Тілімді алсаң, тақсырай,

	Шайтанның мойнын жұлдырып,

	Ордаңа қайтып алыңыз.

	Арыстан едіау Исатай!

	Нетесің, тақсыр, табалап,

	Құйттайымда өсіп ем,

	Бауырында паналап.

	Алдымда асқар тay еді,

	Соңынан ерсем ағалап.

	Әй, тақсырау, әй тақсыр!

	Табаны жалпақ тарланбоз

	Шабарында есінер,

	Бір мінезі келгенде

	Жібектей жұмсақ есілер,

	Жауда қалса жолдасы,

	Мақтанады несіне ер!

	Тастай қатты тағдырың,

	Исатаймен шешілер!

	Айтыпайтпай немене –

	Қор болдыау, қайран есіл ер!

	(1835, күз)



	Махамбет бұл толғауын хан мен батыр арасы шиеленісіп тұрған 1835 жылдың күзінде толғады деп айта аламыз. Ақын ханды тоқтатпақ, бетінен қайтармақ болады. Алайда, намысқа шауып, ереуілдеп алған хан бетінен қайтпайды. Екеуі «мен», «сен» десіп тілге келіп қалады. Махамбеттің:



	Кетіп едім елімнен,

	Атаңа нәлет Жәңгірдің

	Бір ауыз айтқан сөзі үшін, –



	– деуі осы жанжалды меңзейді. Басынан сөз асырмайтын шамшыл ақын тартынбай айтарын айтып кетеді:



	Мен ақсұңқар құстың сойы едім,

	Шамырқансам, тақсыр, кетермін.

	Кетпей де нешік етермін.

	Бұл барғаннан барармын,

	Қиядан орын алармын.

	Ерегескендей ер болса,

	Соғысқандай жер болса,

	Бірмебірге келсең де,

	Әлі де болса, бір тәңірге жылармын,

	Дұшпанға қылыш ұрармын.

	Жазға бір ай қалғанда,

	Аласапыран болғанда,

	Бөліне көшкен еліңді,

	Бөріккен қойдай қылармын.

	Жарыла көшкен еліңді,

	Жаралы қойдай қылармын.

	Мен кеткенмен тек кетпен,

	Сізден артық табармын.



	Бұл толғау ұзақ жылдар ақынның «Баймағамбет сұлтанға айтқаны» топтамасына қосылып келді. Тарихи қисындарға нақтылап үңілсек, «адасқан үйректей» болған Махамбетті қаншама өр десек те, Баймағамбетке «Бөліне көшкен еліңді бөрліккен қойдай қылармын» деп сес көрсетуге жағдайы жоқ еді, сонсоң «шамырқансам тақсыр, кетермін», «сізден артық табармын» дейтіндей Баймағамбеттің қызметінде болған ештеңесі жоқ еді. Бұл Махамбеттің Жәңгірмен кетіскендегі сөзі. Екеуінің арасындағы кінәласу ақынның ханның бетіне былш еткізіп арамдығын айтумен тынып еді:



	Хан емессің–қасқырсың,

	Қара албасты басқырсың.

	Достарың келіп табалап,

	Дұшпаның сені басқа ұрсын!

	Хан емессің–ылаңсың,

	Қара шұбар жылансың.

	Хан емессің–аярсың,

	Айыр құйрық шаянсың.

	(1835, күз)





МАХАМБЕТТІҢ КӨТЕРІЛІСКЕ ҚОСЫЛУЫ




	Махамбет осыны айтты да, шағын күзетке алдырмай хан ордадан жырылып шықты. Орда төңірегінде отырған үй ішіне хабар беруге де мұршасы келмей, бірден Мыңтөбедегі Исатайға салды. Ханмен аңдысып отырған Исатай оны құшақ жая қарсы алды. Махамбет хан орданың аужайын баян қылды. Исатайдың бұл кезде Жәңгірге хат жазып, соның жауабын күтіп, екі ойлы боп айнып толқып жүрген кезі еді. Махамбет: Ханнан жақсылық күтпе, оның ойысенің түбіңе жету – деп әділін айтып, Жәңгірдің енді түзелмейтінін, оған атасы Нұралының кебін кигізбей болмайтынын айтып, батырға ұғындырып бақты. Махамбет өзінің ниетін, адалдығын дәлелдеу үшін, ағасы Бекмағамбет пен арыстай інілерінің ауылын қыс кезі қырауға қарамай түгелдей Исатай жанына көшіріп әкелді. Бірақ үй ішін, әйелін алдыра алмады. Хан оларға Махамбеттің соңынан кетуге қатаң тыйым салып, кейін төркініне көшіріп жіберді. Ақынның «Атама менің сәлем айт» деп басталатын өлеңі осы шындыққа сәуле түсіргендей:



	Атама менің сәлем айт.

	Атын басқа байласын.

	Еменнен найза сайласын,

	Достыны досым демесін,

	Басының тапсын пайдасын.

	Досты болып жүргендер,

	Жау боп келді көріне.

	Беліне садақ байланып,

	Бір келмедіау деңіме?

	Қайырыла алмай барамын

	Қайран да қалған еліме.

	Амандаспай аттандым

	Атаана қарыма!

	Жолығыспай жөнелдім

	Тәңірі қосқан жарыма.

	(1835, күз)





ІV


	ЕРЕУІЛ





АСПАНДЫ БҰЛТ ТОРЛАДЫ




	Сөйтіп, 1836 жыл да келді. Өткен жылы 8 старшын қол қойып, бірігіп жазған Исатай арызының аяқсыз қалуы Қарауыл қожаны бұрынғыдан бетер алшаңдатып жіберді. Тойымсыз пәле қара халықтың несібесіне құзғындай шүйгіді. Тағы да әр үйден бір тоқтыдан жиып алды. Ол аздай, енді қарамағындағы старшындарды теспей соруға кірісті. Әр старшыннан «қантшайым» деп 6 сомнан, қос қазыдан алды. Араны ашылған Қарауыл қожа онымен де шектелмей, Ордадан келген хан өкілдеріне деп тағы да ақша, малмүлік жинады.

	Мәселен, 1836 жылы 13 ақпан күні Қарауыл қожа ханның айтуынша деп, ханнан келген Бекболат, Сегізек деген старшындарға үй басынан 2 сом жинауға тәртіп берді. Зергер Тінғали Тайсойғанұлынан старшын Төлеген Тыныштықұлы Сегізекке деп – 2 сом, Бекболатқа – 5 сом, өзіме деп жылқының қазысын алған. Тағы да көп ұзамай хан кеңсесінің жұмыстарымен теңіз бойына келген Балқыға тағы да үй басы 2 сомнан жылу алды.

	Қарауыл қожа Исатайларға қосылып өз үстінен арыз жазған Тінғали Тайсойғанұлына айрықша шүйлікті. Жылу жинау болса, шабармандар алдымен соған жетіп келетін болды. Қарауыл қожа 1836 жылы қыста оның 1 түйе, 100 сом ақшасын алып, қайтармай сіңіріп кетті.

	Қарауыл қожа және оның шылауына ерген Төлеген Тыныштықұлы, (Жайық Беріштің Айбасы), Қаракөбен (Жайық Беріштің Ағатайы), Айғани (Есен Беріштің Асаны) сияқты старшындар қарамағындағы елге қырғидай тиіп жатқанмен, Исатай ауылдарына тізе батыруға шамалары келмеді. Бұл жылы қыста Исатайларға байланысты жалғыз ғана дерек бар – сұлтан Шөке Нұралыханұлы Медет Шөкиннің олардан бір түйе, екі ат алғаны туралы. Медет Шөкин Исатайларға бұрын да келіп тұратын. Шамасы, ол бұл жолы Исатай ауылынан лау мінсе керек. Исатай 1836 жылы ел үстінен жиналған заңсыз жылудың бірдебірін төлемеді.

	Исатайдың бұл мінезін естіпбіліп отырған айналадағы ауылдар да бұға бермей жылу жинаушыларға сес көрсете бастады. Исатайға еліктеп Есенғұл старшыны Үсе Төлегенұлы ауылынан жылу жинаттырмады, Беріштердің Есен бөлімінің старшыны Есмұхамбет Жантумаұлы да сөйткен. Ол 1836 жылы 21 желтоқсанда тергеушілерге берген жауабында өз өмір тарихын түгел баяндаған:

	29 жастамын, хан жарлығымен тағайындалған, бірақ Шекара комиссиясында әлі бекітілмеген старшынмын деген. 1833 жылы би Балқы Құдайбергенұлы Шекара комиссиясы бекіткен указной старшын жасаймын деп, 4 жылқысын, 200 сом ақшасын, бір түлкі ішік алған. Бірақ мұның орнына 1100 сом ақшасын алып, жақын ағайыны Айғана Жантоқұлын өткізіп жіберген. Екі ауылдың арасы осы кезден бастап ашылса керек. Ол хан кеңсесінің старшындары Бекболат пен Сегізекке екі сомнан деп жылу жинауға келгендерді қуып жіберген. Бұған ыза болған немере ағайыны старшын Айғана Жантоқұлы (Есен Беріш) өзі 50 кісі жиып жазаламақ болған. Мұны естіген Есмұхамбет Жантумаұлы бір түнде ауылаймағымен көтеріліп, Исатайларға қашып келгенін әңгімелеген. Теңіз жағалауындағы елдің Исатайларға пана іздеп келе бастауы міне, осы кездерден басталады. Осы қыста старшын Қаракөбен Өтепұлы інісі Сүйініш және 10 кісі боп барып, салық төлеуден бас тартқаны үшін Дәуіт Ермекұлының малмүлкін тартып алып, өзін сабап кетеді. Кешікпей Дәуіт Ермекұлы да Исатайлар жанынан табылды.

	Өсітіп теңіз жағалауындағы ел біртіндеп екіге жарыла бастады. Ел билеушісі Қарауыл қожа, Төлеген Тыныштықұлы, (Жайық Беріш, Айбас атасы), Қаракөбен Өтепұлы (Жайық Беріш, Ағатай атасы), Айғани (Есен Беріш, Асан атасы), Мүсәпір, Бекмағамбет, Мәкен Палуанқұлұлы сияқты старшындарға иек артты. Ал оларға қарсы топ Исатай төңірегіне шоғырланды. Олар: старшындар Үсе Төлегенұлы (Үбі батырдың әкесі, Есенғұл Беріш), Тінғали Тайсойғанұлы (Жайық Беріш), Есмұхамбет Жантумаұлы (Есен Беріш), Қабыланбай Қалдыбайұлы (Қара Ораз Ысық) ауылдары. Осы шамада старшын Махамбет Өтемісұлы да Исатайларға келіп қосылды. Шетінен мен атайын, сен тұр Құлмәлі Беріш әулетінің Мыңтөбеге келуі Исатай тобының салмағын үстеді.

	Ел екі ұдайға бөлініп, аражік ашылып, жағдай шиеленісе бастаған соң, мұның түбі бір ақырға жықпай қоймайтынын сезіп, Исатай Жәңгір хан арқылы асқынған жағдайды реттегісі келді. Пәле басы Қарауыл қожа еді. Соны кетірсе, ел арасы тынышталғандай еді. Бірақ Исатай хан ордаға бармады. Манашта отырып, жағдайды түсіндіріп, Жәңгірге хат жолдады. Бұл хат 1836 жылдың бас кезінде, ақпан айында жазылған сыңайлы. «Ай, әміршіміз біздің! – деп бастаған Исатай хатын... – Сіз өз қолыңызбен ел басқаруға қойған полковой есаул Қарауыл қожа Бабажанұлынан біз әділет табудан қалдық» дей келіп: оның 1836 жылы қыста істеген қылмыстарын тізген: елге 35 мың бау қамыс шаптырды, осы қамысқа деп әр ауылдан 30 сомнан ақша жиды. Қантшайына деп әр старшыннан 6 сомнан жылу алды. Ол аздай үй басынан 2 сомнан, әр үш биеге 2 сом, әр старшыннан 1 бие алып өз пайдасына жаратты. Исатай Жәңгірге жолдаған хатын былай деп тамамдапты: «Хатымызды жауапсыз қалдырмас деп сенеміз. Ал егер жауап болмайтындай жағдай болса, қайтеміз, тағы да қайталап жазамыз да, ал оған да жауап болмаса, басшымыз жоқ екен деп түймесімізге не шара. Ондай жағдайда үйкүйлерін, бұқара қара халық қара орман, дүниемүлкін тастап, беті ауған жаққа безіп кетуден басқа лаж жоқ».

	Исатай Ішкі Орданы тастаймыз дегенді меңзеп отыр. 1827, 1829 жылдар болса, Жәңгір бұл емеуріннен іш жиған болар еді. Бірақ қазір, 1836 жылы, жағдайы нығайған еді. Бүлікшіл сұлтандар жоқ, ел тізгіні қолында. Сондықтан ол Исатайдың қоқанлоқысын санатқа алмады.

	1836 жылы 5 наурыз күні Жәңгір Исатайға былай деп хат жазып, жауап қатты:

	«Сенің хатыңды алып, өздеріңді беттестіріп, әділдік қуған екі жаққа да қанағат беруді ойладым...

	...Сенің ақыл иесі екеніңді әрі адал қызметіңді ескере отырып, сөзіңе сенімсіздік білдіре алмаймын, алайда бәрін өз аузыңнан есітіп, аққарасын анықтау үшін, тез арада маған келуіңді талап етем...

	Сіздің ісәрекетіңізді тексеру үшін шақыртып отыр деп ойлап қалмаңыз, бірақ Сіз, старшын, менің сөзіме шәк келтіріп, шақыртуға келмейтін болсаңыз, өз айыбыңызды сезгендік деп ойлауға мәжбүр болам.

	Әрине, мен сенің ниетіңді түсінбейді емес, түсінем, бірақ сен де өз ашуыңды ауыздықтай білгенің жөн, содан кейін барып талабыңның орындалуын күтпеймісің?

	Өзіңе тең адамдай көріп, ханмен араздасасың да, өзіңді жолдас санап, менен рахым күтетініңе таңым бар. Бұл дегенің рақым күту емес, мені күшпен көндірем дегенің ғой.

	Мұны мен сенің әрдайым ықтиятты қызмет көрсеткеніңді ескеріп жазып отырмын, өсек айтып, сөз таратқан бағзы біреу болсаң, жазбас та едім. Мылжыңдап ұзақ жазу ұят болады».

	Жәңгір өз хатында Исатайға біресе «Сіз», біресе «Сен» дейді. «Өсек айтып, сөз таратасың» дегенді астарлап айтса, «араздасып, жауығып жүрсің» дегенді ашық айтады. Ханның бұл хатында Исатайға деген ілтипаттан гөрі ызғар, айыптау басым. Тізе батыру ниеті анық аңғарылып тұр.

	Мұндай шағымдардан кейін, әдетте, хан ел аралауға өзі бас болып шығатын. Қалыптасқан сондай дәстүр барды. Ал Жәңгір болса, орнынан былқ етпей, Исатайдың Ордаға келуін талап етті.

	Бұл хат Манашта Исатай қауымында неше мәрте оқылмады дейсің. Салмақтап, сараптау аз болмады, сірә. Старшындар, игі жақсылар кеңесе келіп, Исатайға Ордаға бармауға кеңес берді. Исатай хан ордаға бармай қалды.

	Жоғарыда біз Каспий теңізі жағалауындағы текетірес қарсы күштердің екіге топталғанын айтқанбыз. Исатайлар Манашқа шоғырланды. Қарауыл қожа бастаған қарсы күштер де жең ұшынан жалғасып, іргелерін нығайтуға бет алды. Қарауыл қожаны Меңдігерей Бөкейұлы (Жәңгірдің туған інісі), Медет Шөкин, Жәнібек Бекқалиұлы, Тоғым Сығайұлы сияқты қисым басы сұлтандар қолдады. Қарауыл қожа хан кеңсесі мүшелерінің де аузын ала бастады. Оның қатарында Балқы, Шомбал сияқты билер, «Хан кеңсесінің» ықпалды старшындары Бос Боздақұлы, Шолтыр, Бекболат, Мүсәпір Қарауыл қожаның сөзін сөйледі. Қысқасы, Жәңгірдің өзі бас болып, Исатайларға қарсы мықты топ құрылды. Күш тең емес еді, Мыңтөбе – Манаштағы старшындардың басына бұлт үйірілді.

	* * *

	Исатай Қарауыл қожаны айыптап, хан төңірегіндегі көп қауым, сұлтандар, билер, старшындар Исатайды жамандап, барлық кінәні соның басына үйіптөкті. Теңіз жағалауы қисымындағы қолайсыз істер соның қырсығы деп түсіндірілді. Өсек гугу етіп, Исатайдың үстінен шағым қарша жауды. Осы тұста Қарауыл қожа Исатай салық төлеуден бас тартты, салық жинауға барған старшындарым Өтепұлы мен Қазанұлын ұрыпсоғып, өзіңді де, керек десең ханыңды да өлтіреміз деді деп, өсекті гулетіп, өрт үстіне май тамызды. Он жыл бойы хан орданың есігін теуіп ашып, алшаңдап келген Исатайдың көкірегін басудың бір орайы келіп тұр еді. Батырды сыртынан күндеп көре алмайтын күндестер сыпсыңдасып, алақанға түкірумен болды. Олар құнжыңдаспасада Жәңгір Исатай алдында қайын атасын жығып бермек еместі. Оның үстінен ана жылы сүйекке таңба болар сөз есітті Исатайдан. Екеуі арасындағы сыйластық сонымен үзілген. Исатайдың хан ордасында арқа сүйер тірегі қалмады. Жәңгір өз ордасындағы күштерді сарапқа сала келіп, Исатайды мұқататын, батырдың биік басын аяқ асты ететін сәт туды деп шешті. Өткендегі ызғарлы хатының астары осында жатқан. Ол сол хатты, Исатай ордаға келіссөзге келмейтінін, соны тілге тиек етіп, батырды істі қылуды ойлап, зымияндықпен әдейі жазған да сияқты еді.

	Олай дейтін себебіміз: Жәңгір Исатайды Ордаға шақырып, хат жазған уақытынан 12 күн өткенде, яғни 1836 жылы 17 наурыз күні қатерлі асығыс, шұғыл шараның үзеңгісіне аяғын ілді. Ол Исатайды ұстауға үкім шығарды. Өзінің есептеп барып, ойлап жасаған адымы ма, әлде гулеген өсекке, айғайшыл айтаққа ерді ме – ханның сабыр сақтауға, батырмен тағы да тілге келуге шыдамы жетпеді. Ол жай ғана үкім шығарып қоймай, Исатайды айыптап бұқара елге жар шашты. Онда былай делінген: «Исатай, Үсе Төлегенұлы, Үбі, Тінәлі Тайсойғанұлы мен Махамбет халық арасында жарамсыз сөз таратып, басқаларды маған бағынбауға шақырады. Олар старшын Қаракөбен мен Жоланға шабуыл жасап, жарақаттады. Менің шақырғаныма келмеді, сондықтан барлығыңызға яғни, Қарауыл қожа қарауындағы халыққа жоғарыда аталған бойұсынбаушыларды ұстап, маған әкелуді бұйырамын!».

	Сөйтіп, Жәңгір Исатайды хан жарлығын құлағына ілмейтін, өзіндей старшындарға қол жұмсап, жәбір көрсететін қиянатшыл, бұзық адам етіп шығарды. Онымен де шектелмей, Жәңгір хан атына жараспайтын қылық танытып, қатардағы арызқой біреудейақ Исатайға көренеу жала жапты. Салық жинауға белсене кірісіп жүрген Жайық старшыны Қаракөбеннің өз қарамағындағы елмен, шағын аталардың старшындарымен ұстасып жүргенмен, оның Исатайға бетпебет келе қоймаған кезі еді. Ал Жолан дегеннің аты (Жолан Қазанұлы) алғаш естілуі. Ал Махамбеттер «жағымсыз сөз таратып, маған бағынбауға шақырады», – деуі рас шығар. Махамбет Исатай жанына келгеннен кейін ханға қарсы үгітті өршітіп жіберген. Бажайлап байқаған оқырман ханға қарсы Махамбет үгітінің мақсаты жағынан кезеңкезеңдерге бөлінгенін байқар еді. Алғашқы кезде ол Исатай жанына ел жинау қамымен болды. Сол тұста, яғни 1835 жылдың күзі, 1836 жылдың қысындағы Махамбет толғаулары деп мына төмендегі жырларды айта аламыз.



	Aт – жігіттің майданы,

	Қылыш – жанның дәрмені.

	Өлім – хақтың пәрмені.

	Атақты ермен бірге өлсе,

	Жігіттің болмас арманы.

	Өте шыққан қызыл гүл –

	Бұл дүниенің жалғаны.

	Арғымаққа айдай таға қақтырса,

	Кілегей жатқан Еділдің

	Көкше мұзынан таяр ма?

	Ата ұлының баласы –

	Асыл ерге малың бер,

	Малың бер де басың қос –

	Басыңа тарлық түскенде

	Ардақтаған әділ жанын аяр ма?



	Махамбет ел жиналған алқалы топтарда, келелі кеңестерде осылай айтып тастап отырған. Оның сөздері лезде ауызданауызға тарап, жалпақ елге тез жайылған. Бұл жырларда аталы ұлдың төңірегіне бастарыңды қосыңдар дегеннен басқа сарын жоқ, көтерілістің мақсаты әлі анық еместі.





КИЕЛІ ҚАҚТЫҒЫСЫ




	Бұл кезде Исатай Манаштағы қыстауында отырған. Хан жарлығына құлақ аспаған ел оны ұстап беруге болысу орнына жанжақтан сабылып үйкүйлерімен Исатайдың жанына көшіп келді. Азақ күннің ішінде Исатай жау келгендей болса, 200 жігіт шығара алатындай жағдайға жетті.

	Қарауыл қожа Исатайды ұстауға қамданды. Ол өзіне бағынышты Беріш, Адай, Тама руларынан 522 жігіт жиып, Манашқа – Исатай ауылына аттанды. Бұл оқиғалар қалай болғанын бастанаяқ баяндап, Исатай Жәңгірге хат жазған. Ендеше, осы хатқа иек артайық.

	«1836 жылы 18 хамалда «хан хұзірәтінен әмірпәрменге жолықтым» деп өзінің қарамағында болған старшындар: Сауғабай, Бейсенбі, Кебек, Мықтыбай, Ақберлі, Бабатек, Майбас, Тілеу дегендер уә һәм Беріш руының старшындары: Сағыр, Жақсылық, Жандай, Аманжол, Жолан, Төлеген, Айғани, Қаракөбен, Жұмағали, Қыстаубай, Ағым, Дауыл, Тоты, Сатан дегендер, Кердері руының старшындары – тағы Шүкірәлі дегендер уә һәм Төреден: Кетік, Қажығали, Тілеу уә және Қара болысының төлеңгіті екі кісі бар. Уә һәм: Қожам, Жұбан, Айдынқара, Жолбарыс, Нұрмамбет, Көпболсын, Құлмамбет дегендер жоғарыда зәкір етілміш (аталынған) әр рудың би, қожа, төрелері, жамиғы (жиынтығы) өзінің қарамақлығында болған командаларымен жар салып өз білгендерінше Ғали Қаһлү (Жәңгірді осылай ұлықтап атаған) хүзірәтінә айыплы болған старшындар: Исатай, Үсе, Тінғали дегендердің өзін өлтіріп, малын шауып алып, үшбу ерткен кісілерге олжа беремін деп жоғарыда жат етілміш тайпалардан сегіз жүз мұхдары, кісі әскер жасап 1836 жылы 24 хамалда (наурыз) найза, мылтық, қалқан әрнеки (әр алуан), адамдарға қырғын таптыратын жау қаруларын асынып өлтірмекке һұжымлық қылғанының бағдында біздер хабардар болған соң управитель Қарауыл қожа Баба Қожаұлынан өлтірмекке қастандық еткенін білдік...»

	Осы тұстың, яки қарсылас екі жақтың алғаш шайқасы туралы, Исатай өз аузынан айтып жаздырған бұл хаттан өткен құнды дерек жоқ. Басқа әңгімелердің бәрі осы хаттың жаңғырығы. Мұнда сол кездегі бөкейліктердің сөз қоры, батырдың сөз саптау машығы да анық сәулеленген. Аталмыш үзіндінің құндылығы – көтерілісшілердің ұстасқан ата жауларының атыжөндерінің біршама толық хатталуы. Олардың қай рудан екенін анықтау– көтерілісшілерді кімдердің қолдап, кімдердің қарсы болғанын, қарсылас екі топтың арасалмағын тереңірек түсінуге септеседі де, көтерілістің толық бейнесін көз алдымыздан өткізуге қол ұшын береді.

	Етене таныс болғандықтан, Исатай фамилияларына да мән бермей, тек аттарын ғана атаған адамдардың кім, қай қауым өкілі екенін таныпбілу – біздер, кейінгі ұрпақ үшін, аса қиын мәселе. Исатай–Махамбет көтерілісіне арналған зерттеулердің олқылығы да − кісі, ру аттарының шатысыпбытысуында. Бұл еңбек те ондай олқылықтан ада деп айта алмаймыз.

	Бір ескертетін нәрсе, Исатайдың Жәңгірге жолдаған хатының екі нұсқасы сақталған: бірін зерттеуші А.Ф.Рязанов тауып пайдаланған да, екіншісі 1836 жылы З0 саратанда (маусым) жазылған хат. Неге бұлай болғаны түсініксіз. Қарауыл қожамен қақтығыстан кейін ілешала теңіз жағалауына келіп, Исатайлармен жүздескен Беріш руының бұрынғы билеушісі Сүйіншіғали Жанәліұлы арқылы беріп жіберген хатқа жауап болмаған соң, екінші рет қайталап хат жазған. Екі хаттың мағынасында өзгеріс болмағанмен: олардың бірінде Қарауыл қожаның Теңіз жағалауы қисымына билеуші болуы 1833 жыл десе, екіншісінде 1835 жыл деп көрсетілген, кісі аттарында әжептәуір өзгерістер бар: бірінші хатта (А.Ф.Рязанов пайдаланған) Байту байдың аты аталған, ал екінші хатта ол атымен жоқ. Бұл Байту, Жанту деген Адай байлары. Жоғарыда аты аталатын Сауғабай, Бейсенбі, Көбек, Мықтыбай, Ақберлі, Бабатек, Майбас, Тілеу – Адай, Шеркеш, Тана, ішінара Беріштің басқа аталарының старшын, билері. Майбас, Тілеу, Адай Құлмамбетке ілесіп келіп, Өтей, Адай Досахан Жәнібекұлын сабағандарына қарағанда, олар да Адай нәсілінен. Көбекті А.Ф.Рязанов Қабыл молда деп көрсеткен, ендеше, ол Ығылман Шөреков дастанындағы Жайылған Беріш Қабыл, яки Жақсымбет бидің ағасы болуы ықтимал. Сондайақ Бейсенбі, кейде Бейсен деп те жазылады – Балқы бидің баласы. Исатай хатындағы бұдан кейінгі тізімдегі Беріш старшындары Сағыр − Сағыр Баршығайұлы, Жақсылық – Жақсылық Тыныштықұлы (Айбас), Жолан – Жолан Қазанұлы, Төлеген –Төлеген Тыныштықұлы (Айбас), Айғани – Айғани Жантоқұлы (Есен Беріш, Асан), Қаракөбен − Қаракөбен Өтепұлы (Жайық Беріш, Наурыз), Жұмағали − Жұмағали Боярұлы (Жайық, Беріш, Наурыз), Ағым – Ағым Айболатұлы (Беріш, Жарылғас). Келесі тізімдегі – Жұбан (Есен Беріш), Құлмамбет (Адай), Көпболсын – Қарауыл қожаның ұлы. Демек, бұл анықтамадан әп дегенде Исатайға қарсы болған ауылдардың жобасын аңғардық.

	Исатайдың хатынан байқайтынымыз: 17 наурыздағы хан үкімі 18 наурызда жүзеге асырыла бастаған. Қарауыл қожа өзіне қарасты старшындарды Адай Байту байдың үйіне жиып, Исатайды ұстау үшін жасақ жасақтауға шұғыл тәртіп берген.

	Исатайдың айтуынша: Қарауыл қожа бұлардың ауылына 800 кісімен наурыздың 24 күні келіп, Манашты қоршаған. Қарауыл қожа өзінің рапорттарында қасына ерген адам санын 522 деп көрсетуден танбаған. Белгілі мақсаттармен біреуі өсіріп, екіншісі кемітіп айтқандары түсінікті, әлбетте.

	Исатайлар шабуыл болатынын біліп, ауыл айналасына жал үйіп, аша орнатып қорғанысқа дайын отырған.

	Осылай текетірес тұрған кезде, ханнан Дүйсенбай старшын мен Сейітберген келеді. Олар: ханнан басқа адам сіздерді шауып, адам өлтіріп, малжандарыңды тартып ала алмайды, Қарауыл қожаға ондай жарлық берілмеген, тез сіздерді хан ордаға жеткізу тапсырылған дейді.

	«Осыдан кейін Қарауыл қожа өз адамдарын таратты, – дейді Исатай, – біз де өз бекіністерімізді қалдырып көше бастадық».

	Жаңағы екі старшын Қарауыл қожаға кеткен. Кетерінде былай деп айтып кетеді: бүгін кештетіп не ертең түске дейін келерміз, ал келмесек: ханнан жазбаша пәрмен болғайы, ондай жағдайда өз қамдарыңды өздерің ойлаңдар, біздер де жазықсыз қан төгілгенін қаламаймыз деген.

	Исатай айтады: түннің ортасында әлгі Дүйсенбі мен Сейітберген старшындардың Қарауылдың тобына қосылып алып, бізге қарай келе жатыр деген хабарды естіп, Сізден пәрмен болған деп ұйғардық. Біз басқа жерге көшіп қонып, жал үйіп, аша орнаттық. Яки 10 күндей Манашта қоршауда болған ереуілшілер Тасшағылға көшіп қонған.

	31 наурызда ханнан Алаша Алтай Досмұхаметұлы би мен Шариғат Жұбанышұлы («Хан кеңсесі» старшыны) келеді. Олар қожаға елді шаппауға кеңес береді. Бірақ Қарауыл олардың уәжін құлаққа да ілмейді. «Не істеп жүргенімді өзім білем, ханға жауапты өзім берем» дейді. Алтай би мен Шариғат түк бітірмей Ордаға қайтып кетеді. Тасшағылда Исатайлар 6 күн қоршауда тұрады. Жетінші күні Қарауыл қожа Батырбек, Қабыл, Сағыр, Азберген, Бертоға дегендерді Исатайларға жіберіп:«Батыр болса, Өрікті моласының қасына майданға шықсын!» дейді. Бұған дейінгі барлық зерттеулерде Қарауыл кожаның Исатайды майданға шақырған жері «Қиялы мола» деп келінді. Жақия, Есмұхамбет Жантумаұлының тергеушілерге берген жауабында бұл жердің аты «Киляли» деп жазылған, оның Қиялы болуы да, Келелі, Киелі болуы да мүмкін. Ал, сол тұстағы барлық қарталарда «Қиялы моласы» Жаманқұм мен Айырқұмның аралығында деп көрсетілген. Ол Манаштан үш күндік жер. Ал, Исатай өз хатында бұл моланың атын «Өрікті» деп көрсеткен. Шамасы, басында өрік ағашы өскендіктен «Киелі» деп те аталған болуы ықтимал.

	Бұдан кейін батыр Қарауыл қожа айтқан Өрікті (Киелі) бейітінің жанында шайқасқа шыққандарын баяндайды. Бірақ не болғанын ашып жазбайды. «Құдай бізді сақтады!» деп қана қысқа қайырады. Тарихшылар «Өрікті бейіті» түбінде ұрыс болды ма, жоқ па дегенге ашып жауап бермейді. Қарауыл қожаның Исатайларға тиісуге батылы бармай, қарсы қарап тұрысыптұрысып, тарап кетті дегенге саяды. Исатай Өріктіге 200 жігітпен жасанып шықты. Араларында Бекмағамбет, Махамбет, Қожахмет Өтемісұлдары, Тінғали, Қамбар Тайсойғанұлы, Досақан Жәнібекұлы, Үсе, Есет Төлегенұлы, Иманбай Қалдыбайұлы, Есмұхамбет Жантумаұлы, Есенаман Боранбайұлы және Үбі, Жақия болды.

	Махамбет өзінің стихиясына енген еді. Ол жалынды өлеңімен жігіттерге жел беріп, нартәуекелге шақырды.



	Жапанға өскен бәйтерек,

	Жапырағын байқасаң,

	Жайқалмағы желденді,

	Түбіндегі балаусасы белденді,

	Хан төренің кешігіп,

	Кідірмегі елденді.

	Кешіп өтпек сайданды,

	Шығынды болмақ байданды.

	Ақ киіктің орғытып,

	Жүгірмегі майданды,

	Батыр болмақ ойданды.

	Айғайласып жауға ти!

	Тәңірім білер, жігіттер,

	Ажалымыз қайданды.

	(15 сәуір, 1836 жыл)



	Зерттеушілер Киеліде (Өріктіде) болған бұл қақтығысты баяндағанда, көтерілістің шаруалар толқуы екенін баса көрсету үшін, оларға айыр, балта ұстатып қоюға әуес, ал Қарауыл қожа Новопороховинскіде тергеушілерге берген жауабында Исатайлар басқа дулыға, үстеріне сауыт киіп, ала шұбар ту көтеріп, бес қаруы түгел хан тобына қарсы шықты деген. Асылы, бұл сөзде жан болса керек. Ереуілшілер көсемдері жұлығы шыққан кедей емес, әрі дәулет иелері, әрі аты әйгілі батырлар еді. Олар қарсыластарының иегі астында ат ойнатып, жекпежекке шақырудан да тайынбаса керек. Исатайды айтпағанда, бұл кезде ішкі Ордада батырлығы жөнінен Үбі, Махамбет, Есенамандарға шендесер жан баласы жоқты. Ұран шақырып, ереуілдеген ерлерге бата алмай Қарауыл тобы түн жамылып тарап кетеді. Қарауыл қожа ереуілшілердің беріспеуге ант етіп, жасанып шыққанын айта келіп: «Біз тарап кеттік» деген. Намысқа жығылып, қорқып қаштық деп, шындықты айта алмаған. Жауларын жасытқан қайсар ерлердің дақпырты лезде жалпақ Нарын, Жайықтың ішісыртына тез тарады. Махамбет шаттана, қайраттана жыр толғады:



	Беркініп садақ асынбай,

	Біртіндеп жауды қашырмай,

	Білтеліге оқ салмай,

	Қорамсаққа қол салмай.

	Қозы жауырын оқ алмай,

	Атқан оғы жоғалмай,

	Балдағы алтын құрыш болат,

	Балдағынан қанға боялмай,

	Қасарысқан жауына,

	Қанды көбік жұтқызбай,

	Халыққа тентек атанбай,

	Үйде жатқан жігітке,

	Төбеден тегін атақ болар ма?



	Толғаудан жеңістің шаттық сазы естіледі. «Беркініп садақ асынбайдан» ерлікке, өжеттікке үндеген серттесу сарыны атойлайды. Қазақ жыртолғауларында баяғыдан бар серттесе сөйлеу дәстүрі жаңа мазмұн, тың бояулармен молығады. Сондайақ ақын алғаш рет «тентек» сөзіне жаңа мән беріп, оны «қорқақ», «үйкүшік» түсінігіне қарсы қойып, батырлық нышанын бере, көтере жырлайды. Хан орда көтерілісшілерді кемсіту үшін тентектер деп атаған еді, Махамбет болса сол сөзге соны мағына беріп, ойнатып жібереді. Серттесу сарынын ақын кейін жеріне жеткізе жырлады. «Беркініп садақ асынбай» көтерілістің қызған кезінде «Ереуіл атқа ер салмай» сияқты жорық жырына айналды. Олардың бірауыздан шыққан сабақтастығын, дамытыла жырланған жырлар екенін мағына, теңеу, сөз саптау, тіпті ұйқастардың өзі мен мұндалап жария етіп тұр.

	Исатай жоғарыдағы хатында Қарауыл қожаның лаңы 24 наурыздан – 5 сәуір арасына созылды, осы кезде біз қоршауда тұрдық дей келіп, 500 адамның тамағына – 240 қой шығын болғанын, аштықтан – 21 түйе, 63 құлын, 14 бұзау, 270 қошақан өлгенін мәлімдейді.

	Сондайақ теңіз жағалауындағы әйелі, (бәйбішесі Мылқымды айтатын шығар) балалары паналап отырған үйіне Қаракөбен Өтепұлы келіп, 220 ағашын, 12 тақтайын, 2 киізін алып кеткеніне шағынады.

	Хаттың соңғы жағы (А.Ф.Рязанов келтірген нұсқада) Балқы Құдайбергенұлының жөнсіздігіне арналады.

	«Сіздің құзырыңыздың әміріне орай біз би Балқы Құдайбергенұлының қол астына ендік. Ол билей бастаған күнненақ халық арасында тыныштық пен тәртіп орнатуға басы ауырмады, қазақтар арасындағы даушарды заң ережелеріне сәйкес анықтамады. Содан келіп қазақтардың арасында дау асқындап кетті. Ағайындар араз боп, заңға қайшы қылмыстар істеп жатыр, ал ол соның бәрін бетімен жіберіп, ойына не келсе, соны істеумен жүр. Ордалықтар арасында қандай да бір дау шығып, талас туа қалса, әділет көрнеу қуғыншы жағында болса да ақшалай аузына бірдеме тықпаса, жүгінушінің көз жасына қарамай, істі дұрыс шешпей қайтарып тастайды. Жоқжітік нашарлардың арызын мүлде қабылдамайды, ал дәулетті біреулер болса тексеріп байыбына бармай, істі басып тастап отырады. Өзінің қарақан басының қамын ойлаған ол халыққа үлкен зиян әкеліп отыр, ордалықтардың арасына от жағып, жақын ағайындардың өзін бірбіріне жау, алакөз қылып қойды.

	Біз Құдайбергенұлының өзімізге басшы болғанын қаламаймыз. Басшылыққа ордалықтар арасынан ізгі біреу сайлансын, сонда үкімет талабы орындалады...»

	Өрікті оқиғасынан кейін Исатайлар Тасшағылды тастап, Айдарлы деген жерге көшіп қонады. Осы Айдарлыда даудың мәнжайын да біліп қайтуға өздерінің бұрынғы билеушілері Сүйіншіғали Жанәліұлы келеді. Ол Исатайды Ордаға баруға үгіттейді. Исатай бас тартып, жоғарыдағы хатты сұлтанға осы жерде тапсырады. Сүйіншіғали 12 күнде бір жауабын берерміз деп, дәмелендіріп кетеді. Бірақ жауап болмайды.





ТАСШАҒЫЛ, АЙДАРЛЫДАҒЫ КӨКТЕМ




	Нарында бірбірімен жапсарлас он екі құм бар. Құм деген аты болмаса, жиде, жемісті тұт ағашы, қарағайлы тоғайлары бар, ащылытұщылы жайылымы аралас, өрістері жайлауға да, қыстап қалуға да қолайлы, шұрайлы жер. Ебелек, бидайық, қияқ, жусан, изен, алабұта, қаңбақ, жыңғыл, жүзген өседі. Аралас шөпті қоңырлықтарға мал тісі айырылмай, жабысып қалады. Аяқты малдан мыңғырып өсетін қой, түйе, жылқы, азынаулақ сиыр да бар. Құмның ортасында Толыбай сияқты қоғалықамысты көл көздің жауын алғандай. Жоғарғы жақта Еділдің тармақтары тарамтарам боп келіп, Жасқұсқа дейін жетеді. Ал Қиғаш құмның оңтүстік батысын ұзақ жағалап ағып, көктемде қайсыбір салалары құмға еніп кетеді. Нарынның теңіз жағалауын Жайық, Тептер, Шоран, Көкарна, Боқсақ өзендері қиып өтеді. Көктемде Жайықтың сайжыралары да құмға құяды. Аңқұс жыртылып айырылады. Құстан әсіресе қаз, үйрек, қалғабай, қарабай, аққұтан, көкқұтан, оқпақ көп. Аққулар да көл бетін бермейді. Аңнан түлкі, қоян, қарсақ, қасқыр, суыр, аратұра қалың қорысты көлдерден құндыз да кездеседі. Әсіресе жанат ит балалап, тұқым жайып кеткен. Тарпаңдар азайған, некенсаяқ қана кездеседі. Оны алғашқы жылдарда аулап құртқан. Бірақ тарпаңнан айғыр салып, тұқым алғандар бар. Аяғы серейген, мойны қысқа, басы кішілеу құлан жалды жылқылар солардан тараған. Бірақ олар асаулық көрсеткенмен, не ұшқырлық, не шаруаға жайлылық мінез таныта қойған жоқ.

	Ел тазы ұстайды, қақпан құрады, білтелі мылтыққа үйір. Тазылары негізінен жұтынған сары, ақшыл түсті боп келеді, аратұра қайдан тарағаны белгісіз көкмойнақтары да, көмірдей қаралары да кездеседі. Ауыл күзетіп, қотан бағатын иттері кәдімгі жүні бір қарыс маң төбеттер. Араларында қасқыр алатын сырттандары да бар. Дәулеттілер қаршыға, қыран ұстайды. Әсіресе, қаз, үйрегі мол өлкеде, қаршыға баптау қатты дамыған. Алғыр сұңқар қаршығалар күніне қазан қайнаттырып, бір үйдің азығын айырады. Ат жарыс, палуан күрес дегендер де құрғамай болып тұрады. Оның аяғы үлкен даушарға ұласып кететіні ғана жаман.

	Көпшілік жерде не болмайды, ұрлыққарлық, біреудің малын қосып алу, түн жамылып жымқырып айдап кетіп, жер асырып жіберу, қалыңдықта матап ұстау сияқты жайсыз көріністер де үзбей болып тұрады. Кейде тіпті Жайық асырып жібереді. Сол себепті де Нарында ізшілік өнері ерекше дамыған. Жаппас Құламан ізші–жоқ табуды өнерге айналдырған адам. Құламан шындап кіріссе, жер жұтып кетсе де, таппай қоймайды. Сәуегейлік айтып, бал ашу да жұрт қалтқысыз сенетін тылсымдықтың бір парасы іспетті. «Көз тию» дегеннен шешектей қорқады. Әсіресе, Беріштердің арасында көк көз шағырлар көп кездеседі. Олар малжаныңды мұрттай ұшырады.

	Қысқасы, Нарын көктем шыға малғажанға араның ұясындай құжынайды. Барлық ел осында жайлауға келген соң, біршама тығыз отырады. Ажырап кеткен ағайындар табысып, бір ауыл бір ауылмен көрісіп, қыстан қалай шыққандарын, малжанның амандығын сұрасып, ауылауылдың арасынан ат үзілмейді, ерулік беріліп, шілдехана тойланып, тіріге сәлем, өліге бата да осы кезде оқылады. Қыз ұзату, келін түсіру, ырдудырдуы бір басылмайды. Сөз байласқан ғашықтар да ұзақ қыстан кейін ен Нарында еркін ұшырасады. Қыз алып қашудың да қиқыманы осында болады.

	Исатайдың қонысы − Мыңтөбе. Олар 6–7 ауыл болып Тасшағыл, Айдарлыны жайлап отырды. Атап айтқанда: Жайық Беріш Исатай, Тінғали, Бекмағамбет, Қожахмет Өтемісұлдары, Есенғұл Беріш Үсе Төлегенұлы, Есен Беріш Есмұхамбет, Сәмәмбет Жантұмаұлдарының ауылдары еді. Ал Адай Досақан Жәнібекұлын Исатайға жібермей, ұрыпсоғып, кордонның түрмесіне қаматқызып тастағанды.

	Бұл кезде Махамбеттің «Жәңгір ханға айтқаны», Исатайды мадақтаған өлеңдері ауызданауызға көшіп, ел арасына кең тарады. Жыршылар, әншілер, термешілер оны бас құралған жиынтойда тақпақтап айтып, әнге қосып шырқады. Киелі түбіндегі оқиға дақпырты ұлғайып, гугу әңгіменің өзегіне айналды.

	Ереуілді Исатай бастағанмен, қозғалыстың басты идеологы Махамбет еді. Идеолог болған соң, ішкітысқы жағдайға, елдің көңілкүйіне, жүрек соғысы, ауыз ләміне ыңғайлап күрес ұрандарын тастауға міндетті. Олай болмаған жағдайда қозғалыстың көшелі жолға түсуі екіталай. Күрескер қайраткердің көрегендігі де кезеңіне қарай құлаққа қонып, көңілге ұйитын қажетті программалық сөз табуына тікелей байланысты.

	Жәңгір, бір жағынан, қолындағы билігіне сүйеніп, екінші жағынан екі жыл бойы астыртын іс жүргізіп, қажетті деген адамдардың аузын алып, теңіз бойын жайлаған қалың Берішті екіге бөліп жіберген. Ол бұл саясатты арғы есеппен терең ойластырып, тыңғылықты жүзеге асырды. Өз ағайындарының қолымен Исатайды жуасытпақ еді. Оған қолы жетті. Исатайға ең жақын адамдардың бірі − Жаңбыршы Беріш Балқы, Егізек оған қарсы болды. Балқы сол кездегі Беріштің бас адамы әрі заңды биі еді. Одан кейінгі аталас ағайыны Қаракөбен Жұмағазы Боярұлы болатын. Ол да Исатайды мансұқ етіп, ханның сойылын соқты. Айбас Беріш Төлеген Тыныштықұлы да аталасынан құйрықты шорт кесті. Есен Беріш Айғани Жантоқұлы да ханның Исатайға сойыл салар жандайшабының кебін киді. Сөйтіп, Беріштердің өзі алауыз боп, екіге жарылып, қабырға үңірейіп тұрған. Ереуілшілердің арқа сүйер күшқуаты әлі мардымсыз еді. Тарихтың өткелең, алқыталқы таласы кезінде, қашанда жас күштер аренаға шығып, қайрат көрсеткен, міне, Махамбет өзінің жалынды сөзін жастарға бағыштады. Орданы орыс әкімшілігінің басқару жүйесіне қолайлай бастаған ханның ісәрекетіне халық наразы еді. Басқарудың рулық жүйесін қалпына келтіру – Исатайдың ханмен таласының бір парасы болғаны белгілі. Махамбет жастарды ата жолына берік болуға үндеді. 1836 жылдың көктемінде ол «Ұл туса», «Туған ұлдан не пайда?» сынды насихат өлеңдерін жастардың арасына айтып таратты.

	Бұл кезде Ордада 15 сәуірден 15 мамырға дейін созылатын көктемгі жәрмеңке өтіп жатты. Қантшай, қара азықтан тапшылық көргенмен, көтерілісшілер жәрмеңкеге бара алмады. Олар ақылдаса келіп, алқалы топта көзге ілігіп, белгілі бола қоймаған, бірақ сауатты, еті тірі Ысмайыл (Махамбеттің інісі) мен Есен Беріш старшыны Есмұхамбет Жантумаұлының сенімді адамы Сырым Байсалұлын көржер сатып алуға жасырын жұмсап еді, старшын Төлеген Тыныштықұлы оларды ұстап, Ысмайылдың 237 сом ақшасын, 50 сомдық шапанын, 10 сомдық мәсісін, ал Сырымның базарға апарған 11 қойын тартып алды. Онымен де шектелмей, екеуін өлімші ғып сабап жіберді.

	Осыданақ биылғы жәрмеңкенің тыныш болмағаны байқалады. Тыныш болатын да негізі жоқты. Нарынның бір қиырынан ұрандаған Исатай мен Махамбет дауыстары құлақта жаңғырығып, көңілді елегізітіп тұрған. Жәрмеңке басы гугу әңгіме, үлкеннің де, кішінің де айтатыны: хан жарлығына бөксесі бүлк етпеген Исатайдың қайсарлығы мен ерлігі, Махамбеттің алашқа жар салған ұранды өлеңдері. Тыңшылар жәрмеңке алаңында не боп жатқанын күніне неше мәрте ханға жеткізіп тұрды. Старшындар жарғақ құлақтары жастыққа тимей, базар аралап, сөз тыңдап жүрді.

	Жәңгір қапалы еді.

	Исатай Қарауыл қожа бастаған хан жасағын Киеліде жаман мұқатты. Ханның Исатайды ұстап әкел деп 1836 жылы 17 наурызда берген жарлығы орындалмай, аяқсыз қалды. Исатайдың қылы қисаймады. Бұл оқиға жалпақ елге жайылып кетті. Ханның дәрменсіздігі туралы сыпсың әңгіме етек алды. Жәңгір бұл оқиғаны патша әкімшілігінен жасырып бақты. Ордасында тәртіп орнатып, тентегін тыя алмаған ханда не бедел болушы еді? Болар іс болды, қайтесің, өз бармағыңды өзің кесесің бе? Киелі оқиғасынан кейін Исатай шетін мінез таныта қойған жоқ. Ал оның есесіне Махамбеттің білек сыбанып, дабылдатуы күшейді. Баяғыда араздасып, Ордадан кетерде бетіне соққандай ғып былш еткізген «Хан емессің – қасқырсың» деген өлеңі жалпақ елге жайылып, мақал болып кеткенін білетін. Одан бергі аяқ алысын да қалт жібермей, аңдып отыр. Әуелі «жақсы менен жаманды» шығарып, Исатайды халықтың түп қазық, алтын діңгек игі жақсысы деп жар салып, ал бұларды «есепшіл», «өсекшіл» ез деп, түкке алғысыз қылса, енді келіп жастарға «үйкүшік» болма, «тентек атанбай, тегін атақ келмейді», «ата жолы қымбат болса, ақ найзаны қолыңа ал» деп ұран тастады. Сөз түсінбейтін қазақ жоқ. Мұның бәрі аңдып атқан оқтай, талма жерден дөп тиіп жатыр еді. Ал енді соңғы ұрандарында:



	Топтан озған тарлан боз,

	Тұрасынан айырылса.

	Тасты басып тұра алмас, –



	 деп бір бұлдырлатса, кейінгі толғауында:



	Алтын тақты хандардың,

	Хандығынан не пайда?

	Ғаріп пенен қасерге,

	Тұрарлық ісі болмаса, –



	 деп хандыққа, хан тағына тура азу салыпты. Бұл аса қауіпті нышан еді.

	Әкімшілік көпке бас білдіру құралы болғандықтан, ол біреуге жағады, біреуге жақпайды. Жалпыға жайлы жалпақ шешей бола алмайсың. Есесі кеткен наразылар қашан да табылады. Басқарудың әкімшіліктерриториялық жүйесін енгізем деп ел ішін алакөздендіріп алғаны және бар. Жаңа тәртіп бойынша жаңа қоныстарға көшуден жалды, шүйделілердің ұтылғаны шамалы, заңға сәйкестендіріп қағаздатып алғаны бар, малын беріп сатып алғаны бар, әйтеуір жерсіз қалмады. Сорлаған кедейкепшік. Махамбет «ғаріп пенен қасерге тұрарлық ісі болмаса» дегенде сыздауықтай сыздаған тұсқа от қойып, әдейі айтып отыр. Исатай аяғымен жүріп бірді үгіттесе, Махамбет өлеңімен мыңды үгіттейтін аужай аңдатты. Ең қауіптісі – оның ұранды жырларында анық саяси программамен бірге халықты ханнан түңілдіру мақсаты да жатыр еді. Халықтан айырылса, хандықтан айырылғаны. Махамбеттің аузын буып, аяғын тұсамай болмайтын еді.





КҮДІКТІ ӨЛІМ




	Жәрмеңке бітуге 4 күн қалғанда, яғни 1836 жылдың 10 мамырында Күшік Жапарұлының өлімі туралы қауесет дүңк ете қалды. Зерттеушілер бұл өзі не ойдан, не қолдан орайластырған пәле емес пе екен деген күдікке бой алдырады. Оқиғаның өн бойында сондай бір сыңай бар.

	Бұл кезде Исатайлардың қас жауы Балқыға қарасты Айбас Жайықтың старшыны (Тінғали Тайсойғанұлы соның қарамағында болған) Төлеген Тыныштықұлы жәрмеңкеде жүр еді. 10 мамыр күні ол Жәңгірге келіп, жаңа ғана ауылдан Малқан Садықұлы деген адамның келгенін, Күшік Жапарұлының өлгенін айтып, естігенбілгенін хатқа түсіріп, рапорт қып береді. Жәңгірдің бұған қуанып, құлшына кіріскені соншалық – істің мәнжайын тексерместен сол бойда, яғни келесі 11 мамыр күні Төлеген Тыныштықұлының рапортын жеделғабыл Орынбор Шекара комиссиясына жөнелтеді.

	Бұл соншама не асығыстық еді?

	Жәңгірді қуантып, Ордаға жан бітірген жаңағы рапорттың тексі мынадай:

	«Малқан Садықұлы деген қазақтың хабарлағанына қарағанда, олардың ауылына Астрахан кордон күзетінен жандарында бір чиновнигі бар, 25 казакорыс келеді, олармен бірге Беріш руының Ағатай бөлімінің қазағы Исатай Тайманұлы да келеді, оның жанында тағы да 25 қазақ болады. Отряд 7 мамыр күні Ақкөже деген жерге жеткенде, Исатайдың жанындағы жаңағы адамдардың ішінен 9 қазақ ауылдың сыртында бір шақырымдай жерде жайылып жүрген малға барып, қой ұстай бастайды. Қой бағып жүрген Күшік Жапарұлы мен Тайбек Жәдігерұлы деген қазақтар қойды бергісі келмейді. Сонда жаңағылар бұл екеуін соққының астына алады, соның салдарынан әлгі жерде Күшік Жапарұлы тіл тартпай кетеді. Сонда бәрін басқарып жүрген Беріш руының Жайық бөлімінің қазағы −Махамбет Өтемісұлы».

	Хан шылауына ергендерге – Исатай, Махамбеттердің ерлік істері туралы жәрмеңкеде дүңкілдеп көп тарап кеткен әңгімені басу керек еді. Жандайшаптар жәрмеңке біте бергенде Күшік Жапарұлының өлімі туралы, оған Исатай мен Махамбеттің қатысты екенін, енді олар орыстың қылмысты істер заңы бойынша сотталатынын айтып, не түрлі әңгіме таратып даурығысады.

	* * *

	60 жасар Күшік Жапарұлы өлімін егжейлемес бұрын, бұл оқиғаға ненің мұрындық болғанын әңгімелейік.

	Ереуілшілер Киелі оқиғасы ізсіз кетпейтінін, хан, хан жақтаушылар тарапынан түбінде бір зауал болатынын сезіп, Орал казакорыс әкімшілігінің ауызын алып қоюды ойлады. Ол кезде қазақтардың арасында қашқанпысқан орыс, хохол, татарлар көп болатын. Олар әскер қызметінен қашып, қайсыбіреулері кеңселерде хатшы, тілмаш, не ауылда молда, болмаса есіктегі құл орнында малай болып жүретін. Патша үкіметі оларды қылмыскер деп есептеп, жасырған адамдарды қатты жазалайтын. Қарауыл, Балқы, оның сыбайластары әсіресе старшын Төлеген Тыныштықұлы, сондай қашқынпысқындарды малданып жүретін. Осы Нарынға қашқын татарларды іздеп, 25 солдатымен жүзбасы Донсков келді. Қолында Орал әскерінің 8полкінің командирі Марковтың бұйрығы болады. Исатай Донсковты жақсы танитын. Баяғыда 1828 жылғы Ұялы сыязына шекара комиссиясының төрағасы Г.Ф.Генсті екеуінің жасағы қорғап, алып жүрген. Олардың салып ұрып Исатайларға келуі тегіннентегін емес. Исатайлар қашқындар туралы жасырын хабар берген сияқты. 1836 жылы мамырдың 5–7 аралығында қазақтар 4–5 қашқынды ұстайды. Балқының үйінде жасырынып жүрген Сапан Мұхамедұлы осы жолда қолға түсіп, тұтқындалып еді, оны Балқыға қарасты Бесқасқа Беріштердің ауылынан ұстаған. 7 мамыр күні олар жандарында Исатай, Махамбет, Жақия бар Қарауыл қожаның иелігіндегі адай ауылына беттейді. Олар Ақкөжеде тұратын. Сол ауылдың Қалдыбай, Сандыбай деген адамдарының бірнеше татар малайын ұстайтынын білетін.

	Жолда Жабағы деген мекенге келгенде, Есен Беріш Тасқынбай Жұбанұлы деген шаруа жүзбасы Донсков пен Исатайға келіп: «Төлеген Тыныштықұлы 70 шақты адамымен Сіздерге шабуыл жасап, ұсталған қашқындарды айырып алмақшы» дейді. Бұл кезде Төлеген Тыныштықұлы жәрмеңкеде жүрген сыңайлы. Әйткенмен, оның осы уақиға тұсында ауылда болып, шаруаны жайғап барып отыруы да ғажап еместі. Екінші бір деректеме Төлеген Тыныштықұлын ауызына алмайды да, бұл әрекеттерді ұйымдастырушы Қарауыл қожа деп біледі. Казакорыстардың қашқындарды іздеп, Адай ауылы Ақкөжеге беттегенін естіп, Елеусіз Серкебайұлының басшылығымен 80 жігіт жияды. Жабағыға келгенде мұны білген Исатай 20 жігітімен Махамбетті, ал жүзбасы Донсков урядник Соколовпен 4 казагын жіберді. Шынында да, Ақкөжеде атқа мініп, топталып тұрған қарақұра көп екен. Өміркей Мырзаев деген казакорыс неге жиналып тұрсыңдар десе, әлгілер балағаттай жөнеліседі. Елеусіз Серкебайұлы оны таяқпен ішінен салып өтеді. Бұлар кері шегінгенде, әлгі бұзық соңдарынан қылыш суырып тұра ұмтылады. Махамбет оның қылышын қағып түсіреді де, Ө.Мырзаев атының тізгініне жармасып, Серкебайұлын жетектей ала жөнеледі. Әлгі топтың адамдары бұларды соңынан қуады. Бірақ кешікпей Исатай мен Донсков тобы көрінеді де, қуғыншылар аттың басын кері бұрады. Серкебайұлын Донсковке тұтқын ғып тапсырады.

	Жоғарыдағы Төлеген Тыныштықұлының рапортында Махамбеттер ауыл шетіндегі малға кеп қой ұстай бастады десе, екінші бір деректемеде: Донсков отрядының азықтүлігі үшін Махамбет 9 жігітімен жылқышыларға барды. Жылқышылар қой бермеді. Содан төбелес болып, 60 жастағы Күшік Жапарұлы өлді дейді. Ел қаптап тұрғанда, әрі әжептәуір шайқас болған жерде, Махамбеттердің ауылға жақындай беріп қой қуып кетуі келеге келмейді. Зерттеуші И.Кенжеәліұлының осы уақытта Махамбет жүрген маңда Күшік Жапарұлы деген бір шал өлген еді, соны Махамбеттерге жапты дегені қисынға келеді. Төлеген Тыныштықұлы Жәңгірге берген рапортында: Махамбеттің жанында Тінғали Тайсойғанұлы, Есенаман Боранбайұлы, Жұмабай, Әлмен Тоғайұлдары, Дәуіт Қожаниязұлы, Үбі, Жақия болды деп көрсеткен.

	Не де болса, Күшік Жапарұлы өлімі Исатай, Махамбеттерді шырмауға алуға молынан жарады. Жәңгір бұл іске білек сыбана кірісті. Ол 11 мамыр күні Шекара комиссиясына рапорт жолдап қана қоймай, Күшік Жапарұлының өліміне байланысты Махамбет Өтемісұлынан қылмысын тексеруге комиссия шығаруды өтініп, Орынбор генералгубернаторы Василий Александрович Перовскийге рапорт жолдады.

	Ордадағы хан кеңсесі юридикциялық пәрмен беру үшін істі заңдастыруға кірісті. 15 мамыр 1836 жылы Күшік Жапарұлының өлімін тексеретін комиссия құрылды. Оның құрамына сұлтан, хорунжий, Көшекғали Сығайұлы, старшын Түмен Қозыайдарұлы, хан кеңесшісі Бос Боздақұлы және штаблекарь Сергичев енді. Олар 8 күннен кейін барып қабірді аштырып, Күшік Жапарұлының өліміне дәрігерлік қорытынды шығарды. Дәрігер Сергичев екіұштылау, солқылдақ қорытынды берді: «Жапарұлы бастан ұрған соққыдан өлген, бірақ соққы әлсіз, өлтіруді көздеп әдейі ұрмаған, оны жарақаттың шағындығынан, бас сүйектің сынбағанынан аңғару қиын емес, жарақат адам өлгендей емес, алайда кездейсоқ жайлардың қосарланып қабат келуінен, ми шайқалудан, жасының үлкендігіне, дене құрылысының әлжуаздығына байланысты әлгі жарақаттан жан шығаруы ғажап емес». Комиссия Күшік Жапарұлы өлімінің «куәгері» Тайбек Жәдігерұлы, Исанбек Жәдігерұлы, Байжиен Күшікұлдарынан түсінік алған. Олар бірауыздан Күшік Жапарұлын Махамбет ұрып өлтірді деген.

	ӨріктіКиелі оқиғасы туралы бірдебір жерге мәлім етпеген, Исатайды ұста деген өзінің жарлығы орындалмағанын да онша намыс көрмегендей болған Жәңгір Күшік Жапарұлы өліміне жер тістесе жабысты. Жапарұлы көлденеңнен өлсін, біреу өлтірсін, әлде Махамбетке жала жабу үшін әдейі өлтірсін (Ондай да версия бар) – Жәңгір осы арқылы Исатай мен Махамбетті жуасытуға құлшына кірісті. Ол Махамбеттің хан ордадан кетіп, Исатайға қосылуы, жай кетпей араздасып кетуі, ендіенді қолтығына тартып, хан кеңсесінің қажетті жұмыстарына икемдей бастаған ауызы епті, іскер, тындырымды Бекмағамбетті бірге алып кетуі ханның қабырғасына қатты батты. Махамбеттер Исатайды күшейтіп жіберді. Жәңгір Махамбеттің қайратын да, қабілетін де жақсы білетін. Тіл десең – тілі, ой десең – ойы, күш десең – күші бар. Ордадағы айтулы өжеттердің бірі. «Өтемістен туған он едік, онымыз атқа мінгенде – жер қайысқан қол едік» деуі өтірік еместі. Шындығына келгенде, Жәңгір Исатайдан емес, осы Махамбеттен сескенеді. Исатай көкдолысы ұстап, қырсыққанда болмаса, аңғал да алды кең батыр еді. Ол осы дүрбелеңнің алдында өзіне талай хат жазып, мәмілеге шақырды. Қитығып көнбеген өзі. Кеудесіне нан пісіп, көзінің еті өсейін деді ме, ханмен қалай сөйлесуді ұғындырғысы келді ме – әйтеуір айтаққа еріп, бір асығыстық істеп алды. Олар ұзақ жыл көңіл жақын сыйлас болып еді. Қаласа, көкірегін басып сәлпәл деп кішірейсе, батырмен әлі де тіл табысып кететініне кәміл сенді. Ал айналасына сиқыршыдай ықпалды, орақ ауыз Махамбет жаман еді. Исатайдың бетін бері қаратпай, теріс қаратып жіберуі ғажап еместі.

	Жәңгір Исатаймен күресте ең алдымен Махамбетті аластау керек деп түйді. Сол себепті Күшік Жапарұлы өліміне байланысты ісәрекетінде алдымен Махамбетке азу басты. Ханның 11 мамырдағы Махамбеттің кісі өлтіргені туралы хабарламада, 23 мамырдағы комиссия қорытындысында, 14 шілдедегі Исатайдың бұрынғы арызшағымдарын Шекара комиссиясына жолдай отырып, өз тарапынан қосқан түсіндірмесінде, Шекара комиссиясының Орынбор әскеригубернаторы В.А.Перовскийге жолданған сан қилы ақпарларда Исатай екінші планда қалған да, жел өтіне Махамбет шыққан. Жәңгір 11 мамырдағы шағымында Махамбетті «мінезі жаман, бұзылған» деп оны ордасынан қуып жібергенін мәлімдесе, Шекара комиссиясы Исатайды ханға қарсы қоздырып жүрген Махамбет Өтемісұлы деп бағалаған. Бұл әңгімелерде астар жоқ еместі. Исатай мен Махамбеттің арасын айыру саясаты жатыр. Егер комиссия Махамбетті алып кетеміз деп түбетектеп отырып алғанда, Исатай солқылдақтық жасаса, көтерілістің кейінгі тағдыры не болары белгісіз еді. Исатай Махамбетті комиссияға шығарып бермеді.

	Нарында барымтасырымта, партия қақтығыстары, ауыл арасы араздықтар, кісі өліміне әкеліп соғатын жортуылдар аз болмайтын. Жақсы да, жаман да мезгілінен бұрын шетінеп жататын. Бұл дауларды атшапан айып тарттырып, құн алып беріп реттеп, жолға салып отыратын билер еді. Бұл жолы хан оларға тізгін бермей, указбен бекітілген орыс дәрігерін айғаққа тартып, істі патша заңымен жүргізуге ниет түзегені айдан анық. Ал патша заңында кісі өлтіргенің үшін міндетті түрде қамауға алынып, итжеккенге айдалатынсың. Іс бір бет алған соң, өзіңнің ақтығыңды көбінекөп дәлелдей алмайтынсың. Махамбет осының салқынын сезіп, күйзеліске ұшырады. Бұл кездегі оның көңіл күйі мынадай өлең жолдарына ұйқасты:



	Қаршыға деген бір құс бар –

	Қанаты айдың астында.

	Ұясы оның саяда,

	Қарағай, қайың басында.

	Аңқау өскен ер едім,

	Бұла болып жасымда.

	Бұл қонысқа қондырған

	Атабабам оңбасын

	Таңла сират басында

	(1836, мамыр)



	Зерттеушілер өлеңнің соңғы жолын «Таңда сират басында» деп жазып, түсінік бермейді. Бұл араб сөзі, дұрысы «Таң ла сират» – махшар күні деген ұғым.

	Биылғы көктем, жаз айлары бойы Өтеміс әулетіне жанжақтан тізе батыру көбейді. Бұл да Махамбетті жасытудың амалы еді. Өз дұшпандарын елге талатып кек алу әдеті қазақ даласында баяғыдан етек алған құбылыстардың бірі. Көктемде Орда жәрмеңкесіне барған ЬІсмайылды Төлеген Тыныштықұлы ағаң кісі өлтірді, қазір ханға сүйреп апарып, Итжеккенге айдатам деп қорқытып, базаршылап барған жігіттің 237 сом ақшасын, 50 сомдық жібек шапанын, 10 сомдық мәсісін тартып алса, шілде айының ішінде Әжі руының старшыны Сарықұл Жайлауұлы Кулагин бекіністерінің казак боп кеткен қазағы Құли Сулымовтың семіртіп отырған 150 сомдық құнанын ұрладың деп Махамбеттің інісі Сүлейменнен 80 сом алған. Кейін жоғалған ат табылғанмен, Сарықұл ақшаны қайтармай сіңіріп кетті.

	Жәңгір 1836 жылы Орал әскерінің атаманына берген арызының бәрінде бүлікті ұйымдастырушы Махамбет дей келіп, оның ауылы жоқ, семьясы жоқ адам екенін, елді бүлдіріпбүлдіріп, бір түнде артына қарайламай Жайықтан өтеді де кетеді, сондықтан уақыт оздырмай, оны тез ұстау керек деген ұсыныс жасайды. Осы сарындас әңгіме 1837 жылдың 24 тамызында Орал казак атаманы Покотиловтың Орынбор әскери губернаторына жолдаған қатынасында да орын алған. Өтемісұлы айтыпты: ішкі Ордада отбасы, үйі болмағандықтан, орысқа берілгенше Жайықтың сыртына кететін шығармын деп.

	Бұл жай Махамбет өмірінің кейбір қырларына бажайлап көз жіберуге мәжбүр етеді. Оны үйкүйі жоқ салт басты, сабау қамшылы деп қалай жазғырады. 1845 жылы баласы Нұрсұлтанды Орынборға қазақ балаларына арналған орыс мектебіне оқытуға апарған Махамбет Нұрсұлтан он жаста деген ғой. Демек, ол біз әңгіме етіп отырған кезде, емшектен айырылмаған бір жастағы сәби. 1829 жылдар шамасында үйленген Махамбет Зұлқарнайынды оқыту үшін Орынбор кеткенде әйелі Орда төңірегін жайлайтын Шеркеш төркіндерінде қалса керек. Хан кеңсесінің старшыны болғанда да үйін Ордаға алдырмаған. Хан кеңесінің билері, Кеңсе старшындары сияқты қызметтерін жайлау, қыстаудағы үйжайларына барыпкеліп қатынап істеген. Махамбет өз өлеңінде «Атаңа нәлет Жәңгірдің бір ауыз айтқан сөзі үшін...» хан Ордадан кетіп, онымен жау болғанын ескертеді. Ол не сөз еді? Асылы, алқыталқы әңгіме үстінде, мұның төркінін сағалағанын көз түрткі қып «күшік күйеу» деп кемсітсе керек. Ол кездің адамдары үшін бұл ауыр сөз еді.

	Жәңгірмен жанжалдасып хан ордадан асығыс аттанған ақын үйішін алып кете алмады да, көтеріліс кезінде салт бас, сабау қамшы жүрді. Ол негізінен Қожахметтің отының басында болды. Өтемістің қара шаңырағының орнын ұстап отырған анасы Қосуан да осы үйде еді. Жәңгір тобындағылардың оны үйкүйсіз деуінде осындай сыр бар.

	Ауызекі әңгімеде 1836 жылы ереуілшілер Нарында жайлауда жүргенде Махамбет Дауымшар Есейұлы Бірәлінің қызына үйленді деген сөз бар. Нар түйелерімен аты шыққан Байбақты руының Дауымшар ауылының іргелі азаматының бірі еді. 1834–35 жылдар Жәңгір жер бөлісті қыздырып, Байбақтыны жерден кысқанда, Бірәлі «Саған кеpeгi ақша болса, мә!» деп Жәңгірдің алдына күміс теңгені дорбасымен төге салған.

	Байбақты – Сырым батырдың әулеті, ауызды шешен, атақты батырлары көп, іргелі ауыл. Олар айнып, толқып, әзірше көтеріліске қосыла алмай жүрген. Міне, осы кезде соқа бас Махамбет көтеріліске қабырға тірек іздеп, Байбақтының түйелі байы Дауымшар Бірәлінің қызына үйленуі мүмкін. Оның үстіне өзінің қайын жұрты Шеркеш ауылдары көтерілісті қолдамай, ханның қолтығына тығылып отырған. Ақынның бұл әрекеті бұрынғы қайын жұртына қыр көрсетуі болуы да ғажап емес.

	Miнe, осыдан кейін, Махамбеттің түсініксіздеу бір өлеңінің сыры ашылады:



	Жалғыз ұлым Махмұт,

	Бекетай құмның ішінде.

	Жалғыз бір қалған сен де бар.



	Тастөбе қырғынынан кейін көтерілісшілер ауылы алапат қуғынсүргін, талантаражға тап болды. Махамбет төркін жұртында кеткен Нұрсұлтанды есіне алмай, Дауымшар Бірәлінің қызынан көрген Махмұтты есіне алуында осындай сыр болса керек. Бірақ көтерілістің қиқуымен жүрген ақын өз алдына отау көтеріп, ауыл бола алмаған – ресми құжаттарда оны «үйсізкүйсіз» деп көрсетудің мәні осында.





КҮНТӨБЕДЕГІ КЕҢЕС




	Ереуілшілер сәуір, мамыр айларында Исатайдың соңғы қонысы Мыңтөбеде 6–7 ауыл болып көшіп жүрді. Исатай Тасшағылда отырды. Олардың терістігін Балқыға қарасты бес Беріш: Себек, Жаңбыршы, Жайылған, Бесқасқа, Айбастар жайлады. Оларды ауыз екі тілде, «Құм беріші» деп те атайтын. Төлеген Тыныштықұлы Айбастар мен Балқыға қарайтын шағын Адай ауылдарының старшыны еді. Исатайдың шығыс іргелерін тас қамалдай бітеп жатқан Жайық әскери Шебі басшыларының ауызын алып қою ниетімен қашқын ұстауға жәрдемдесулері көздеген мақсатына толық жетпеді. Ойламаған жерден бұларға таңылған Күшік Жапарұлының өлімі − қарсы топқа қол болды. Соны желеу етіп, Жайық Шебі басшыларының аяғын тұсап, «қашқындар» мәселесін аяқсытып жіберулері де ғажап емес. Дегенмен, Исатай қашқын Сапан Мұхамедұлы Балқы Құдайбергенұлына қарасты Бесқасқа Беріш ауылынан ұстағанын, оның біраз жыл Балқының есігінде болғанын, ел ішінде жүріп күнелтуге бидің өзі рұқсат еткенін айтып, Шекара комиссиясын құлағдар етті. Жүзбасы Донсков та Оралға барысымен іс қозғауға уәде етті. Сөйтіп олар басты қарсыластарының бірінің адымын тарылтты.

	Бірақ қарсы топ та ұпай алдырмау үшін Күшік Жапарұлының өліміне қадалып бақты. Қабір ашуға келген комиссияның төрағасы Көшекғали Сығайұлы «Махамбетті алып кетем» деп қиғылықты салып еді, Исатай оның байбайын құлаққа ілмеді.

	Зерттеушілер осы тұстағы Исатай жасағын 700ге жеткізді. Бұл сөзде ереуілшілерді асыра дәріптеушілік салқыны бар. Өйткені, бұл уақытта Исатайларға келіп қосылғандардың есепсаны шамамен белгілі. Ол Жайық Беріш Дәуіт Ермекұлының шағын ауылы. Адасқан қаздай теңіз жағалауында, бөлініп қалған ол өткен қыс көресінді көрді. Жылу төлеуден бас тартқаны үшін старшын Қаракөбен Өтепұлы, інісі Сүйініш 10 кісі боп келіп малмүлкін олжалап, өзін оңдырмай таяққа жықты. Теңдік іздеп қисым басына барса, Қарауыл «мә, саған теңдік» деп жалаңаштап қойып, дойырмен 25 дүре соғып, үш күн қараңғы үйге қамап тастады. Жайлауға аяғы ілігісімен Исатайға жылап жеткен. Қыстай өзі қамауда, ауылы күзетте болған Адай Досақан Жәнібекұлы да жайлауға шығып арқа кеңісімен, бір түнде үдере көшіп Мыңтөбеден шықты. Ол өзі қайсар, батыр жігіт еді: 50 шақты жасауыл жігітімен, үлкен ауылымен келді. Ереуілшілерді серпілтіп, қара санын молайтып тастаған осы Досақан батыр. Әлбетте, батырлардың дабырасын есітіп, жекедара аттылыжаяулы келіп жатқандар да аз болмады. Мәселен, Есентемір Оңғалбай деген жігіт белдеудегі қожасының жарау атына қарғып мініп, Мыңтөбе қайдасың деп заулатып кете барған.

	Біздің жобалауымызша: Мыңтөбеден ұзап шықпаған, ат арқасына қона қоймаған, әзірше қорғаныста отырған көтерілісшілер саны 300–400 адам шамасында ғана болды.

	Қатарларының айтарлықтай молықпағаны батырларды ойландырды. Оның үстіне Күшік Жапарұлының өлімінен кейін, Исатай мен Махамбетті өйтеді екен, бүйтеді екен, әскери сотқа тартып, Итжеккен айдайды екенміс сияқты әңгімелер де гулеген. Отыра беруге болмайтын: жақтастарын молайтып, қатарларын көбейту керекті. Олар Тасшағылда ойларын пісіріп алып, маусымның бас кезінде «Бес Беріштің» жерін басып, Найзашағылға беттеді.

	«Жайлаудан қысылдық, Ішкі шептің бастығы Сумкиннен жер сұраймыз!» деп сөз таратты. Мұндағы мақсаттары – ханмен бір кетісіп, бір табысып жүрген алауыздықтары бар қалың Байбақты, Жаппас, Ысықтардың қоныстарына қоянқолтық жақындау еді.

	Олар «Бес Беріштің» жайлауын басып өткен соң, беттерін батыс тарапқа бұрып, Тастөбеге қарай беттеді. Осы маңдағы Күнтөбе деген жерде 50 адам боп кеңес құрды. Кеңеске өзге рулардың кет әрі емесау деген старшындары, билері, ел ағалары, батыр, бағландары шақырылды. Исатай жиналған жұртқа ӨріктіКиелі оқиғасын баян қылды. Ханға өкпелілер шер тарқата шешіліп, гүмпілдесе көсіліп сөйлемеді деймісің? Батыр ар жағына түйіп келген «Ордаға сес көрсету» жорығын келеге салып кеңесті ме, кеңеспеді ме − аныққанығы белгісіз. Сөз болмай қоймаған сияқты. Себебі: 22 маусымда батыр Орда тарапындағы ықпалды ағайыны Бекболат байға хат жазып, сәуір айында Сүйінішғали Жанәліұлының қолына ұстатқан арыз шағымымыздан хабар жоқ, сол арызымыз туралы ханның, «Хан Кеңесінің» нендей ойы бар екенін біліп бер деп өтінген. Соған қарағанда «Хан Кеңесі» төңірегінде бұларға қол ұшын беретін жан баласының болмағандығы.

	Исатай Бекболатқа хатында: «Сіз құрметті байдың жіберген кісіңіз уә жазған кітабыңызды оқып көрдік» депті. Болашақта бұл тарапта ізденістер жүргізу керек болады. Батырдың «Жараным Бекболатбай» дегенінен – оның нәсілі Беріш екенін аңғарамыз. Ендеше, ол ТұрымтайҚанайДәуленбайБекболат боп келіп, Дүйсеге тірелетін Жайық ұрпағы. Жасқұста Бекболат ауылының орны бар .

	Шамасы, Бекболат ереуілшілер арызы туралы ханның, «Хан Кеңесінің» нашар пиғылын біліп хабарласа керек, көтерілісшілер өре түрегеліп атқа қонған. Батыр ӨріктіКиелі оқиғасын бастанаяқ қайтадан хатқа түсірген. Оған 30 саратан (маусым) деп қол қойған. Соған қарап «Ордаға сес көрсету» жорығы сол шамада, не бірер күн ілгері, не бірер күн кейін болды деп жобалаймыз. Ел басқарудың жықпылжықпыл саясатына жетік Исатай мен Махамбет бұл жорықтарына «Ханға арызымызды айтамыз!» деген айдар тағып, аттаныстары туралы жар шашты. Бұл бір жағынан ханның табандылығын, екінші жағынан оңаша күңкілі көп халықтың белсенділігін сынау амалы да еді.

	Бұл жорықта батырдың шашбауын көтерген серіктері − немере ағасы Тоғай Бегәліұлы (Тайманның туған інісі), Үсе, Есет Төлегенұлдары, Қамбар, Есенғали Тайсойғанұлдары, хатқаламға жүйрік ұлы Жақия. Бұлардан басқа жорыққа ілескендер: Есмұқамбет Жантумаұлы (Есен), Атанай Тоқанұлы, Дәуіт Ермекұлы т.б. Шағымдарын жазып ала жүрді. Тастөбеден 17 адам боп шыққан олар – 60–70 шақырым жүргенде, ханға барып зарымызды айтамыз деушілермен молайып, 100 қаралы топқа жетті. Бұл да Исатайдың саясаты еді. Беделімді көр, мен қозғалсам, не боласың дегенді мысалмен ғана меңзеді.

	Бұл кезде Жәңгір Айырқұмда, қызыл ағаш селдір тоғайы бар Қандыағашта отыр еді. Алғаш хабар естігендегі жарлығы: жолдағы ауылдар Исатайды үйіне түсірмесін, қонақасы бермесін болды. Сөйтіп, оны ел сыйламайтын адам ғып көрсетіп, беделіне нұқсан келтіруді ойлады. Алайда ханның аптығы тез басылды. Сасқанынан Астраханға адам шаптырды. Ол әкесі сияқты Орынбор мен Астрахан әкімшіліктерінің арасында бұлтақтауын қоймаған. Орынбор әкімдері Ішкі Орданың Астраханға ауып кетуінен қорқып, ханмен көп жүз шайыса бермейтін. Ал Астрахан мен Орынбор екі ортадағы Орда үшін көптен таласты, қырғи қабақ еді.

	Исатай тобы таянған сайын, зәресі зәр түбіне кеткен хан өзін қорғайтын орыс отрядын соғыс жағдайына келтіріп, төңіректен жөпелдем қол жиды. Исатайдың алдынан елшілер жіберді. Олар – Қалмақ, Шора, Жүсіп билер Исатайды Толыбайдан (хан жайлауы Қандыағаштан 100 шақырым) тосып алды. «Арыздарыңды бізге беріңдер де, кері қайтыңдар!» деді. Бұдан кейін ханнан Балпанбек Жанәлин сұлтан (Сүйіншіғали, Бабағали Жанәліұлдарының ағайыны), Алаша Алтай Досмұхамбетұлы, Дәрі қожа Бабажанұлы бастаған бір топ елші келіп, жаңағылардың айтқанын қайталап, бұдан әрі жібермейміз деп тұрып алды.

	Исатайдың мақсаты − ханмен жүздесу, оны шабу емес, ықтыру ғана еді. Мақсатына жетті. Оның үстіне елшілер: 12 күннен кейін хан кеңесі шағымды тексеру үшін ел арасына шығады деп уәде етті. Исатай арызын тапсырып, кері кайтты.

	Осы оқиғадан кейін бұғып отырған орда тағы да дүр сілкінді. Батырды ықтыру қиын екеніне: бұқара қолдаса, Исатай Жәңгірге атасы Нұралының кебін кигізу ғажап еместігіне көздері жеткен ел ереуілшілерге қарай елеңдесе бастады. Осы кезде, яғни 1836 жылдың шілде айында Исатайларға Ысық руының Айқар ауылының старшыны Қалдыбай Қосаяқұлы, Байбақты старшыны Өтеміс Қошқарұлы, Жаппас руының Қарағұл атасының старшыны Әлжан Төремұратұлының ауылдары келіп қосылды. Сондайақ құмдағы «Бес Беріш» қауымын сағалаған Үсе Төлегенұлының туысы Әуес Төлегенұлы да ереуілшілердің қатарынан табылды.

	Исатайлардың қатары екі есе молайып, жалдары көтеріліп, шоқтықтары шодыраятыны, міне, осы тұс.





ҚАҒАЗ ЖАРЫСЫ




	Исатайдың хан ордасына алғашқы қоқанлоқы жорығы кезінде Жәңгірдің Астраханға көмек сұрап, шұғыл шабарман жібергені белгілі. Бұл кезде Астраханның губернаторы Тимирязев еді. Ол гвардия поручигі Тюменевті Ордаға шұғыл жөнелтті де, 2ші казакорыс полкіне екі зеңбірекпен ханға көмекке аттануға әзір тұруға тәртіп берді. Содан кейін Ордадағы жағдайды Сыртқы Істер министрлігінің Азия комитеті (Департамент) басқарушысы Родофиникинге хабарлады. Ол министрге, министр Николай I патшаға мәлім етті.

	Министрліктен Орынбор әскери губернаторы генерал–адъютант Василий Александрович Перовскийге «бұл өзі не оқиға?» деген сынды сұрау келді. Ол қатынас қағазда Астрахан губернаторының хатының көшірмесі тіркеулі еді. Бұл жай Перовскийдің шамына тиеді. Губернатор қатынас қағазға кешеулеп барып, 1836 жылдың 18 қыркүйегінде жауап қатты. Онда Ордадағы оқиға үкімет мазасызданғандай маңызды іс емес, жанжал тыйылды деп жауап бере келіп, бұдан былай Орда ісіне Астрахан губернаторының араласпауын талап етті.

	Мұны айтып отырған себебіміз: Исатайдың 1836 жылы маусым айының соңындағы Ордаға сес көрсету жорығының Николай I патшаның құлағына жетіп, үкімет адамдарын елең еттіруі. Ешбір құжатта айтылмағанмен, бұрынғы генерал губернаторлар Эссен, Сухтелендер тұсында Орынбор әкімшілігімен әмпайжәмпай болған Жәңгір Перовский келгеннен кейін (1833 ж.) онша еркіндей алмағаны байқалады

	Василий Александрович Перовский − оқыған, мәдениетті, көргенді адам болып, айналасына жақсы әсер қалдырғанмен, отарлау саясатын табандылықпен жүргізген адам. Ол – Пушкин, декабристердің досы. Орынбордағы Неплюев училищесінің көркеюін, Керуен сарайының өмірге келуін де соның атымен байланыстырады. В.А.Перовский граф Разумовскийдің ойнастан туған баласы еді, оның өзі де үйленбей, өмірін ойнаспен өткізді. Оның ашынасы Анна Осиповна Жидкованың шешесі қазақ болған. Анна Осиповна нағашы жұртының қанына тартып, қазақтың әнкүйін қатты қадірлеген. Перовский туралы кезінде И.Н.ЗахарьинЯкунин деген әдебиетші «Хива. Зимний поход в Хиву Перовского в 1839 году. Первое посольство в Хиве в 1842 году» атты кітап та жазған. Ол кітапты оқыған орыстың ұлы жазушысы Л.Н.Толстой Перовскийді сирек кездесетін білімді, асқан мәдениетті орыс адамы деп бағалаған. Сол сырт жылтырлығының әсері болды ма– Құрманғазы да «Перовский маршын» жазған. Жалпы, Василий Александрович мәдениеттің қамқоршысы болып көрінуге тырысып, әдебиетшілерге, музыканттарға ілтипат білдірді. Ал олар өз кезегінде Перовский атын тарихта қалдыруға еңбек сіңірді. Алайда, Перовский отарлау, орыстандыру саясатын кірпік қақпай қатал жүргізді.

	Жәңгірдің өзіне хабар салмай, Астраханның губернаторы Тимирязевке жүгіргені Перовскийдің көңіліне келді ме – алғашқы кездерде Жәңгірдің талаптілектеріне ықылассыз болып, Исатайға іш бұрғандай да ниет танытты. Бұл Исатай арқылы ханды жуасыту амалы болса да өзі білсін. Жалпы, отарлау саясатын жүзеге асырушылар – халықтың өзара шиеленісін мақұлдамаса, жек көрмеген, сол арқылы ел ішін әлсіретіп, ақыры өзінің төрелігіне жүгіндіріп отырған. Тек мәселе ұлт ішіндегі өзара қайшылық шегінен шығып, патша өкіметінің мүддесіне қарсы келе бастағанда, ешкімді аямаған. Исатай көтерілісінің соңы да осының кебін киді.

	Ал енді Орда тірлігіне оралып, ел арасы қалай болып жатқанына назар аударалық. Бұл тұстағы Хан жақтаушылар мен ереуілшілердің күрес тәсілін «қағаз жарысы» деп атауға болар еді. Ордадағы даңғазаның дабыры жоғарғы жақтың құлағына жетіп, түптің түбінде бір тәптіш болатын нышан байқалған соң, істі өз пайдамызға бұрамыз деп қарсы жақ бірбірінің ит жылынан бергі айыпкінәсін жіпке тізіп, Орынборға қарай қағазды қардай боратты.

	Хан басымен осынау «қағаз жарысын» бастаған Жәңгір болды.

	14 маусымда ол Шекара комиссиясына Исатай Тайманұлы, Үсе Төлегенұлы, Тінәлі Тайсойғанұлы сияқты старшындар (1835 жылғы арыз болса керек) және басқа қазақтар жазған арыздарды, бұдан бұрынғы арыздардың да көшірмесін жіберді. Асылы, Шекара комиссиясы мәселеден жанжақты хабардар болу үшін істі толық сұратқан болса керек. Жәңгір осы құжаттарды жай жолдай салмаған, әжептәуір түсініктермен жолдаған. Онда Исатайларға байланысты былай делінген: «Тайманұлы, Төлегенұлы, Тайсойғанұлдарының ол шағымдарында айтқандарының бәрі өтірік, тек өздерін ақтау үшін істеп отырғандары». Тағы да былай деген: «Исатай Тайманұлы жанындағы Махамбет Өтемісұлы дегеннің айтағына еріп, ханға шағым береміз деген желеумен Ордаға келе жатқанда, қарсы шара қолдану арқасында ол шайка құрыды...»

	Жәңгір мұнымен қоймай тап сол күні Орынбор әскери губернаторының атына шағым жолдаған. Онда хан шептік әскери күштердің көмегімен Исатай, Махамбетті ұстап, ел арасынан аластауды өтінген. Әсіресе, Махамбетті бұзылған адам деп жазғырған. Сондайақ Орда күзетінде бұл кезде Астрахан казактарынан құрылған – 3 офицер, 175 адамнан тұратын әскер бөлімі бар еді. Оны орданың ішкі істеріне пайдалануға рұқсат жоқты. Жәңгір губернатордан осы әскери күзетті өзінің қарамағына беруді сұрайды.

	Жәңгір Исатайдың Ордаға сес көрсету жорығын жүзеге асырмай, шайканы кері қуып тастадық деп мақтанғандай болғанмен, олардың бұл әрекетін бүлік деп бағалап, шұғыл шара қолдануды өтінеді.

	Исатайлар да қарап жатпайды, 12 күнде бір жауабын береміз деген ханнан жауап болмаған соң, арада 14 күн салып, олар да тап сол 14 шілде күні Ішкі Орал шебінің бастығы, Глинянск бекінісінде тұратын (Қазіргі Жаңақала маңы) есауыл Сумкинге хат әкеліп тапсырды. Бұл құжат «Старшын Исатай Тайманұлының Орал шебі бастығына мәлімдемесі» деген атпен мәлім. Жалпы, көтеріліс кезіндегі Сумкиннің мінезі біртүрлі түсініксіз де қызық. Ол Исатаймен жақсы таныс болған. Бірде ол Исатайға болысқысы келгендей сыңай танытатыны бар, бірақ қорқа ма, қолынан келмей ме – артынша айнып шығып отырады. Ол, не дегенмен де, Нарынның іргесінде отырып, басқаларға қарағанда орданың ішкі жағдайына қанық болған.

	Арызда былай делінген:

	«Осы жылғы май числосының ішінде Оралдың офицері Донсковқа жәрдем беріп, оның талап қылмыш адамдарын ұстап бергендіктен біз өзіміздің сұлтан, би, старшындарымызға жек көріндік һәм хан хұзіретіне бұл қылығымыз лайық болмағаннан осы уақытқа шейін қазақ халқының тыныштықтары кетіп, хұсусан (кейбір) өзіміздің атабабалар тыныштықсыздыққа түсіп, жақсы атына, жақсы киіміне бей ықтияр болып уә малдары һәм тартылып алынбақлар. Одан жәбірлеріміз турасында Қали Каһлұұлы Жаһлұхан (Жәңгірдің ұлықталған есімі хұзіретіне такбар қайтақайта) арыздарымызды қылсақ та қабыл алынып, тәптіш болмағанынан жәбір арыздарымызды Россияның бас әкімдеріне білдірмегіміз лайық. Уә әділ көреміз. Осы жылдың хамал числосының ақырғы күндерінде Қарауыл қожа Баба қожа ұлы 800 кісілік әскер жасап, қаружарақтарымен мені қамап ұстап өлтіремін деп һұжымлық қылуында бейғайып уә бейсебеп әскермен келуінен тәптіш болынбағы үшін хан хұзіретінен неше мігір өтінсем де, қабыл алынбады. һәм бір тәптіш болынбады. Білсе екен, жәбірліктерінен жапаланып қазақ халықтарынан қанұнға (заңға) лайық пікірлер кетпесі үшін күн бұрын білдіреміз. Жәбір көріп, сіз Қизатлы начальниктен такрат өтінішімдұр. Менің көрілміш жәбірлерім турасында қылған арызымызды тиісті орынға білдіріп, біздің халқымыздың арасы сәттер уә ахат болуына себеп болуыңыздан жаныммен низаммуапық (жақсылыққа лайқат) көремін. Уә бас әкімдерге лайық болса, жоғарыда жасалмыш кисаблы (есептегі) адамдарды тауып тапсыруға таярмыз. Уә бұ арызымызға муапық бір тәптіш болына қалса, қара пақыр халықтың ішіне келіп әркімнің өзінен әр басқа жауап сұралса еді. Аның үшін хан хұзіретінің, Беріш сұлтандары, старшындарынан басқа жерде сұралса. Егер де бұл арыздарымыз бойынша қара халықтың ішіне келіп жауап сұрамайынша, жоғарыдағы сияқты орынға шақырыла қалса, халық бара алмай, қанұнға қайшылығы көрініп, бас тартқаннан қараб (ойран) болынбасақ еді.

	Уә бұдан төменде бұл арызымыз бірде ілтипатыңызға алынбай қара халықтың розғар (мекені) кешірген жерінен жауап сұрамаса, әуелгі басымыздан екінші басымызға жеткенде ұлтымыздан не үміт болмағанынан басқа шарамыз жоқдүр.

	Хұсусаны біздің жазбағамыздың себебі Қали Каһлұхан Жаһангер сұлтандар және оның тәдбірінде (дәргейінде) болынмыш билері, старшындары, уә Қарауыл қожа баршасы бір ынтымақта болып, қара пақыр халықтың жазған арыздарын тыңдатпастыққа кетсе, бізді заңға қайшы көрсетпек үшін нақақ орыннан бәлеге мүбәтла қылдылар деп, – жоғарыда болғушы бас әкімдерге көз тұтып қалғушы».

	Арызға Исатай, Махамбет, Досақан Жәнібекұлы, Есмұхамбет Жантумаұлы және батырдың бұрынғы арызшағымдарына қатыспаған ереуілшілерге жаңадан келіп қосылған Есенғұл тайпасының старшыны Әуес Төлегенұлы, Байбақты руының старшыны Өтеміс Қошқарұлы, Ораз Ысықтың Айқар ауылының старшыны Иманбай Қалдыбайұлы, Жаппастың Қарағұл ауылының (атасының) старшыны Әлжан Тұрманбетұлдары қолдарын қойып, мөрлерін басқан.

	Исатайдың, қала берді бүкіл көтерілістің ісқағазын Жақия жүргізген. Оны Нарындағы көтеріліс жеңіліп, Исатайлар Жайық сыртына қашып өткен кезде, Жақия әкесінің, көтерілістің ісқағаздарын атқа өңгеріп қашып жүріп ұсталды. Өзі мұсылманша айрықша сауатты болған. Жоғарыдағы шағым әрі шағындығымен, әрі ойлы, сауаттылығымен көзге түседі. Ұсақтүйекті термей шағын арызға Исатайлар барлық мұңдарын сыйғызып, талаптарын да қоя біліпті.

	Қатыстары жоқтығын аңғартып, Күшік Жапарұлы өлімін ауыздарына да алмаған. Сондайақ ұзақ белдесуге дайындалған ереуілшілер тактика да қолдана білген.

	«Егерде бұл арызымыз бойынша қара халықтың ішіне келіп жауап сұрамайынша, жоғарыдағы сияқты орынға шақырыла қалса, халық бара алмай, канунға қайшылығы көрініп, бас тартқаннан қараб болмасақ еді» деп өздерінің басын ашып алыпты. Патша әкімшілігінің әртүрлі себептермен алдап шақырып алып, түрмеге қамап не жер аударып жіберу әдеті барды. Шағым өте сауатты, жоғары мәдениеттілік тұрғысында жазылған.

	Сумкин бұл хатты Орал казакорыс әскерінің наказной атаманы, полковник Василий Осипович Покатиловке жеткізген. Шілде айының аяқ кезінде хат Орынбор дербес корпусының командирі генераладъютант, губернатор В.А.Перовскийдің қолына тиген.

	Ішкі Орданың екі жақты қарсы тобынан келіп түскен арызбен Орынбор Шекара комиссиясының төрағасы генералмайор Г.Ф.Генстің өзі шұғылданды. Ол 31 шілде, 8 тамызда генералгубернатор В.А.Перовскийге екі рет түсінік хат жолдап, арыз бойынша іс қозғауды ұсынған. Оның пікірінше: Ордадағы жайсыздыққа кінәлі Исатай Тайманұлы мен Махамбет Өтемісұлы. Комиссия мүшесі Сергичевтің екіұшты солқылдақ қорытындысын қатерге де алмай, Махамбет Өтемісұлы деген бейбастақ нашар адам, К.Жапарұлын ауыр нәрсемен ұрып өлтірді деген. Сондайақ олардың ханға арызымызды айтамыз деген желеумен тобырды жиып, ханға аттанғанын, хан жоғары жақты мазаламай, оларды өз күшімен қуып, таратып жібергенін хабарлаған. Г.Ф.Генс бұл бұзықтарды «Орал шебі әскерінің көмегімен тұтқындап, түрмеге қамап, Ордадан аластау керек» деген ханның пікірін келтіре отырып, өзі де сол пікірде екенін аңғартады. Ақыр соңында Орал шебі әскери кеңсесінің шенеуніктері арқылы бұл істі егжейтегжей тексерген жөн деген ұсыныс білдіреді.





АЛАЯҚ ҮКІМ




	Генерал губернатор В.А.Перовскийдің келісімімен 1836 жылы 24 тамызда Шекара комиссиясы істі Орал казакорыс наказной атаманы, полковник В.О.Покатиловтың қарамағына жіберуді ұйғарды. Іске Исатай Тайманұлының арызы да тігілді. Шекара комиссиясы тексеруге тәжірибелі, сенімді шенеуніктердің тартылуын және хан тарапынан депутат болуы қажеттігін еске салады.

	Анаумынау емес, бірі хан, бірі батыр, орданың екі арасының даулы тартысы казакорыс атаманы Покатилов пен ішкі Шеп бастығы есауыл Сумкинді әжептәуір абыржытты. Екеуі бетпебет әңгімелесіп, жиіжиі хат жазып та істі қалай жүргізу туралы кеңеседі. Себебі олардың қолында Орда туралы қыруар материал бар еді. Атап айтқанда: ханның шағымы, Исатайлардың арызы, жүзбасы Донсковтың рапорты жатқан. Істі қай бағытта жүргізу керегі анық еместі. Жәңгір Орынборға, Шекара комиссиясына, Орал атамандығына хат жазып, өзі де аяқтай келіп, істі Күшік Жапарұлы өліміне байланысты жүргізуге аянбай күш салып жатқан. Ақыры кеңесе келіп, тергеу ісіне әскер старшыны Осипов пен есаул Өзбекұлын белгіледі. Өзбекұлы тілмәштік қызметті коса атқаратын болады.

	Тергеушілердің алдында мынадай сауал тұрады: қылмысты істері расталса, Махамбет пен Исатайды ұстау керек пе? Ал ханның елге қиянаты батып, жапа шектіргені рас болса, оны қалай қылу керек? Бұл нұсқау сұрағанның кері еді. Бұл сауалға Сумкин де, Покатилов те жауап беруден бас тартып, Шекара комиссиясына ақыл салады. Жақтасып таласудың талайын көрген тәжірибелі тісқақты батыр тексеруге дайындық жасалып жатқанын іші сезді ме, әлде Сумкиннің кеңесі болды ма, 16 қыркүйекте баяғы 14 шілдеде Сумкин арқылы жолдаған хатына жауап алғысы келген сыңайланып Покатиловқа хат жазды:

	«Осы жылғы өткен мамыр айында құпия сапармен жүрген жүзбасы Донсковқа қолғабыс етеміз деп, сұлтандар мен қожаларға жақпай қалдық па, енді олар бізді жала жауып, нақақ күйдіруге шықты. Бұдан бұрын біздер бар жағдайымызды айтып түсіндіргенбіз, онымыз қабылданғанмен, жауапсыз қалды. Сондықтан ендігі тілегіміз: биыл қыстап шығатын қолайлы жеріміз жоқ, өйткені бұрын көшіпқонып жүретін Каспий теңізіне қарай барайық десек, бізге қас сұлтандар мен билерден қауіптенеміз. Сондықтан сіздерден сұрайтынымыз: рақым етіп, біздерге өздеріңізге қарасты өңірде, казакорыс жерінде қыстап шығуға рұқсат етсеңіз екен. Біздер сіздердің нұсқауыңызбен әскердің қаражат пайдасына ақша төлеуге келісер едік. Әйтпесе, біздің осы ісіміз аяқталғанша қарсы жақ бізге жазықсыз қиянат істемейтіндей етіп, жоғарғы бастықтардан қағаз берілсе екен».

	Бұл хатты жазғандағы Исатайдың мақсаты баяғы хатына тыңғылықты жауап алу еместі, әнеміне тексеру басталады деген соң, өздерінің жағдайларын тағы да есіне салып, мүмкін болса, жоғары жақтың пиғылын білу еді. Исатай мен Махамбет ел іші тартысына жаңа араласып жүрген адамдар еместі, оның ықпылжықпылын патша әкімшілігінің де «қарға қарғаның көзін шұқымайды» саясатына беріктігін білетін. Баяғы Сумкин арқылы тапсырған хаттарына ұштыкүйлі жауап болмағаны көңілге күдік ұялатып еді. Бұл хаттарына да қапелімде жауап болмады.

	Исатайлар бекер мазасызданбаған еді. Жәңгір тексерістің бағытын бұруға Шекара комиссиясы арқылы жан салып бақты. Айтқандарындайақ, 29 қыркүйекте Шекара комиссиясы тергеуді қалай жүргізу керектігі туралы Покатиловке жөн сілтеді: «Егер Өтемісұлы мен Тайманұлының істегендері расқа шықса, екеуі де қасындағы серіктерімен қамауға алынсын. Ал тергеу үстінде старшындар мен өзге қазақтар ханға, оның басқаруына наразылық білдіріп, кінәлап жатса, оны қазбалап анықтауға әуре болмаңдар, Шекара комиссиясына хабарлаңдар, ал біз оны губернатордың құлағына жеткізетін боламыз».

	Бұдан артық қандай нақты нұсқау болмақ. Шекара комиссиясы аққараны анықтамай жатыпақ, тергеудің тағдырын көрінеу біржақты шешті.

	Онымен де қоймай, старшын Осиповтың басқа жұмысқа ауысуына байланысты деп, оның орнына старшын Сиротин тағайындалды.

	Әрбір оқиғаның басы мен аяғы болады, 1834 жылғы би, старшын сайлауы Исатайдың ханмен кетісуіне, одан атақонысынан айырылуымен жалғаса келіп, 1836 көктемдегі ӨріктіКиелі оқиғасымен тамам болып, ханмен екі арадағы араздық жаңа сатыға енген. Олар енді екеуара шешісе алмаған өз тағдырларын орыс әкімдерінің қолына берді. Бұл кез ашуызаның ереуілге айналып, ереуілдің іштей пісіп, біршама бейбіт дамыған тұсы еді. Махамбеттер Нарынның жалпақ құмында күнде мәжілісжиын ашып, қауырт қимылға үндеп, білекті сыбанып баққанмен, Исатай оларды еркіне жібермей, тәктәкпен тежеп келді. Дүрлігіс, көтеріліс дегеннің бұрқ етіп, аяқ астынан болғанмен, ол дами келе бір басшылыққа тізгін беріп бағынған соң, сол басшылықтың қадірқасиеті, қабілетіне байланысты да дамитынын естен шығармаған жөн. Олар да адам еді, олардың есебі, үміті, алатыналдыратын тұстарға байланысты ісәрекет қимылы болады. Исатай бұл кезге дейін дегеніне халыққа арқа танған айбатымен жетем деді, Исатайдың ереуілінде әділетсіз хан, бейбастақ билеушілердің ел қанау саясатына деген халық ызасы жатты. Тарих сабағына қарап отырсақ, барлық ұлылыкішілі қайшылықтардың қабындап келіп, тарс жарылуына әлдеқандай нақтылы бір оқиға себеп болған. Ал Исатай ереуілдігінің бұрқ етуіне түрткі болған Қарауыл қожаның қараулығы еді. Исатай соны орнынан кетірем деді.

	Хан саясатшыл болып, бір адым кері шегініп, батырдың талабын орындаса, ереуілшілер сабасына түсіп, Ішкі Орданың тарихқа атын мәшһүр қылған ұлы сабылыс болмас па еді? Жоқ, хан басты тірегінің бірі, әрі қайын атасы Қарауыл қожаны Исатайға бола мұқата алмады, ал мұқату айналып келгенде өзін мұқату, өзінің әлсіздігін көрсету болып табылатын. Хан оған бара алмады. Және де Қарауылды орнынан тайдырса, Исатайлар енді Балқыны, Шомбалды, Қаракөбенді, Төлегенді кетір дейтін. Орданың жағдайы асқындай келе осыған жетіп еді. Бекіспей тынбайтын бір қанды шайқастың шаңы көрініп тұрғанды.

	1836 жылы қазан айының басында Исатайлар тергеудің қай бағытта жүргізілетінін нендей жолмен болса да, аныққанық білді. Бұрында үміттері шамалы патша әкімшілігіне сенімдері енді біржола жоғалды. Орынбор губернаторы бар, Шекара комиссиясы бар, Орда әскери атамандары бар – барлығы жабылып, мұны хан алдында жығып беруге ниет түзеді. Осы кезден бастап Исатайдың мінезі де, ісәрекет қимылы да шұғыл өзгерді. Дауды заң жолының әділетімен шешеміз деп дәмеленіп келген Исатай осыдан кейін шалқасынан шарт кетіп, мүлде қарсы жаққа аунап түсті.

	Архив құжаттарына қарағанда, шілденің басында Орал казакорыс әскерінің беделіне нұқсан келтірген қылмысты оқиға болды. 8ші Орал полкі казакорыстары қазақтардан мал ұрлады да, онысы жалпақ елге жария боп қалады. Әскери қызметтегі қылмысты казакорыстар оңбайтындарын біліп, қазақ арасына қашады. Орда ішінде де жасырынып жүргендері бар еді. Оларға қатаң шара қолдану туралы Орынбор әскери губернаторының нұсқауы 4 шілдеде шықты. 5 тамызда Покатилов Жәңгірге жағдайды баяндап, қашқындарды ұстауға жәрдемдесуді өтінді. Алайда, одан нәтиже шықпайды да, әлгі қашқындарды жүзбежүз танитын адам керек болды.

	Бұл іске 8ші Орал полкінің казагы Өміркей Мурзаев құлшыныс білдіреді. Оны қыркүйектің басында Ордаға жібереді.

	Өміркей Мурзаев жанында Жәңгірдің қолғабысқа берген адамдары бар екі қашқынды ұстап, Шеркеш ауылының маңына келгенде, ауылды тінтіп қайту үшін серіктері Тұрсынбекұлы мен Сарман дегенді жұмсайды. Бұл ауылда Исатайлар бар екен. Олар әлгілерден кім екенін сұрап біледі де, аттарынан аударып, қаружарақтарын (бесатарлары мен пистолеттерін) тартып алады. Өздерін бортылдатып сабайды.

	Исатай онымен қоймай Өміркей Мурзаевтің тұтқынындағы екі қашқынды айырып алу үшін 15 кісі қуғыншы шығарады. Зәресі ұшқан Өміркей тұтқындарды тастап, қашып құтылып, Ордаға жетеді.

	Бұл оқиға туралы Жәңгір 12 қазан, 1836 жылы атаман Покатиловқа егжейтегжей хабарлады. Артынша Оралға келген Өміркей Мурзаев атаман алдында жауап бергенде, Шеркеш ауылы маңында болған уақиғаны айнақатесіз тағы да қайталап айтып береді.

	Сөйтіп, қазанның бірінші жартысында Исатай әрекеті жаңа сатыға ауысады. Батыр Жәңгірмен айқастың басталған кезінде, жүзбасы Донсковқа тұтқындарды ұстап беруге қолғабыс етіп, бір жағынан, ханға арқа таңған адамдарының кім екеніне әкімшіліктің көзін жеткізбек болса, екіншіден, оларға қызмет көрсетіп, ауыздарын алу еді. Исатай кейінгі шағымдарында да қашқындарды ұстауға қолғабыс беруге уәде еткен. Енді келіп, ол өзінің сол уәделерінен тайқып шықты да, қарамақарсы әрекетке көшіп, тұтқындарға ара түсіп, арашашы болды. Исатайдың бұл қылығы – еңбегін ескеріп, сөзін тыңдамаған әкімшілікке «сен кылғанға мен қылдым» деген қыр көрсету сияқты. Онымен де шектелмей, Исатай Жайық сыртына кетемін дегендерге өз тарапынан рұқсат қағаз, билет береді. Сөйтіп, Исатай қатерлі тар жол, тайғақ кешуге бет алды.





ТЕҢІЗ ЖАҒАЛАУЫНДАҒЫ ТАС-ТАЛҚАН




	Ереуілшілер жаз бойы Тастөбеден терістікке Қарай Күнтөбе, Бураөлген, Найзашағыл, Жаман Шолан атырабын жайлап, Қамыс–Самар көлдерінің күнгей қырағына дейін барып қайтты. Шекара комиссиясының тергеушілерге берген алаяқ нұсқауы батырларды қатты ширықтырды. Алдын ала тағдырлары шешіліп қойған тәптішке: кінәларын сезгендей бұғып бара ма, әлде көрнеу қиянатқа өршілдікпен жауап бере ме? Батырлар соңғысын таңдады. Қазан айының орта шенінде олар Теңіз жағалауына құлады.

	Дүрбелеңнің көкесі осы кезде басталды. Исатайлардың Нарын құмынан қалың елдің арасына қарай лықсып келе жатуы – елдің делебесін қоздырды. Исатайға бұрыннан тілеулес, озбыр старшындардың қол астында амалсыз бұғып отырған ауылдар ереуілшілерге қарай жөңкіледі. Нарын құмының өзінде оларға келіп 10 ауыл қосылса, көп кешікпей Айғана старшыннан–39, Төлеген Тыныштықұлынан – 30, Ағым Айболатұлынан (Жарылғас Беріш, әрі би, әрі старшын) – 24 адам, Қаракөбеннен – 14, әрі старшын, әрі ірі бай – 1824 жылы Исатаймен түрмеде бірге отыратын жолдасы әрі ағайыны Жұмағазы Боярұлынан – 15 үй қашып келіп, Исатайларды паналайды. Адай, Шеркеш, Алаша руларынан да бірнеше ауыл, ереуілшілерге келіп қосылады. Төлеген Серекенұлы (Тұрымтай Беріш) 30 үйімен ереуілшілер жанынан табылды. Тіпті Орданың арғы бетінен ит арқасы қияннан билеушілері ноғай–қазақ Шомбалға наразы болған Аппаз Қошайұлы, Ахмет Мәстекұлы, Құлсейіт Асанұлы сияқты жігіттер қыр асып, су асып, қашып келді.

	Қашқан ел, көшкен ауылдар жай кетпей, дау, жанжал шығарып, төбелесіп кетеді. Мәселен, старшын Төлеген Тыныштықұлынан кеткен шаруалар оның тәуір деген бес ат, бір айғырын тартып алып кетеді. Артынан қуғыншылар шығып, әлгілерді ұстаған кезде, Махамбет пен Тінәлі 15 кісісімен тап болады да, оларды босатып алып, қуғыншыларды сабап жібереді.

	1836 жылы қазанда қыстауға Каспий теңізі жағалауына құлаған Исатайлар баржоғы бір айдың ішінде екіүш есе көбейіп, ордалы жұртқа айналады. (20 ауыл). Олар енді Қарауыл қожадан рұқсат сұрамай, өздерінің қыстауына қолайлы жерлерді күшпен тартып ала бастайды.

	Бұрын серіктерін тәктәкпен ұстап келген Исатай енді елге тізесі батқан үстем тап өкілдерімен қалай күресіп, не істеудің үлгісін өзі көрсетеді. Ол, жанында Рақмет, Баймұрат Әбдікәрімұлдары, Нарынбай Нұрбай, Қадырбай, Кішібай Өрісбайұлдары, Сығыр, Нарынбай Кішібайұлдары, Жаңабай, Алтынбай Рақыметұлдары, Құдайберген, Шоқа Қыстаубайұлдары бар, елге көп зәбір берген старшындар Ағым Айболатұлы, Сүйініш, Тоқсан, Дүйсен Өтепұлдары (Қаракөбеннің ағайындары) ауылдарын талқандайды. Ол, әсіресе, өзін қолдамай, хан жақтаған Жайық Беріш ағайындарына шүйлікті. Ағайындарына өкпелеуге де, Жайық Беріш тайпасының указной старшыны болған соң, заң жүзінде өзіне қарасты оларға тізе батыруға ерікті еді. Есен Беріш старшыны, Айғани ағайыны Айыз Жантоқұлын шаруалар көзіне шұқығандай ғып айыптап, сөгіп кеткен.

	Көтерілісшілер ханның сөзін жақтаушыларға аянбай тиісті. Олар сол қазан айының ішінде старшын Сүйініш Сапақұлын таяққа жығып, старшын Жұмағазы Боярұлының үйір жылқысын айдап алады. Сондайақ Беріш старшындары Қаракөбен, Айғаниларға шабуыл жасап, Айғаниді өлімші ғып сабап, оның екі сыбайласын тұтқындап, ат сауырына өңгеріп кетеді.

	Міне, тергеушілер ел арасына шыққанда, Исатайлардың әрекеті, ел ішінің жағдайы осындай болатын.





НӘТИЖЕСІЗ ТӘПТІШ




	Тергеушілер 24 қазан күні Сарайшық қаласына келді. Олар осы арада тергеудегі хан тарапынан 12ші класты депутат сұлтан Медет Шөкинді күтіп, біржар күн кідірді. Тергеушілерді тосып жүрген Қарауыл қожа олар Сарайшыққа келген күні, яғни 24 қазанда старшындар Сүйініш Сапақұлы, Қаракөбен, Айғаниларды шапқаны туралы Исатайдың үстінен арыз түсірді. Тергеушілер оны ілтипатқа алмады. Себебі, Қарауыл кожа Исатайды сүріндіруге мүдделі адам еді.

	Тергеушілер Медет Шөкинді ілестіріп, 1 қараша күні Гурьевке ең жақын Новопороховинск батағасына келді. Тергеуді осы арада жүргізу белгіленген. Тергеу ресми түрде 1 қарашада басталды деп есептелінеді.

	Тап сол 1 қарашада Жарылғас тайпасының адамы Байдәулет Кәсіпұлы дегеннің Астрахан губерниясының Краснояр уезінен мал ұрлағанын, соны куәлармен жүздестіруге уездік сот шақырса, Балқы қылмыскерді талап етіп барғанда, бүлікшіл старшын Исатай Тайманұлы Кәсіпұлын азғырып жібермей қойғаны туралы Шекара комиссиясына шағым түседі. Бұл шағым Балқының айтуымен жазылған болса керек.

	24 қазандағы арызы кәдеге аспаған соң, Қарауыл қожа Қаракөбеннің туған інісі Сүйініш Өтепұлының атынан арыз дайындатты. Ол тексеру басталардан азақ сағат бұрын тергеушілерге Исатайдан көрген жәбірін майын тамызыпақ жазып берді.

	Енді тәптішке қатысы шамалы бөгде адамның шағымына құлақ аспауға болмайтын еді, тергеушілер онымен танысып, Сүйініш Өтепұлы қозғаған мәселенің күрделі екенін ескеріп, жоғарыдан кеңес сұрау үшін сол күні, яғни 1 қараша 1836 жылы арызды атаман Покатиловқа жолдады. Ол өзі Орал казакорыс әскеріне екіүш жыл турасында тағайындалған, қазақтар ісіне шорқақ, аса сақ адам еді. Өйткені, өзінен бұрынғы атаман Д.Бородин осы қазақтар мәселесінен шаталып, орнынан кеткен еді. Ол әлгі арызды Орынбор корпусы командиріне, өзінің тікелей бастығына жөнелтті. Корпустың штаб командирі 23 қарашада Покатиловқа былай деп мәлімдеді:

	«Өтепұлының шағымы, онда айтылған жайлардың аныққанығына жету үшін, старшын Тайманұлының қолайсыз істері жөнінде жүргізіліп жатқан іске тіркелсін».

	Бұл кезде қырға шығып қашқын ұстаушы Донсковтың рапорты бойынша да тергеу басталған. Бірақ ол тап мұндағыдай емес, аяғын сиырқұйымшаққа апарып сүйейтін бәсең қалып алып еді. Орынбор әкімдері Жәңгірді қолдаушы адамдардың жасырып қашқын ұстайтын қылмысты істерін әдейі бұл тексеруге қоспай, басқа жаққа жіберген. Бұл екі іс бірге тексерілгендей болса, екі жақ та айыпты болып, қорытынды шығаруды қиындатқан болар еді. Ал Новопороховинскідегі тәптіш негізінен Исатайларды тізе бүктіруге арналды.

	Жасырып қашқын ұстап, оларды құл ретінде қанаушының бірі Балқы еді. Қашқынның біреуі соған қарасты ауылдардан ұсталғанды. Балқы 3қарашада тергеушілерге төмендегідей түсінік берді: «Өткен мамыр айында Исатай комиссияға (Шекара комиссиясы) ханның жақыны Балқы Құдайбергенұлының үйінде жүрген қашқын Сапан Махмұдұлын ұстап бергені туралы хабарлады. Махмұд менің үйімде ешқашан тұрған жоқ, старшын Тайманұлы екеуіміз аразбыз, сондықтан ол өзінің ұстаған қашқынын Құдайбергенұлының үйінде тұрдым деп айт деп азғырып қойған». Өсітіп, Балқы өзінің қылмысын мойындау тұрсын, керісінше, Исатайға пәле жапты. Бұл ол кездегі ел іші күресінің белгілі тактикалары еді.

	Ал, Новопороховинскідегі тергеу папкісі қалыңдап, тергеушілерге жұмыс көбейе түсті. Тергеудің ісқағаздарына қарағанда, жауаптап, түсінік алушы әскери старшын Сиротин болған да, есаул Өзбекұлы – әрі тілмәш, әрі ісқағаз жүргізуші міндетін атқарған. Ал хан депутаты Медет Шөкин жауапталатын адамдарды тергеушілерге уақтылы жеткізіп тұруды міндетке алған. Таласты екі жақтың адамы Новопороховинск төңірегіне жиналады. Қарауыл қожа, ханды жақтаушылар сол төңіректегі батағаларға, қазақ ауылдарына, орыс селендеріндегі таныстамырларына орналасады. Исатай ауылдарының бір бөлегі Новопороховинскіге күншілік жерге көшіп келіп қонады.

	Тергеу 2 қарашада басталады да, Күшік Жапарұлының өліміне қатысты айғақтар: Тайбек Жәдігерұлы, Күшіктің ұлы Байжиен Жапарұлы оны Махамбет Өтемісұлының ұрып өлтіргеніне куәгерлік етеді.

	6 қарашада Исатай жауап береді. 1814 жылдың 25 қарашасынан старшын екенін, жасы 45те, бұдан 13 жыл бұрын Тана руының Бессары тармағынан адам өлтірді деп айыптaлғанын, бірақ негізсіз жаладан ақталғанын айтады. Сосын ұсталған 4 татарды Кульпин кордонына жеткізу үшін Досковқа 4 түйе бергенін, Күшік Жапарұлының 80 жаста екенін, жай түсіп өлгенін хабарлайды.

	Исатай кейін, 7 желтоқсанда да қайталап жауап берген. Ал шақыртқан бойда келіп, 6 қарашада жауап беруі тергеушілердің аужайын байқау, істің қай бағытта жүретінін аңдау ғана сияқты. Тексеру бағыты батырға бірденақ ұнамаған.

	Ол келесі күніақ, 7 қарашада депутат Медет Шөкиннің атына протест берген: Қарауыл қожа басшымыз болып тұрғанда, әділ жауап бере алмаймыз, қорқамыз, тәптіш кезінде Қарауыл қожа Бабажанұлы уақытша болса да орнынан кетсін, осы мәселе бір жақты боп шешілгенге шейін тергеу тоқтатыла тұрсын. Бұл қатынас хатқа Исатай, Махамбет, Тінғали және Дәуіт Ермекұлы қол қойған.

	Тергеудің маңдайы табанда тасқа соғылды. Депутат Медет Шөкин тергеуге шақырта жіберген адамдарына старшын Тінғали Тайсойғанұлы мен Дәуіт Ермекұлының не дегенін сұлтан 8 қарашада тергеушілерге жазба түрде мәлімдеді: «Ол екі старшынға кісі жіберіп едім, екеуі де жауапқа бара алмаймыз, шындықты айтуға қорқамыз деп рапорт жазып жіберді. Өйткені қазір біздің үстімізден қарайтын бастығымыз есаул Қарауыл қожа Бабажанұлы, біздің одан көрген жәбіріміз бар. Сондықтан Ішкі Орданың ханы Жәңгір тергеу біткенше Бабажанұлын орнынан кетірсін, осыған рұқсат етілгенше тергеу тоқтатыла тұрсын. Біздермен жекелей түсінісу керек болса, ол үшін Сіздерге Исатай Тайманұлы мен Махамбет Өтемісұлы барады».

	7 қарашада жазылған осы рапортта Тінғали Тайсойғанұлы мен Дәуіт Ермекұлы Қарауыл қожаның елден жылу жиғанын егжейтегжей дәлдеп жазған.

	Қарауыл қожа да қарап жатқан жоқты. Ол да 7 қарашада Исатайдың Сүйініш Өтепұлын ұрғанын, ағайынды Баярұлы старшындардан бір үйір жылқы тартып алғанын баяндап, Есен Беріш старшыны Айғана Жантоқұлын таяққа жықты деп өз атынан қосымша шағым түсірді.

	Махамбет хан өкілін қатыстыра отырып, 8 қарашада тергеушілерге жауап берді. Ол сол жауабында: атымМахамбет Өтемісұлы, руымБеріш, жасым 33те, дінім мұсылман деген. Бұдан 6–7 жыл бұрын (1829–31) Жайықтан өткені үшін Калмыков түрмесінде қамауда отырғанын, оба дертіне байланысты 1831 жылы босанып шыққанын айтқан. Неге екені белгісіз, тәптіштің көшірмесінде Күшік Жапарұлының есімі туралы бір ауыз сөз жоқ. Махамбет ол туралы көрмедімбілмедім десе керек. Ләммим дерек болмауы содан деп ойлаймыз. Махамбет өз жауабының қағазға қалай түскенін оқып, тексеріп арабша қолын қойып, мөрін басқан. Қағазға: «Мен, Махамбет Өтемісұлы старшын» деген мөрдің таңбасы анық түскен. Мөрдің ені 22 мм. ұзындығы 25 мм. Осы жауапта «Жәңгірдің 1834 жылғы 9маусымдағы №572 бұйрығы бойынша старшын болып саналам. Бірақ Шекара комиссиясының указын алған жоқпын» делінген тағы да.

	Тергеушілер Тінғали мен Дәуіт Ермекұлының арызын Жәңгірге жіберді де, 10 қараша күні өздерінің тікелей басшысы Покатиловтан кеңес сұрап хат жазды: «Сіздің мәртебеңіздің бізге 2 қазанда берген тәртібіңізде: егер старшындар мен басқа адамдар тергеу үстінде Жәңгір хан мен оның ел басшыларынан көрген жәбіржапаларын айтқандай болса, ондайды тексермейақ қойыңыз, ол жайлы Орынбор әскери губернаторына мәлімдеу үшін Шекара комиссиясына хабар етіңіз делінген еді. Ал Тінғали Тайсойғанұлы мен Дәуіт Ермекұлы деген старшындар өздерінің депутат сұлтан Шөкинге берген рапортында Гурьевтан бастап, Новинск батағасына жапсарлас Тақсалған кордонына дейінгі елді басқарушы есаул Қарауыл қожа Бабажанұлының заңсыз істерін жазып отыр, яғни елден ақша, т.б. жинайтынын айтқан. Бірақ бұның шындық, яки өтірік екені белгісіз».

	Тергеушілер өздерінің тікелей басшыларына Қарауыл қожаға ел наразылығы күшті екенін, оның заңсыздық істері мол екенін сыпайылап құлақ қағыс еткен. Бұған не істейміз деген емеуірін бар. 12 қарашада қожадан жауап алады. Ол Исатайларға 522 адаммен бардым деп, 24 наурыз, 1836 жылы Жәңгір берген нұсқауды көлденең тартады. Қарауыл қожа ақша алғанын, әр шаруадан бір тоқтыдан жиғанын мойындайды. Мен оны ауылдастарыммен бөліспеген едім, сол үшін қудалайды дейді.

	15 қарашада Төлеген Тыныштықұлы жылқысын алған ұрыларды ұстап, тергеушілерге алып келе жатқанда, жолда 15 адамымен Махамбет, Тінғалилар жолығып, ұрыны босатқызып, Айбас ауылының адамы Меңдіжол Бегісбайұлын сойылмен құлақшекеден ұрып, қан қылған. Тергеушілер бұл шағымдарды Күшік Жапарұлына байланысты болмағандықтан, әу бастағы келісім бойынша 18 қарашада Шекара комиссиясына жеткізді.

	Жәңгір тергеушілердің қатынас қағазына жауабын кідірткен жоқ. 24 қараша күні Қарауыл қожаға ара түскен ақтауын жібереді. Онда былай делінген:

	«Шөкиннің рапортында көрсетілген Тайсойғанұлы мен Ермекұлы деген старшындардың есауыл Бабажанұлына таққан айыптары ешқандай сөз қылуға тұрмайды, Бабажанұлының ешқандай қылмысы жоқ. Сондықтан оны орнынан алу обал, әрі Ресейлік заңжобаға қайшы келеді».

	7 желтоқсанда Исатай бұрынғы айтқандарын қайталап, екінші рет қысқа ғана жауап берген.

	Шекара комиссиясы тергеушілер жолдаған және Жәңгірден түскен қосымша арыздарға орай өз пікірлерін білдіріп, атаман Покатиловқа екі қатынас қағаз жолдаған. Ол кешікпей тергеушілерге табыс етілді. Соның бәрінде Красноярск (Астрахан болысына қарасты) земство соты Күсепұлы деген қазақты жауапқа келтіруді талап еткенін, хан Жәңгір Бөкейұлы оған өзінің кеңесші биі Балқы Құдайбергенұлын жіберген екен, ханға көнбей жүрген старшын Исатай Тайманұлының қасындағы Күсепұлы сол Исатайдың айтуымен Балқыға көнбепті, жауапқа барудан бас тартыпты. Шекара комиссиясы атаман Покатиловтан Краснояр земство соты сұратқан адамды тергеуші Сиротин мен Өзбекұлы арқылы дереу сол сотқа жеткізуді өтінеді және Тайманұлына «өзіне қатысы жоқ істерге араласпасын, елді Жәңгір ханға көнбе деп азғырмасын әйтпесе, бастықтар оған қатаң шара қолданады деп ескертілсін» деген.

	Екінші қатынаста: Қарауыл қожа Бабажанұлын ел басқарудан кетіре алмайтынын, оған заңды дәлел жоғын айтады. Ал старшын Бабажанұлы мен басқа да адамдардың жаңадан ашылып жатқан кінәлары жөнінде тергеу жүргізе беру керектігін тергеушілерге жеткізіңіз деген.

	Қарауыл қожа Бабажанұлын орнынан алу туралы шағымшылар талабы жоғары жаққа жөнелтілген соң, одан бір нәтиже шығар деп дәмеленген көтерілісшілер тергеушілердің бері қарағандай болған қабағын сындырмай, енді біртіндеп жауап беру икеміне келді. Махамбет 10 желтоқсанда жауап берді. Ол өз өміртарихының негізгі кезеңдеріне тоқтала келіп, жүзбасы Донсков отрядымен Ақкөжеге барғандағы оқиғаларды баян еткен. Күшік Жапарұлы туралы бір ауыз сөз жоқ. Соған қарағанда ол туралы жауап беруден бас тартқан не көрмедімбілмедім деп маңайлатпаған.

	Тап осы күні шағымшылардың үстінен арыздың жаңа ілегі басталды. 10 желтоқсанда 1836 жылы қазанда Исатайдың Орал казағы Өміркей Мұсаев адамдарын сабап, қаружарақтарын тартып алғаны туралы тергеушілерге мәлім етілді. Жәңгір де тыныш жатпай, Орынбор губернаторлығы мен Шекара комиссиясына арызды үстіүстіне төпелеумен болды. 13 желтоқсанда Орынбор генералгубернаторына: «Махамбет Өтемісұлы деген қазақ менің Зұлқарнайын деген ұлымның жас кезінде Орынборда жанында болған, бірақ ол мүлдем бұзылған адам болғандықтан, мен оны қуып жібергем» деген. 14 желтоқсанда Балқы би Исатай 60 жылқымды айдап алды деп, ханға шағым етті. Ол да көп ұзамай тергеушілердің қолына жетті.

	Бұл байбаламдарға қарсы Махамбет 15 желтоқсанда: өздері үйде жоқ, тергеуде жүрген кездерінде, яки 13 желтоқсан күні, старшын Төлеген Тыныштықұлы Айбас, Баламерген ауылдарының 70–80 адамымен ауылын шауып, мал, ақшаларын алғанын тергеушілер әскери старшина Сиротин мен есаул Өзбекұлына һәм хан депутаты Медет Шөкинге жазбаша түрде хабардар етті. Олар Махамбет арызын құлаққа ілмей, іске тіркемеген соң Махамбет 20 желтоқсанда Орал әскерінің атаманы В.О.Покатиловке арыз жолдауға мәжбүр болған.

	Махамбет таланған мүлкінің тізімін: «екі түлкі ішік, үш қызыл тон, алты жібек шапан (екеуі патсайы), екі жібек көйлек, екі сандық, 27 фанцуз полуимпериалы (576 сом), бір шетпер астық, үш түйе, бір жылқы» деп көрсеткен.

	Теңіз жағалауында тергеу жүріп жатқан кезде де, Нарынның ішкі тарабы тыныш болмады. Бұл арыздардың қайсыбірі жала, тергеушілерді шатыстырып, істі қиындатудың амалы болуы да ғажап емес. Себебі, екі жақ та бірдей істі болып жатқанда, ел шабу ақылға қонбайды.

	Орал казак атамандығы арқылы тергеушілердің қолына жеткен Шекара комиссиясының «Исатай Тайманұлы өзіне қатысты емес істерге араласпасын»,

	«Қарауыл қожа Бабажанұлын орнынан алуға заңды дәлел жоқ» деген нұсқауы ереуілшілердің құлағына тиді ме, әлде сол ыңғайды айтпай түсінді ме – желтоқсанның жиырмаларына қарай ереуілшілер тарапынан бұлтақ басталды.

	19 желтоқсанда Тінғали Тайсойғанұлы мен Үбі Үсеұлын жауапқа шақыртып еді. Тінғали жауап беруін бергенмен, мөр басарда мөрімді ауылда ұмытып кетіппін деп, қағаздалған жауабына қол қоймады. Ал, Үбі болса ауырып отырмын деп, жауап беруден бас тартып, ауылына қайтып кетті.

	21 желтоқсанда жауапталған Есмұхамбет Жантумаұлы жоғарыдағылардың істегенін айнақатесіз қайталады. Тап осы күні Есенаман Боранбайұлы мен Жақия Исатайұлы да жауап берді, бірақ олар тарапынан оғаш мінез болмады.

	Жауапталушыларды тергеушілерге жеткізіп беруге міндетті Медет Шөкин бұлғаққа ұрынған ереуілшілердің соңынан «Хан кеңсесінің» старшындары Өтебай Тайсанұлы мен Теңіз Маңғытайұлдарын жібереді. Исатайлар бұл жолы Новопороховинскіге түгел келеді. Осы сапар батыр тергеушілермен үшінші рет кездеседі. Тергеушілер Шекара комиссиясының Исатайдың аты аталынып жазылған қатынас қағазды батырдың қолына тапсырады. Исатай қағазды алдым, таныстым деп қол қойған. Ол Байдәулет Кәсіпұлын Астрахан губерниясы Краснояр уездік сотына неге жібермедің деген айыптау мен «өзіне қатысы жоқ істерге араласпасын, елді Жәңгір ханға көнбе деп азғырмасын, әйтпесе бастықтар оған қатаң шара қолданады» деген ескерту еді. Батыр Байдәулет Кәсіпұлы туралы В.О.Покатилов атына табанда түсінік жазып берді: ол менің қарамағымда емес, Балқының қарамағындағы адам, «Балабек ашқан» деген шағылда өзінің ауылынан үш күншілік жерде тұратынын, оның шағылын іздесе де тауып бере алмайтынын айтқан. Ал екінші мәселеге батырдың қандай мінез көрсеткені белгісіз. Тергеушілер 22 желтоқсанда өздерінің тікелей басшысы атаман В.О.Покатиловқа жазған қатынастарында Исатайға қатты ескерттік деген.

	Желтоқсанның 22нен бастап ереуілшілер тергеуді аяқсыз қылып, нәтиже шығартпау саясатына кіріскен. Махамбет, Тінғали, Дәуіт Ермекұлы, Үбі Үсеұлы таза көшіріліп жазылған, іске тіркелетін жауаптарына қолдарын қойып, мөрлерін басуға келгенде дау шығарған. Бұл оқиғаның қалай болғанын Медет Шөкин 24 желтоқсанда Жәңгірге берген рапортында егжейтегжей баян етеді «Жантумаұлы өзінің жауабының көшірілген таза нұсқасын оқып шығып, кейбір сөздерім қалып қойыпты, бұған қол қоймаймын» деді. Біз айттық: Қалып қойған сөзіңді қосуға болады деп. Ол Исатаймен ақылдасам деп, шығып кетті де, кешкі сағат 9да тергеу кеңсесіне Исатай, Үбі, Жақия, Есболат Өтетайұлы боп барлығы бірге келді. Исатай тергеуші Сиротинменен сөзім бар, бірақ тілмәш Өзбекұлы емес, басқа болсын деп талап қойды. Содан Новопороховинск батағасындағы отставкадағы урядник Андрей Толстовты шақыртуға мәжбүр болдым. Исатай айтты: Жантумаұлы және басқалар жауабымыз бұрмаланып, өзгертіліп жазылған, оны істеп отырған тілмәш Өзбекұлы – не қазақ тілін білмегендіктен не біле тұрып, әдейі бұрмалап отыр, болмаса көшірушілер өзгерткен. Сондықтан жауап беруден бас тартамыз. Жоғары орындардан басқа тергеушілер сұраймыз, – деп». Медет Шөкин Махамбет Өтемісұлы, Тінғали Тайсойғанұлы, Дәуіт Ермекұлдарының жауаптан жалтарып, тергеуге дер кезінде келмей, келгенмен де дауласып жөнді жауап бермей берекетті пышыратқанын айта келіп, Үбі Үсеұлының өрескелдіктерін баян еткен. Жылыжылы сөйлеспесеңдер, тіпті жауап бермеймін деп, ақыры қолды бір сілтеп кетіп қалған.

	23 желтоқсанда Қарауыл қожа Бабажанұлы хан депутаты Медет Шөкинге сол арқылы тергеушілерге Исатайдың үстінен әр рудан тағы да шағым түсірді. Онда: Исатай, Тінғали, Махамбеттердің әр рудан қашқандарды жанына жиып алып, Ішкі Ордада өзгелерді таяққа жығып, малмүліктерін тартып алып, қысым көрсете бастағаны, солардан қорыққан жұрт тергеушілерге барып әділ жауабын бере алмай отырғаны, ондай ниеті барларды бүлікшілер аямай шауып алып, қорқытып, бұқтырып қойғаны баяндалған.

	25 желтоқсанда Жәңгір Қарауыл қожа хатындағы жайларды айна қатесіз қайталап, Орынбор генералгубернаторы В.А.Перовскийге шағым түсірген. Өз жанынан шағымға төмендегідей сөздер қосқан: «Исатай Тайманұлы Орал әскерінің жерін иемденуге елді үгіттеп әлек, сондайақ Қарауыл қожа Бабажанұлын өлтіріп, Орал әскері кеңсесінің қағаздарын өртеу ниеті бар. Онымен де қоймай, Жайықтың сол жағалауына өтуге өз атынан 2 адамға рұқсат билет берген».

	Желтоқсанның аяғында Новопороховинскі батағасында жағдай қатты шиеленісіп кетті. Тергеуге риза болмаған Исатай адамдары ұрыс, жанжалды үдетті.

	«Тергеушілер жауапқа қол қойдырып алған соң, кейін айтылған деректерді ісқағазға қоспайды», «Өзбекұлы сұрақтарға берілген жауапты түгел жазбайды», «Жауапқа келген адамнан көкейіндегіні сұрамай, қайдағы жоққа бұра береді», «Жауап берушілерді өздері әдейі шатыстырады», «Қазақ қағаз алдында қулық сақтамай қалмайды» деген наразылықтар айтылады.

	25 желтоқсанда Исатай, Махамбет, Тінғали, Үсе, Иманбай, Есмұхамбет, Әлжан Тұрманбетұлы Орал әскерінің атаманына тергеушілердің жарамсыз істерін әшкерелеп хат жазады. Онда былай делінген: «Есаул Өзбекұлы мен депутат М.Шөкин жауапта тек өздеріне керекті, пайдалы сөздерді алады, тергеуде балағат, өрескел сөздер айтады, ал Қарауыл қожа адамдарын 2–3 кісіден кіргізіп жауап алады. Қожа мен Медет Шөкин бізді басқа кісілердің көзінше сұрайды. Ал тергеушілерге өз жәбіржапамызды айтсақ, олар онда біздің шаруамыз жоқ деп қол сілтейді». Исатайлар тергеушілерді ауыстыруды өтінеді. Исатай тергеушілер хан жақтаушылармен ауыз жаласып алғанын, 17 қарашада Қарауыл қожада қонақта болғанын хабарлайды. Сиротин қазақша білмейді, ал тілмәштар оған теріс түсіндіреді, хан тарапынан депутат болғанда, халық тарапынан неге депутат болмайды, депутат болу керек деген талап қояды.

	Жағдай ширығып кеткен соң, Сиротин мен Өзбекұлы Новопороховинскіні тастап, Гурьевке қашады. Покатилов оларға сөгіс береді.

	31 желтоқсан 1836 жылы Орал казакорыс әскерінің наказной атаманы генералмайор Покатилов Орынбор дербес корпусының штаб бастығы генералмайор Рокоссовскийге: тергеушілер пиғылы жаман қазақтардың арасында қалу қауіпті болғандықтан, қазақтар оларға сенімсіздік білдіргендіктен, Сиротин, Өзбекұлы Ордадан шақыртылып алынды деген.

	Сөйтіп, ереуілші старшындар тексеру аяқтала келіп, Исатай мен Махамбеттің мойнына тұзақ оралатынын анық сезген кезде, тергеудің шырқын кетіріп, оларды Ордадан қашып шыққандай қылуға мәжбүр етті.

	5 қаңтар 1837 жылы Исатай мен Махамбет Астраханға барып, генералға шағым етті. Бірақ одан қандай нәтиже шыққаны белгісіз.





ТЕҢІЗ ЖАҒАЛАУЫНДА ҚЫСТАУ




	1837 жылдың алғашқы айларын ереуілшілер теңіз жағалауында қыстауда өткізді. Ол кезде теңіз жағалауы Нарынның жиегін бір шайып, бір шаймай жататын. Жағалау бойы арасына түйе жасырынса көрінбейтін нар қамыс, ал жағалау жиегі алаботалы, жусанды, изенді қоңырлык, Нарынның өзі жүзгенді, жыңғылды қалың түлей. Теңіз жағалауына елді дүрліктіріп, жауларын жапыра келген батырлар, ЗабурынНовобогат батағаларының арасына көлденең түсіп, жамбастап жатып алды. Қоныс сұрап басшыларға жалтақтаған жоқ, басакөктеп еніп, қалаған жерге ауылдарын қондырды. Олардың екпініне шыдай алмаған қарсыластар ортадан қағылып, орын беріп, орыс кордондары мен Юсупов, Безбородко дачаларына тығылды. Ереуілшілер Забурын маңындағы Көкарна мен Жайықпен жалғасатын Боқсақ аралығын емінеркін иемденді, тіпті Новопороховинскідегі тәптішті желеу етіп, Новобогат батағасынан, Жылтыр көлден асып, Гурьевке қоянқолтық жақындап келді. Теңіз жағалауында оларға қарсы тұрар күш табылмады.

	Ереуілшілердің ЗабурынНовобогат арасында жалпиып жатуында мән жоқ еместі: қарсы жақтың Новопороховинск тәптішіне баруын қиындату еді. Дегендеріне жетті. Қарауыл қожа бұл орайда ханға да, тергеушілерге де талай шағынды.

	Исатайлар жалпақ өңірді 20 ауыл боп жайлап жатты. Қарсылас топ олардың маңын маңайлай алмады, Гурьевке баратын шаруалары шыға қалса, Нарынды айналып өтуге мәжбүр болды.

	Ереуілшілер теңіз жағалауында жатып өткендегі тәптіштің нәтижесін ақыл таразысына салып, ой елегінен өткізді. Талай түсініксіз жайлар болды, соның бірі тергеушілердің мінезі: бірде бұлардың зармұңдарына құлақ қояды, екіншіде тек К.Жапарұлының өлімін індете қазып, пәле іздеу жағына шығады. Бұлар мұның бәрін безбеннің басына сала келіп, гәп тергеушілерде емес, жоғары жақта жатқанын айтпай таныды. Ал олардың мақсаты ханға қарсы қарсыласқан қалың топтың бас көтерері Исатай мен Махамбетті жазықты етіп, ұстау екені соқырға таяқ ұстатқандай еді. Ереуілшілер ақыл қорыта кеп, тергеуді аяқсыз етуге бел буған. Дегендеріне жетті.

	Алайда, мұның соңында не жатыр, тағдырдың алдарына көлденең тартқан тағы не құқайы бар – белгісіз еді.

	Ереуілшілер баржоғы бір айдан астам уақыт қана тыныш өмір сүрді.

	Исатайларға қарсы күресті ұйымдастырушы генералмайор Г.Ф.Генс басшылық еткен Шекара комиссиясы екенін естен шығармаған жөн. Бұл іске Орынбор генералгубернаторы В.А.Перовский, Орал казагының наказной атаманы В.О.Покатилов араласқанмен, барлық іс Г.Ф.Генстің сілтеуімен жүріп жатты. Ол әп дегеннен Исатай мен Махамбетті ұстап, жазалау мақсатын көздеді. Орынбор губернаторына не Орал атамандығына жолдаған қатынас қағаздарында осы идеяны Жәңгір ханның талабы деп көлденең тартып, өзі де сол пікірге қосылатынын сездірумен шектеліп отырса, кейінгі кезде бұл бағытта өз тарапынан кәдімгідей белсенділік танытты.

	Г.Ф.Генс 1836 жылы 22 желтоқсанда Астрахан губернаторы генералмайор Тимирязевке Исатай, Махамбетті Астраханға келсе–ұстау, болмаса Теңіз жағалауына команда шығарып ұстауды өтініп, астыртын хат жазғанды. Онысы жүзеге аспады, Исатайлар Астраханға кедергісіз еркін барып қайтты. Новопороховинск тәптішінен нәтиже шықпағанын көрген Шекара комиссиясының төрағасы бұл істі жанталаса қайта қозғап, 1837 жылы 9 ақпанда Орал казак әскерінің генералмайоры В.О.Покатиловке Исатай мен Махамбетті ұстауға өз атынан тәртіп берді. Онда былай делінген:

	«Тергеуші әскери старшын Сиротин мен есаул Өзбекұлына бұйрық етілсін – Тайманұлы мен Өтемісұлы өздерін ақтау мүмкіндігінен ада етілсін. Ол екеуінің және де осы іске қатысты қазақтардың бұрын берген жауаптарының үстіне қосымша тағы да айтам дегендер болса, не айтса да қабылдансын. Айтқан сөздерін орысшаға аударуға кімді аламыз десе де рұқсат етілсін, себебі бұдан тергеушілерге ешқандай кесел келуі, әйтпесе шындықтың бұрмалануы мүмкін емес, өйткені есаул Өзбекұлы мырза өзі де қазақша біледі, сөздердің дұрыс аударылуын бақылай алады». Осы қатынаста Шекара комиссиясы Жәңгір хан ел ішін бүлдіріп бара жатқан бұл екеуін ұстауды өтінгенін айта келіп, «Бүлікшілік пен наразылыққа тыйым салу үшін және де (көбінекөп) Тайманұлы мен Өтемісұлының әрекеттері жөніндегі тергеуді аяқтау үшін» Покатилов мырзаға ол екеуін тұтқындауға бұйрық етеді.

	Осы тапсырмамен тергеушілер Ордаға қайтып оралады. Ісқағаздардың жүйесіне қарағанда олар Шекара комиссиясының жоғарыдағы нұсқауын күтпей, Покатиловтың айтуымен Ордаға ақпанның басында келіп, істі қайта жалғастырғанға ұқсайды. Себебі осы шамада Медет Шөкин Исатайды тергеуге әкелмек болған ниеті жүзеге аспағанын, Исатайдың тергеуге келмегенін айтып рапорт береді. Осы рапортты және Бабажанұлының арызын тергеушілер 10 ақпанда Покатиловке жіберіп, енді не істеу керегіне ақыл сұрайды.

	13 ақпанда Покатилов олардың әлгі шарасыз хатына орай, Тайманұлы, Өтемісұлын тұтқындап, Орал қаласына аттандыруды талап етті.

	Медет Шөкин мен Қарауыл қожалар топталып Исатайға барады. Тергеуге жүруін талап етеді. Исатай оларды пысқырмайды да, Қарауыл қожа 19 ақпандағы рапортында: Исатай тергеуді сүйретпелеу үшін Төлеген Серекенұлы ауылымен жайлауға ерте көшіп кеткенін хабарлайды. Медет Шөкин ханға, ал тергеушілер болса өз атаманына: Исатай мен Махамбетті ұстау өз қолдарынан келмейтінін, әскери командамен ұстамаса болмайтынын баян етті.

	12 ақпанда Покатилов Сиротин мен Өзбекұлын Оралға шақыртып алады да, Сиротинді Кавказ корпусына ауыстырып жібереді. Өзбекұлын жанына алып қалады. Тергеу ісін жалғастыруға Бородин мен Мизиновты белгілейді. Ендігі жерде бұл тергеу емес, тергеуді желеу етіп Исатай, Махамбетті ұстау амалы еді. Жаңа тергеушілер Новопороховинск батағасына келіп, іске кіріскен болды. Бірақ Исатай мен Махамбетті шақырып келтіре алмады.

	5 наурызда олар атаман Покатиловқа төмендегідей хат жолдауға мәжбүр болды: «Біздер Тайманұлы мен Өтемісұлы деген старшындарды ұстауымыз керек еді, бірақ ол үшін қажетті күзетшілеріміз де, үйіміз де жоқ. Өйткені қасымызда хатшы (писарь) мен тілмәш, оған қоса төменгі шенді 4 әпесеріміз ғана бар. Новопороховинск батағасында шағын ғана жеркепеде тұрамыз».

	Бұл Исатай мен Махамбетті ұстай алмаймыз, күшіміз жетпейді деген сөз еді.

	8 наурызда Жәңгір Покатиловқа хат жазып, Тайманұлы мен Өтемісұлын қарақшы, ұры деп жазғырып, тезірек тұтқындауды өтінеді.

	7 наурызда тергеушілер атаманға тағы да баян етті:

	«Жауап беруге Исатай мен оның жанындағылар келмеді. Асылы, келмейтін де шығар. Олардың ішінен депутат Шөкин қазақ Үбі Усинді бізге жеткізіп берсе де, ол кыңырлықпен жөнді жауап бермеді. Бар болғаны: қатты қорыққаннан жауап бере алмаймын дегенді айтты. Ал оның бұл «үрейі» ат мініп, қаршыға ұстап келгендіктен немесе біздерді жаратпау яки жек көргендігінен болар деп ойлаймыз. «Атың кім?» деген сауалымызға – «Тор атпын» деп жауап қайтарды. Солай бола тұрса да депутат Шөкинмен іске қатыссыз басқа адамдар турасында әңгімелескенде, сөзге ибамен араласып отырды.

	Депутаттың кеңесіне орай оны үгіттепақ көріп едік, бірақ дәнеңе шықпады. Содан Шөкинге жіберіп едік, ол оны үйіне қайтарыпты. Мұндай жағдайда қайтуіміз керек деген сұрақ туады». В.О.Покатилов өзінің тергеушілерінің бұл хатын Шекара комиссиясына жолдай отырып, Орынбор әскери корпусының 1836 жылы 19 желтоқсандағы №230 жарлығы негізінде Тайманұлы мен Өтемісұлын әскери сотқа тарту керек, ол үшін екеуін түрмеде ұстап отырып, тәптіш жұмысын Орал қаласында жүргізу керек сынды ұсыныс енгізді. Бірақ бүлікшіл старшындарды қалай ұстау керектігін нақтылап айтпады.

	17 наурызда теңіз жағалауындағы ел тік көтеріліп Нарын құмына жайлауға кетті. Депутат Медет Шөкин енді бұл жерде ештеңе бітіре алмайтындарын айтып, Зеленый бекінісі жанындағы Шолан деген жерге барып, тергеуді жалғастырайық деп үгіттей бастайды. Зеленый да, Шолан да Нарындағы жайлауларға жақын еді. Ақыры солай болды.





ЕРЕУЛІГЕ - ҚАРУЛЫ




	20 шақты ауылымен Теңіз жағалауында қыстап отырған Исатай өткен жылғы істің қайтадан қоздағанын 1837 жылдың ақпанының 10ы шамасында білді. Новопороховинск батағасына жаңа тергеуші Мизинов пен Бородиннің қайтып келгенінен, хан депутаты Медет Шөкиннің етегі желпілдеп атқа қайта қонғанынан: қарға аунаған түлкідей Қарауыл қожаның жылмиып, желкесіне қайтадан жал біткенінен, тіпті қаймықпай Медет Шөкинге ілесіп, бұлардың ауылына келгенінен, істің беті былтырғыдан биыл жаман болатынын айтпай түсінді. Ханы бар, хан Кеңесі бар, олардың арқа тірегі патша ұлықтары бар – бәрі сыбырласып, ымдасып жүріп ұялас бөрідей бірігіп ап, Махамбет екеуінің басын көрге тықпай қоймайтын аужай аңдатты.

	Не істеу керек? Ханнан, ұлықтан әділет кетсе, ендеше әділетті өздері орнату керек пе? Нашардың, есесі кеткеннің, жазықсыз зәбір көргеннің шағымына қалай құлақ асып, қалай тексеріп, қалай төрелік айту керектігінің үлгісін ел басқарған хан, төрелер көрсете алмаса, бұлар көрсетсін.

	Осы шамада Татан Сексенбайұлы деген старшын Шуақбай деген кедейдің жас қызын 3 жылқы, 32 сиыр, 1 түйе мен 50 сом ақшаға тоқалдыққа алған еді. Қыздың сүйгеніне қосыла алмай, зарлағаны туралы қауесет барды. Исатай мен Махамбет Қара Ораз Ысық Қалдыбай Қосаяқұлын осы мәселені әділ шешіп келуге жұмсады. Қалдыбай беттестіре отырып жағдайды қанып білген соң, қызды старшыннан тартып алып, сүйгеніне қосып келген. Осы жағдай туралы Нарын тез құлақтанып еді. Әсіресе бастарында ғашықтық дерті бар жастарға қатты әсер еткен. Оны төмендегідей өмірде болған оқиғадан аңдауға болады.

	15 ақпан күні Төлеңгіт жігіт Шеменбай Досайұлы өзінің бас иесі Жұбан қожадан екі атты тартып алып, бұның не қылғаның деп ара түспек болған Дүйсекен Қарабайұлы сұлтанды жеті атадан жібереді. Онымен де қоймай, әйгілі Асқар қожа ауылына қару асынып барып, Исатайға кетіп бара жатқанын, оның қатын алып беретінін мақтанышпен хабарлайды. Асқар қожа Қарауыл қожаға ұстап берем деп қорқытпақ болғанда, ауыздан жіберіп балағаттайды. Асқар қожа қуғыншы шығарып, ақыры Шеменбайды ұстап, Қарауыл қожаға тапсырса, Төлеңгіт жігіт екі күннен кейін бұғауды бұзып қашып кетеді. Сол түні ол көтерілісшілерге қарсы жолығып, Қарауыл қожаны шабуға қатысқан. Кейін Шеменбай көтерілістің атақты батырларының біріне айналады.

	Хан депутатының тергеуге шақырып, тығырыққа тірегені батырлардың шамына тиді. Тәптішке барбарма, жақсылық болмайтынын білген Исатайлар жастықты ала кетуге бекінді.

	17 ақпанда түнделетіп атқа қонған Исатай 35 жігітімен, арасында тұңғышы Жақия да бар, Көкарнаның сол жақ жағалауы Бәйгетөбеде отырған Қарауыл қожаның ауылының төбесінен түсті. Қарбалас қараңғыда Қарауыл ат арқасына аяқ артып үлгерді. Исатай атып жібереді, өзін емес, астындағы атын атады. Жазмыш демеске не шара, жалғыз оқ шалдыр етіп, үзеңгіге тиеді, Қарауыл қашып құтылады. Көтерілісшілер қисым басының 294 қойын алды, шабынды шығыны ісқағаздарда 4704 сом деп белгіленді.

	Көтерілісшілер Нарынға ендеп еніп, Қоншақ деген жерге түнеді. Исатай осында отырып, ауылына көшсін деп хабар салды. 19 ақпанда Исатай ауылы Тұрымтай Беріш Төлеген Серекенұлының ауылымен теңіз жағалауын тастап, Нарынға көшіп шықты.

	Исатайдың Қарауылды шапқан хабары Нарынның ойқырын дүр сілкіндірді. Балқы сияқты би мен Төлеген Тыныштықұлы сынды старшынның табанында отырған «құмдағы бес Беріш» ауылдары әпсәтте шәтшәлекей болды. Исатайға арқа таңған, есесі кетіп сорлағандар қабындап шыға келді. Атақты палуан Тәни Түменұлы 5–6 жолдасымен Итбай қонысында старшын Төлеген Тыныштықұлының 75 жылқысын алып, жасақ жиып аттандай бастады. Сарманұлы Оразғали деген азамат 6 серігімен өзінің ағайыны Бесқасқа Беріш Байту Жабағыұлының малын шапты. Ал Жайылған Беріш ауылдарында Ырысалды Кәсіпұлы өз старшындары Ағым, Әмше Айболатұлдарымен жағаласты бастап кетіп еді. Шабарманнан сәлем айтып жіберген соң, Исатай шұғыл аттанып, көмекке тез жетті. «Хан Кеңесінің» старшыны Лиденқара Ханқожин Әмше Айболатұлына жылқы алуға барып отырғанында Исатайдың жетіп келіп, Әмшені ат сауырына байлап алып кеткенін әңгімелейді. Ал 22 ақпанда Исатай жанында Махамбет, Бекмағамбет Өтемісұлдары, Тінәлі, Үбі бар Төлеген Тыныштықұлын ойсырата шауып, 60 жылқысын алып, есе қайырды.

	Сөйтіп, көтерілісшілер теңіз бойы мен арт жақтарында құмда отырған негізгі жауларын күйретіп, Нарынның о жағы мен бұ жағына, әсіресе Қамыс–Самар көлдеріне қарай еркін көшуге жол ашты.

	Бұл кезде Орынбор, Орал әкімдері Исатай мен Махамбетті қалай ұстаймыз деп бас қатырып жатты. Екі тергеудің екеуінен де нәтиже шықпаған соң, өз атына сөз келетінін сезген Покатилов ширыға бастаған. Бұл орайда оның кеңесшілері – тергеушілер Бородин мен Мизинов бүліктің Каспий жағалауындағы батағалар мен кәсіпшіліктерге жайылу қаупі барын айтып, бұқарадан Исатай мен Махамбетті тезірек аластау үшін Нарынға әскер шығару керек деген пікір ұсынды. Покатиловқа да бұл жанды ұсыныс көрінді. Ол ІІІекара комиссиясынан әскер шығаруға рұқсат сұрады. Тісқақты Генс әскер шығарса, бүлікшіл старшындарды ұстайтындарын білгенмен, ондай қадамға бармады. Әскер шығарды деген – мәселенің ушыққаны. Сыртқы Істер департаменті, Патша Сарайы құлақтанып, әңгіме көбейетін, осындай шиеленіске дейін жіберген Шекара комиссиясының ісінен ақау іздеушілер де табылатын. Сондықтан ол ордадағы дауды «шағын наразылық» шеңберінен шығармай, Исатай мен Махамбетті тексерушілер арқылы ебін тауып, алдап ұстаудың амалын қарастыруды ұсынды.

	1837 жылы 2 сәуірде Г.Ф.Генс Орал казак наказной атаманы В.О.Покатиловтың әскер шығару туралы ұсынысы мен өзінің ойларын айтып, Орынбор генералгубернаторы В.А. Перовскийге хат жолдады. Осы шамада бұл мәселе губернаторлықта талқыланып, Г.Ф. Генс өз көзқарасын қорғап қалды. Ол ордаға әскер шықса, қақтығыс болатынын, адам өліп дау бұрынғыдан бетер өршитінін, тіпті ел Жайықтың Бұхар сыртына қашып, орданы жоғалтып алулары ғажап емесін айтты. Оның үстіне маусым айында патшазада Александр Николаевич Орынборда қонақта болуы тиісті еді. Сол кезде дауды өршіту аттарына сын болуы да мүмкін екенін ескертті. Әлбетте, Г.Ф.Генс Исатай мен Махамбетке аяушылық білдірген жоқ, саяси жағдай осылай қалыптасты. В.А.Перовский құлақ асуға мәжбүр болды.

	Тергеуші Бородин мен Мизинов 25 наурызда қазақтармен бірге көшіп, Зеленый бекінісінен 80 шақырым жердегі Шоланобаға келіп, басшыларынан нұсқау күтті. 3 сәуірде В.О.Покатиловтың нұсқауы келіп түсті: «Бүлікшіліктен орданы сақтау үшін Шекара комиссиясы ойлары бұзық старшындар Исатай Тайманұлы мен Махамбет Өтемісұлын тез арада ұстауды талап етеді. Жәңгір хан қол қойған қағаздарды сендерге жолдай отырып, старшын Тайманұлы мен қырғыз Өтемісұлын тұтқындауға белсенділік және іскерлік көрсетуді міндеттеймін. Сұлтан Медет Шөкин жәрдем етсін. Бүлікшілерді ұстасымен, жөпелдем Төменгі Жайық шебіне жөнелтіңдер, өзімізден пәрмен болғанынша мықты күзетпен қамауда отырсын... Мұның бәрін қатаң құпияда ұстаңдар, тұтқындайтынымызды біліп қалса, Тайманұлы мен Өтемісұлын қолға түсіру қиындап кетеді», – делінген онда.

	Бұл құпия жарлықтарды қолдан өткізіп отырғандай, Исатайдың жоғары жақта нендей тор құрылып жатқанын айтпай білген сұңғылалығына таң қалмасқа лаж жоқ. Ол бірденақ тергеушілерден арқаны аулақ салды. Исатай 26 наурызда тергеушілердің шақыруына сәлемхат арқылы жауап қатты. Онда «Жайық тайпасынан Асанбек Қойсарыұлы жолдасым сіздерге барып сөздерімді баян қылып қайтпағына һәм ол адамдар биыл малдың тозғын болғанына байланысты жоқ малдарын әрең тауып кеткен еді. Қиындыққа шегіліп, уақытымен жете алмаған жоқ дүр» дей келіп, тергеушілерді Нарынға тереңірек еніп, Жайлауға келіп жауап алуға шақырды. Исатайдың тергеушілерге жолдаған 4 сәуір, 3 мамырдағы хаттарының бәрі де тергеушілердің шақыртуына берген жауаптары. Олардың бәрі бір сарыңдас: мал арық, жер арасы жырақ болғаннан кейін Шоланобаға бара алмаймыз, өздерің құмға келіңдер, кімнен жауап аламын десеңіздер де кідіріс, тосылыс болмайды.

	Сөйтіп, тергеушілер арам пиғылдарын жүзеге асыру үшін батырларды Жайық өзеніндегі кордондарға жақын жерлерге шақырып, ал батырлар болса, керісінше, оларды ел арасына келіңдер деп хат арқылы сырттай жауаптасумен көктем айларын да өткерді.





ИСАТАЙ РЕСПУБЛИКАСЫ




	Хан депутаты Медет Шөкин 1836 жылдың 24 желтоқсанында Жәңгірге жазған хатында «бүлікшілер Нарында ылғи да бастарын құрап сыяз өткізіп жатады» десе, 1837 жылы 25 мамырдағы ақпарында бүлікшілердің бүгінгі тірлігі хандыққа бағынбайтын «жеке республикаға» ұқсас деп жазады. Ордада қалыптасқан жағдайға біршама дұрыс саяси баға беруіне қарағанда, Медет Шөкин кәдімгідей сауатты адам болғанға ұқсайды. Шынында да, Ішкі Бөкей Ордасында 1837 жылдың көктеміндегі ереуілшілер жағдайы Республиканы еске түсіретіні рас еді.

	Бұл кезде ерте көктемдегі «Қарымта қайтару» шабуылынан кейін, Исатай қарамағындағы ауылдардың саны 25–30 жетті, ал жасақ саны 2000ның о жақ бұ жағында. Әсіресе «құмдағы бес Беріш» старшыны Төлеген Тыныштықұлын талқандауы – Беріш ауылдарының ереуілшілер жағына түгелге жуық шығуымен тамамдалған. Исатай Республикасының территориясы – Каспий теңізі жағалауынан тура терістікке қарай Қамыс–Самарға дейін, ал хан Ордаға қарай Тастөбе, Іргеқұл, Жидеқұмдарға дейін жетті. Теңіз жағалауында Юсупов дачаларының маңындағы кордондарды сағалап, Қарауыл қожа дәргейіндегілер ғана жан сақтап отырды. Демек, 1837 жылдың көктемінде Ішкі Орданың территориясының тең жартысынан көбі Исатай республикасының меншігінде болды деуімізге толық негіз бар.

	Биыл көктемде ереуілшілердің көшін Исатайдың өзі бастап Тастөбеден асып, Бесшоқы, Жидеқұмға иек артып тоқтаған. Одан әрі Теректіқұм би Балқының қонысы еді. 30ға жуық ереуілшілер ауылы Бекайдар, Тастөбе, Бекетай, Жаманқұм аралығында отырды.

	Олар Исатайды өздеріне ресми түрде көсем сайлап, «Батыр» деп атады. Барлық тізгін, жауапты мәселелер соның қолында болды. Басшылық жанында старшындардан, жасақ қолбасшыларынан, билерден, елдің беделді азаматтары мен ақсақалдарынан құралған кеңес жұмыс істеді. Ішкітысқы барлық мәселе, күрестің тактикасы мен стратегиясы, ереуілшілер қатарына жаңа руларды тарту, орыс әскери күштері топталған кордондарды қадағалау, Жайықтың арғы бетіндегі батырлармен байланыс, «Хан кеңесі» мен Жайық шебіндегі бекіністердің байланысы, қарсы күштерге соққы беру, жорық мәселелері бірде ашық, бірде жабық талқыланып отырды. Басшылық жанында Кеңес жұмыс істеді. Көтерілісшілердің тұтқындарды кісендеп ұстайтын қостары да болды.

	Сөйтіп, көтерілісшілердің негізгі тобы 1837 жылы, жайлауға ерте қозғалды. Олар Нарында оңаша жатып кеңесіп, ой ойлады. Алдағы көктем, биылғы жаз қиын болатын нышан аңғартты. Ханның бұларды күшпен ала алмайтыны белгілі. Ендеше, хан келісімге келіп, бұлардың талабын қанағаттандырып, мәселені бейбіт шешуге, амалсыз көнер ме, әлде патшадан әскер сұратар ма? Әрине, зеңбірегін сүйретіп, сарыала әскер шықса, жағдайлары қиын болмақ.

	Олар бәрін жіпке тізіп, өлшеппішіп, алдағы тұрған қиын күндердің тактикасы мен стратегиясын белгіледі. Ақ патшаның Жәңгір ханды оңай бермейтіні белгілі. Оны қорғау үшін әскер шығарудан да жүзі жанбас. Қалайда әскер шығартпаудың амалын табу керек. Сонымен бірге шиеленісті күшейте түсіп, өз талаптарына Жәңгірді көндірулері, ал көнбеген күнде ел арасынан кетіру мәселесі күн тәртібінде тұрды. Ол үшін хандықты жоюға да бара ма, қайтеді? Батырлар арасында осы мәселе сарапталды.

	Күрес шиеленісті жаңа кезеңге аяқ басты. Көтерілістің идеологы Махамбеттің алдында жаңа міндеттер тұрды. Халық қамын ойлаған Исатайға деген ел сүйіспеншілігін мадақтап, ханға деген сенімнің түптамырына балта шаба отырып, Махамбет тіпті ашық кетті. Бұрынғы өлеңдерінде ханның жеке басына тиісіп, оның ел қамқоры әділдігіне күмән келтірсе, енді:



	Атадан туған аруақты ер

	Жауды көрсе жапырар,

	Үдей соққан дауылдай.

	Жамандарға қарасаң,

	Малын көрер жанындай.

	Жүйрік аттың белгісі

	Тұрады құйрық жалындаай.

	Айтыпайтпай немене,

	Халық қозғалса,

	Тұра алмайды хан тағындаай,



	 деп ұрандады. Әлбетте бұл толғаудың қай айларда дүниеге келгенін дөп басып айту қиын, ал бірақ қан сойқан 1837 жылғы көтерілісшілердің көздеген басты нысанасы осы шумақтарда түйінделгені даусыз. Мұнымен де шектелмей, ақын осы тұстарда генеологиялық жырларға да айрықша мән берді. Қара халықты тек Шыңғыс тұқымы басқару керек деген берік қалыптасқан ұғым барды. Махамбет осыған шәк келтірді. Бұл тек Жәңгірдің қара басына атылған тас емес, бүкіл Төре тұқымының түбіне жететін аса қауіпті идеология еді.



	Арғымақтан туған қазанат,

	Шабуыл салса нанғысыз.

	Қазанаттан туған қаз мойын –

	Күніне көз көрім жер шалғысыз.

	Айғырдан туған жампоз бар –

	Нарға жүгін салғысыз.

	Аруанадан туған мая бар –

	Асылын айуан десе нанғысыз.

	Жақсыдан туған жаман бар,

	Күндердің күні болғанда

	Жарамды бір теріге алғысыз,

	Қасына адам барғысыз.

	Жаманнан туған жақсы бар –

	Атасын айтса нанғысыз.

	(1837, көктем)





	Махамбет нәсіл, тек, сой дегеннің бәрі жалған ұғым, ешнәрсе тегіне байланысты емес, адамына байланысты деген ойды осы өлеңінен бастап өрбітіп, әрі қарай тереңдете түсті. «Ай астында бір көл бар» деген жырында жоғарыдағы ойын дамыта жырлады:



	Ай астында бір көл бар –

	Aт шаптырса жеткісіз.

	Ортасында алуа, шекер бар –

	Татқан қулар кеткісіз.

	Қарада да қара бар –

	Хан ұлы басып өткісіз.

	Алланың бір күні бар –

	Бір жарым ай жеткісіз.

	Мұңдас ерлер болмаса,

	Менің айтқан сөздерім,

	Құлқына жаман жеткісіз.

	(1837, көктем)



	Махамбеттің нәсілтектілік туралы жырлары хан тұқымының аш бүйіріне найзадай қадалды. Оның жанға батар жері хан әулетін жамандағанында емес, ондай өлеңжырлар бұрынғы жырауларда да, кейінгілердің аузынан да әредік шаң беріп тұратын. Махамбет толғауларының зәрі − хан тұқымының тектілігіне шәк келтіріп қоймай, олардай ел басқаратын адам қарада да бар, тіпті көптеген хан ұлдары қараның асылдарының деніне келе алмайды деп, Шыңғыс әулетін ел басқару ісінен тайдырмақ болғаны.

	Махамбет «жарамды бір теріге алғысыз», «күніне көз көрім жер шалғысыз» деп хан тұқымын түкке алғысыз ғып, сүмірейте отырып, Исатайды ауызға алғанда «арыстан», «асыл ер», «қазанат», «арғымақ», «жампоз» деп айдынын асыра жырлады. «Мен ақсұңқар құстың сойы едім», «Мен кескекті ердің сойымын, кескілеспей басылман», «Сүйегім тұтам қалғанша, тартынбай сөйлер асылмын», «Мен– аталы жүйрік баласы, алты үдірім жер шаптырсаң да жалықпан», «Боз ағаштан биік мен едім, бұлтқа жетпей шарт сынбан», «Томағалы сұңқар мен едім» т.т.с. Исатай, Махамбеттер ханмен тек, сой жарыстырғанда, бұл жай шіреніскен егестің түрі емес, мұнда үлкен саясат жатқан. Исатай, Махамбеттер ханды орнынан ығыстырсақ, ордабасы кім болады дегенді де ойласа керек. Осы тұста Исатайдың Шынғали (Шыман) Орманұлы сұлтанмен астыртын байланыс жасағаны бар. Оныменен қандай да бір келісім жүргізгендері аңғарылады. Шындап келгенде, орданы шапқалы тұрған Исатайды тоқтатқан да сол. Бұл мәселенің бір жағы десек, хан тұқымы да ордадан шеттегендей күн туса, хандықтың тұтқасын кім ұстайды деген ой да болмай қоймаған сияқты. Бұл кезде Орта Азия хандықтарында Шыңғыс тұқымдарын сыртқа теуіп, билікке қаралар келе бастаған. Хорезм мен Хиуада қыпшақтар мен қоңыраттар төрелерді ысырып шығарған. Ал түрікмендер арасында Теке Жәуміт бел алғанды. Махамбеттің генеологиялық жырларының астары – ел тізгінін қаралар қолға алғаннан халық ұтылмайды деген үндеу еді. Орта Азия хандықтарында болып жатқан өзгерістерді көріпбіліп отырған төрелер шын қауіптенді. Исатайдан емес, Хорезм, Хиуамен жіп ұшы жалғасы, бекзаттыққа таласы бар Махамбеттен қауіптенді. Осы тұстағы ауызекі әңгімелер мен хатқа түскен жазбаларда Жәңгірдің тегін «Қарағаш», «Сыбан қалмақ» деушілік етек алған.

	Енді орайы келіп тұрғанда сарай ақыны Жанұзақ айтыптымыс деген басы даулы өлең туралы пікірімізді ортаға салалық. Баяғы кездерде Ордада жолсапармен болған Жайық Бектұров қарт педагог Құмар Зариповтен Жанұзақтың осы өлеңін жазып алып, сондағы деректерді тілге тиек етіп, Махамбет Орта жүздің Ашамайлы Керейі екенміс деп «Орталық Қазақстан» газетінде мақала бастырды.

	1967 жылы Ордада бір жұмадай болып, аталмыш Құмар Зариповпен екі күн сұхбаттасып, жазыпсызғандарын көргенім бар еді. Исатай жасағының Орданы қалай қоршағанын ілестіріп жүріп көрсеткен. Байтоқ, Жанұзақ, Махамбет өлеңдерін де жақсы біледі екен. Ордаға кіре берістегі биік жалдан садақ оқтарын тапқанын, «мен мұны Исатайдың жебесі деп жүрмін» деп күлгені әлі есімде. Әріберіден хабардар, оқыған, мәдениетті бұл азаматтың Жанұзақта мұндай өлең барын маған неғып айтпай, Жайық Бектұровқа айтқанына таңым бар.

	Ал 1992 жылы Исатайдың 200 жылдық тойына орай «Арыстан едіау, Исатай» атты құжатты кинофильм түсіріп, Ордада біраз аялдадық. Орданы қамау көріністерін, музейдегі экспонаттарды түсірдік. Сонда бұл өлең жайын сұрағанымда, Құмар Зариповпен қырық жыл қызметтес болған ақсақалдар, музей қызметкерлері «алғаш естіп тұрмыз» деп жағаларын ұстап, таңғалысқандары бар. Олар Жайық Бектұров деген қаламгердің Ордаға келгенін естеріне түсіре алмады. Әлгі өлең куәгері дүниеден озған соң ғана жарық көрді.

	Әп дегеннен еске саларымыз: Жанұзақтың мұндай өлеңі болғанын Қазақстанның батыс өлкесінде бірдебір адам білмейді. Байтоқ, Жанұзақ мұраларын жинастырған Шәңгерей Бөкеев, Ғұмар Қарашев, Халел Досмұхамедов, Қажым Жұмалиев, Берқайыр Аманшиндер Жанұзақтан мұндай өлең жолдарын кездестірмеген. Оған қоса қарамақарсы, қиғаш келіп жататын мың сан шежірелік нұсқаларда да Махамбетті Ашамайлы Керейге жанастырған бір ауыз сөз жоқ. Оның есесіне Өтемісұлдарын «түрікмен», «будан», «құл» деген әңгімеден аяқ алып жүргісіз. От ауыз Өтемістің Байтоқ ақын, Әспәмбет би, басқалармен қақтығысында және шежірелік нұсқалардың барлығында да олардың түрікмендігі ауызға алынған. Бұл бір десек, екіншіден – аталмыш өлеңде бұрмалаушылық аңдалып тұр. Өлеңде түрікмендер Орта жүздің Керейлерін шауып, жылқы алады, Ашамайлының екі еркек баласы Құлманияз бен Сүйін қолды болады.

	Беріш Жаубасар батыр кездейсоқ кездесіп, екі баланы тартып алып, ағасы Ерназарға еншілейді. Ал енді өлеңнің тарихи мәліметтерге иек сүйеген осы тұсы Кіші жүздің шежіресіне шорқақ адамның қолынан шыққандай тұнып тұрған қайшылық. Алдымен Жаубасар – Ерназардың інісі емес, ағасы. Нұралыны Хиуаның тағына отырғызған, Әбілхайырдың сенімді батырларының бірі. Екіншіден, Ерназардың баласы болмады деу шындықтан шалғай. Ерназар Тумаш арасында ең дамыған, іргелі ата, оның ұлдары – Үрсен, Бейбіт, Төлек, Адарби, Абдан, Қайшым, Құлмәлі. Кіші жүз түгел білетінді Жанұзақ білмей, қарадай шатысқаны ақылға қонбайды. Бұл жерге Кіші жүз шежіресіне олақтау суық қолдың араласқаны көрініп тұр. Керей шежіресін жазушылар Махамбетті алысқа жібермей, өздерінің «түрікпен ауылымен» байланыстыруды көздеген. Сөйтіп, Құлманияз, Сүйін қолды болғанда 12–13 жаста екен.

	Енді бұл қай шама екеніне барлау жасап көрелік. Құлманияздың тұңғышы Шыбынтай 1838 жылы істі болғанда «79 жастамын» дегенінен шығарып, оның 1759 жылдар шамасында туғанын айқындаймыз. Демек, Керей ауылының жылқысы мен балаларының ұрлануы – 1747–48 жылдар. Бұл бүкіл қазақ қауымының қалмаққа қарсы атқа қонып, алаулап тұрған кезі еді. Ту сонау Балқандағы түрікпен мен Арқадағы Керейлер арасында қатқат бөгесін тұрған. Хиуада хан Қайып еді, Арал–Сырды оның әкесі Батыр сұлтан меншіктеген, ал Маңғыстау түрікпенінде Әбілхайыр ұлы Пірәлі хан еді, Ырғыз–Борсықты көлденең жастанып Нұралы жатқан, ал бұл кезде Керейдің ел билеушісі Әбілхайырдың екінші ұлы Ерәлі сұлтан болатын. Түрікпеннің қазақ жерінің пұшпағынан төбе қарайтуға жағдай жоқты. Демек, Керей–Түрікпен арасында мұндай оқиға болды деу ақылға қонбайды. Сонан соң Керейлер балаларын жауға алдырып қойып отыра ма? Іздеу салмай ма? Ерәлідей азулы билеушілері тұрғанда, ол балаларды түрікпенге кетсе – Пірәлі арқылы, Кіші жүзге кетсе Нұралы арқылы таптырып алу түк те еместі.

	Бұл әңгіменің түбі шикі, сенімсіз болатынын түсінген М.Мұқанов «Из истории прошлого» (Алматы, 1998, 55–57, 128бб.) еңбегінде жоғарыда айтылғандарды басқаша өңдепті. Түрікпендердің қолында кеткен Күлмәлі емес, оның бабасы Бахрам екен. Оқиға 1700 жылы болыпты. Еразаматтар жаугершілік сапарда жүргенде, түрікпендер Керейлерді шауып, он сегіз жасар Бахрамды алып кетеді. Оны баласыз Ғазан бекке беріпті. Ғазан бек Бахрамды Фатима деген қызына үйлендіреді. Одан Нәдір, Нәдірден Күлмәлі туады. Бахрам ұлдарына өлерінде қалай да елге жетуді өсиет етіп кеткен екен. Түрікпендер Кіші жүздің Беріш, Байбақты, Алаша, Есентемір ауылдарын шауып, көп мал, 10 жігіт тұтқындап қайтқан. Әлгі тұтқындарды күзетуді Нәдірге тапсырыпты. Нәдір түнде оларды босатып, қазақ еліне бірге қосыла қашады. Оларды Нәдірше хан қуып келіп, жолда соғыс болғанда, Нәдірше хан да, Нәдір де жазым болды. Қашқындар арасында Есентемір Құдайберген деген батыр бар екен, сол өлген Нәдірше ханның (дұрысы Нәдірдің әкесі болса керек еді) саусағындағы алтын мөрлі сақинаны алып, Күлмәліге беріпті. Күлмәлі Керейлердің арасына аман оралып, әлгі мөрді Көшебе Шақшақ биге көрсетеді. Күлмәлінің Беріштер арасына қалай тап болғаны туралы әңгіме жоқ. Тек Күлмәліден – Өтеміс, Өтемістен – Махамбет туғаны шежіреленеді, тегі Керей, Керей ішінде Ашамайлы, Ашамайлы ішінде Балта екенмыс.

	Сөйтіп, М.Мұқанов Ж.Бектұровтың қияли қисынын жоққа шығарды. Түрікпендер ешқандай Күлмәлі, Сүйін деген балаларды әкетпеген, Бахрамды әкеткен. Осылай өтірік өлеңнің беті ашылды. Ал енді осы әңгіменің түтіні қайдан шықты? Махамбетті жаңа зерттеп жүрген ертеректе Берқайыр Аманшин Жаубасар түрікпенді шауып, 12−13 жасар Күлмәліні алып келгенде, саусағында ататегі қашалған алтын мөрлі сақина болғанын айта келіп, оның 1740–42 жылдары Хиуаны басып алған Бахрамұлы Нәдір шахтың ұлы не соның белгілі бір бегіннің ұрпағы емес пе екен деп ойласу ретінде ой толғағаны барды.

	Бұл пайымдау Халел Досмұхамедов деректемелеріндегі «өзінөзі қызылбастың Нәдірше деген патшасының тұқымымын дейді екенінен» бастау алса керек. Бірақ не Өтеміс, не Махамбет мұраларында мұндай әңгіме жоқ. Жасыратын жайт емес, мақтанышпен айтатынды айтпағандарына қарағанда, бұл әңгімеден бойды аулақ ұстаған, не өздерінің «Нәдірше тұқымы екендерін» білмеген. Асылы, бұл берідегі, Махамбет басына мән берілген кезде, оның өмірбаянын «күшейту» үшін істелген амалдар болса керек. Махамбет өзі туралы «ақ сұңқар құстың сойы едім», «кесекті ердің сойы едім», «тартынбай сөйлер асылмын» деген, бұл құралпы теңдеуді Исатайға талай бағыштап айтқан. Одан «патша тұқымы» деген қорытынды шықпаса керек. «Нәдіршенің тұқымы» делінетін Құлмәлі есімде қызылбастық не парсылық рең жоқ, таза түрікпендік түбірде қалыптасқан. Сонда Нәдір шах солтүстік Иранда туыпөскен ұлының қазаққа сіңісті болатынын алдынала болжап, түркілік ат қойып әдейі әкелген бе? Орта Азияның бір бөлігін жаулап алып, Ресейдің өзін үркітіп тастаған Нәдір шах баласын жауға беріп қарап отырған ба? Бұлардың қайқайсысы да келеге келмейтін әңгімелер. Қазақша Құлмәлі атанған антропонимнің дұрысы – Құли – мәлі болса керек (мәселен, Махтым–құли сияқты). Құли – түрікпенше тентек, ерқара деген ұғым.

	Керейлер арасында «түрікпен ауылдарында» Баһрам атасы бар. Олардың Көшім хандығында қалай тап болғаны Г.Ф.Миллердің «История Сибири» кітабында аныққанық жазылған. Шежірелер Баһрам деген аттары ұқсас болған соң, қызбалас шахы Нәдір Бахрамның өзін де, тарихын да Керейге тели салған. Телуін теліп алып, қызылбас Баһрамды қалай Керей қылудың жөнін таппай, біріненбірі өткен аңызды ойлап тауып, әбігер боп жүр. Дыбыстық ұқсастық ештеңеге кепіл бола алмайды. Тарихты мұндай жолмен жасайтын болсақ, Керейге – Керейден жақын туыс табылмайды.

	Кітап шежірені тарихи бұлақтардың бір көзі ретінде зерттеп жүрген ғалымға абырой бермейтіндей өрескел қателерге толы. Мәселен, Арғын арысының төл перзенттері делініп келген Шақшақ Жәнібек, атақты Жанақ ақын, тіпті башқұрт әдебиетінің классигі Ақмолла да М.Мұқанов түзген шежіреде Керей боп шыққан. Ғалым өз пікірлерін дәлелдеп әуре болмайды, «шежіредегі схемаға қара» деп сілтеме жасайды. Автор бұл схема өзінің 1956–1986 жылдар аралығында жүргізілген далалық ізденістері мен Қ.Биғожин дегеннің жазбалары негізінде жасалған деп мәлімдейді

	Сөйтіп, аталмыш шежірелер қисынсызды қолдан қиыстырып, қазақтың игі жақсыларын Керейге телуге бел шеше кіріскен сияқты.

	Осы әңгімелерге орай Махамбеттің өз аузынан шыққан екі ауыз өлең жолына назар аударалық!

	Жазығым татар буданский демесең, Байеке сұлтан, мен осы жолы не дедім?

	* * *

	Бұл тұста ереуілшілер шайқасқа қабілетті әскери жасақ жасақтауға айрықша көңіл бөлді. Жайық Беріш руынан құралған үш жасақ болды: бірі – Исатайдың өз жасағы, екінші – Өтемісұлдарының жасағы, үшінші – Ырсалы Кәсіпұлы мен Тәни палуан басшылық ететін Жарылғас Беріш жасағы. Есенғұл Беріш қосынан ағайынды Үсе, Әуес Төлегенұлдары мен атақты Үбі батыр басқарды. Есен Беріш руы жасағының тізгіні Есмұхамбет, Сәмембет Жантумаұлдарының қолында болды. Ысық руының жасағы басында көтерілістің атышулы арландары Қалдыбай, Иманбай, Қабыланбай Қалдыбайұлдары тұрды. Старшын Өтеміс Қошқарұлының басшылығымен Байбақты руының, старшын Досақан Жәнібекұлы басшылығымен Адай руының, старшын Әлжан Тұрманбетұлының басшылығымен Жаппас руының жасақтары құрылды.

	Әр жасақтың шама мөлшері екі жүз қарулы жігіт деп есептелінді. Олар ауылдардың сыртына, жау келеді деген тұстарға, биік қарауыл шоқырлардың жанына орналасты. Шағылдардың төбесінен қарауыл үзілмеді. Төбелерге шөп үйіліп, керек кездерде от жағылып, түтін салынып, көрші жасақтарға белгі берілді. Жасақшылар малдарын бағып, құдықтарын қазып, күнделікті тұрмыс шаруаларымен шұғылданды. Бірақ әскер ойыны сынды жиындардан қалмады. Батырлар жастарға найзамен, садақпен, қылышпен, айбалтамен, сойыл, шоқпармен жау түсіру тәсілдерін үйретіп, қаптай шабу, қаша ұрысу әдістеріне жаттықтырып, жасақты алдағы жорықтарға шыңдап, шынықтыра түсті.

	Көтеріліс қолбасшысы жасақтың қаружарақ жабдығына айрықша ден қойды. Ол орда ішіндегі қарсы топтардың қайқайсымен де қарсы келуден қаймықпады, оған аттары да, қаруы да, жігіттері де сайлы еді. Батырдың қауіптенгені әскери шептердің казакорысы мен орыстың үйретілген машықты әскері, әсіресе, зеңбірегі. Айнала төңіректегі кордондардан ұрлапжырлап, әртүрлі жолдармен көзін тауып біраз мылтық, шамқал да жинаған. Пілтелі мылтықпен қаруланған біраз жігіттері де бар. Осы құралсаймандарды іске жаратуға оқдәріден кемдік көріп отырған. Оның да жолы табылды. Қолы ұснақты, атақты зергер, әрі батыр Тінғали Тайсойғанұлы оқдәрі шығаруды, жасақты қарумен жабдықтауды өз қолына алды. Нарынның іскер ұсталары түгел жиылып, соның қарамағына берілді. Құсқонбастан ұстаханалар ашылып, көріктер гүмпілдеп, шың балғалар шақылдай бастады. Айғырқұмдағы Көктатырдан түйемен күкірт қосындысы бар балшық тартылып, одан дәрі өндірілді. Ақжонастан фосфор, қорғасын айырды.

	Сөйтіп, жасақ жаппай қарулануға кірісті.

	Исатай түптің түбінде орыс әскерімен соғыс болатынын білді және соған әскерді дайындай бастады.

	Жоғарыда баян еткеніміздей Исатайдың ханмен кетісуінің басты себептерінің бірі – Жәңгірдің орыс әкімшілік басқару жүйесіне еліктеп, қазақ қауымында қалыптасқан аталықрулық дәстүрлерді өрескел бұзумен тікелей байланысты еді. Бізде қалыптасқан ұғым бойынша, рулық құрылымның жақтаушысы болу

	– керікеткендік, қоғамдық дамудың төменгі сатысына қарай жылжу. Еуропалық бұл түсінікті қазқалпында қазақ тірлігіне көшіруге болмайтын тәрізді. Аталықрулық қауымның жіктелуге бейімдігі сияқты кемшілігімен бірге ұран шақырсаң, сау етіп атқа қонатын ұйымшылдығы да бар. Оны ескермей болмайды. Исатай ата жолы халық дәстүрінің өрескел бұзылуына қарсы болды, дегенмен ол рулық деңгейде шектеліп қалған адам емес, одан көш ілгері биік тұрды. Қарауыл қожа осы жылы жоғарыға жолдаған рапорттарының бірінде Исатай қосынының құрамында 25 таңбалы Кіші жүз түгел дегені барды. Сонысы айны қатесіз рас та. Бұл мәселенің шындығына Исатай жасағы басшыларының қай рудан екенін түгендесек көз жеткіземіз. Олар: Қалдыбай Қосаяқұлы, Иманбай, Қабыланбай, Қалдыбайұлдары (Ысық), Айтас Көсепұлы (Қалқаман Тана), Сарт Еділұлы (Жаппас), Амантай, Атантай, Көбекұлдары (Сарыкүшік Масқар), Айтмағанбет Өтегенұлы (Табын), Рахмет Бекұлы (Кердері), Еркінәлі Сағындықұлы (Алаша), Мәстек Ахметұлы (Ноғай), Тәни Түменұлы, Ырсалы Кәсіпұлы, Үбі Үсеұлы (Беріш), Шөменбай Досайұлы (Төлеңгіт), Досақан Жәнібекұлы (Адай), Әлжан Тұрмәмбетұлы (Жаппас), Көбек Алғиұлы, Бөрі Сәрсенби (Қызылқұрт), Өтеміс Қошқарұлы (Байбақты), Наурызалы (Тама).

	Сөйтіп, 1837 жылдың көктемінде хан, орыс әкімшілігіне бағынбаған өз тізгіні өз қолында «Исатай Республикасы» айнала төңірегінің ұйқысын шала қылған елеулі күшке айналды.





ТЫҢ ДҮМПУ




	1837 жылдың көктемінде көтеріліс қанатын кең жайып, шиеленіс ширыға түсті. Исатайларға жаңадан тың күштер келіп қосылды. Байбақты руының старшыны Жүніс Жантеліұлы Айырқұмдағы жаз жайлауын хан өз ағайыны, төре тұқымы сұлтан Шынғали Орманұлына беріп қойғанын осы көктемде, нақ көшіқоңының азақ алдына біледі де, қарадай бүлініп, шарт кетті. Исатайға еліктеп, ханға қарсы ұран салып, жігіт жияды. Сәуір айында Жүніс Жантеліұлының қолы 200–ге жетеді. Ол Ішкі Өзен шебінің маңындағы Алмалы (АлександровГай), Оюкен (ІЧижи), Дүре, Балықты өзендерінің аралығына қыстайтын еді де, жазда Нарынның Айырқұмын жайлайтын. Ол жылдағы дағдылы көшіпқонуы бар, екіншіден Исатайға барып қосылуы үшін құмға беттейді. Исатай мен Жүніс Жантеліұлы сәуір айының орта шенінде Жасқұстан 60–70 шақырым жердегі Керіқатқыл деген жерде кездесіп, кеңес құрады. Жүніс Сырым батырдың қанды көйлек жолдасы Төреғалидың (ТөреғалиЖантеліЖүніс) немересі еді. Ел аузында «Ханды Сырым сөзбен тоқтатса, Төреғали күшпен тоқтатты» деген сөз бар. Жүніс томпақ көз, дембелше қара кісі болған. Әйелі Кәкима– Керіқатқылдағы Қызылқұрттың қызы.

	Сырым аруағына сыйынатын Байбақты жігіттері өз аталарының істегенін – Жәңгірге (Нұралы ханның немересіне) істемек болған аты шулы Исатайдың ауылдарымен танысты. Исатай ауылдары бұл кезде хан, патша ұлығы дегенді білмейді екен. Өздері би, өздері қожа. Исатай қосыны ауылауылдарға бөлінген, оларда үлкендікішілі жасақтар тынығып жатса, екіншісі күзетте, үшіншісі жорықта не барлауда. Мәні зор қауымдық мәселелер: көшіқоны, жайылым, шабындық, корғану не жорық мәслихаттарда талқыланады. Ал әскери мәселелер − жасақ басшыларының кеңесінде шешіледі. Қолы ұсынақты ісмерлер тобы Көктатырдан оқдәрі дайындайды. Ұсталар найзадан бастап, мылтыққа дейінгі қаружарақты қолдан соғады.

	Осы кездерде Нарынға арнайы тыңшы жіберіп, тың тыңдаған Төменгі Жайық шебінің басшысы ротмистер Акутиннің ақпарларына қарағанда, Исатай мамырдың аяқ шенінде Төменгі Жайық шебінен үш күншілік жердегі Құлбай мекенінде, ал Жүніс Жантеліұлы Күнтөбеде отырған. 500 жасақ жасақтап кеңес құрған.

	«Олардың ойы ханмен келіссөзге шығу еді» дейді Акутин. Бірақ осы тұста ордадағы қалыптасқан жағдайлар ондай тұжырымға тілге тиек дерек бермейді.

	Орынборда 12 маусымда патшазада Александр Николаевичқа қол беру рәсімі белгіленген еді. 31 мамырда хан Жәңгір Орынборға жолға шықты. Жол Глинянск бекінісі, Орал арқылы еді. Оны жүзбасы Голубев бастаған Астрахан казакорыс отряды алып жүрді. 1 маусымда Қостуған деген жерге келгенде, хан Исатай 200 жасағымен 10 шақырым жерде деген хабар алды. 2 маусымда Қостуғаннан 10 шақырым шыққанда, хан жолын бөгеп тұрған жасақты көреді. Сасқалақтаған хан дереу мылтықтарды оқтауға бұйырады. Оның қан төгуден қаймығар түрі жоқ еді. Мұны көріп Исатай хан жолынан бір шақырымдай шеткері шығып, Жәңгірді өткізіп жібереді. Кешкісін олар Ұялыға (хан ордадан 140 шақырым) кеп түсті. Исатайлар он шақырым жерде деген хабар мұнда да жетті. Жүзбасы Голубев өзінің тікелей басшысы Астрахан казакорыс әскерінің наказной атаманына жолдаған рапортында осы сапарды бастанаяқ баяндай келіп: «Ұялыда қонып жатқанымызда старшын Жүніс Жантеліұлы келіп, өзінің жүгенсіздігі үшін ханнан кешірім сұрады» деп хабарлайды. Старшынның түнделетіп келуі – Исатайдан жасырынып, астыртын келгенінің айғағы.

	Хан мен старшынның арасында қандай пәтуа болғаны айтылмайды. Жүніс Айғырқұмдағы қонысын қалдыруды сұрап, ол тілегі орындалса, жігіттерін таратуға уәде етсе керек. Жәңгірдің жауабы нендей болғаны белгісіз. Ол сүйретпеге салып, екіұштылау жауап берсе керек. Олай дейтін себебіміз: Жүніс Жантеліұлы біраз уақытқа дейін жасағын таратпады.

	Қайсыбір тарихшылар мамырдың аяғында Исатайдың қонысы Құлбайда Байбақтылармен кеңес болды, Жүніс Жантеліұлы ханға жолығып алдынан өтейік дегенге Исатай үзілдікесілді қарсылық білдірген. Содан батыр ашуланып, Жаманқұмға көшіп кеткен де, Жүніс Күнтөбеде қалған. Жүніс Күнтөбеден ханға жасырын келіп жолыққан деседі.

	Қалай дегенмен де, хан жолында жекежеке көрінгендеріне қарағанда, екі старшынның арасында түсініспеушілік болған сияқты. Жүзбасы Голубевтің хабарынша, Исатай ашуланып Жаманқұмға көшіп кетпеген, хан кеңесшісі Балқы Құдайбергенұлының қыстауларының маңын жайлаған. Демек, көтерілісшілер Теректіқұмның өкпе тұсына жақындап келген.

	Старшын Жүніс Жантеліұлының дүмпуі өзге көтерілісшілерге тән табандылықпен көзге түспегенмен, Ішкі Ордадағы құлақ елеңдеткен тың оқиға болды.

	* * *

	Патша әкімшілігі Исатай мен Махамбетті ұстамақ боп, баяғысынша әбігерленіп жатты. Нарынға тыңшылар қаптады. Жайық бойындағы шепте Исатай мен Махамбетті қапыда басатын шағыншағын астыртын топтар құрылды. Шоланобада отырған тергеуші Бородин мен Мизиновтың басшылығымен осындай шаралар істеліп жатты.

	1837 жылдың мамыр айының аяқ кезінде тергеушілер Исатайларға шақырту қағаз жіберіп, жиіжиі мазалай бастады. Исатай 22 мамырда оларға былай деп жауап қатты: «Қызылқұрт руының Ерші тайпасының старшыны Қоңыз Елемісұлының бір тума інісі Баба Елемісұлына құрметті сұлтан Шөкі Нұралыханұлы жұрт көзінше айтыптыдур: «Беріш руының старшындары Махамбет, Тінғали, Үсе жауапқа керек ұры қырғыздармен бірге жауап бермектері үшін сол жерге келсе, бір де жауабын ілтипатқа алмай, командамен тұтып есеп алынады деп». Батыр осы шағын хатымен өзінің басты жауларын куәға тарта отырып, тергеушілердің әлгі пиғылдарын ашып тастады. Осы айтылғандарға байланысты өздерінің жауапқа бара алмайтынын хабарлап, тергеушілерді Іргеқұмға, Жидеқұмға шақырды.

	Тергеушілердің астыртын әрекеттерінің бетін ашқан бұл хаттың әжептәуір әсері болды.

	25 мамырда Медет Шөкин Исатайға жіберген Мойнақ Сейітұлы деген шабарманының ізтүзсіз жоғалып кеткенін, оны Исатайлар ұрыпсоғып байлап тастағанын тергеуші Бородин мен Мизиновқа мәлім етеді.

	31 мамырда Медет Шөкин Глинянск бекінісіне жақын Қамыс–Самар көліне келіп үш рет шақыру жібергенін, бірақ Исатайлардың келмегенін, әрі келмейтінін хабарлайды.

	Міне, осы шамадан бастап Медет Шөкин өзінің ауыру екенін айтып, тергеуге қатысудан бас тартады. Оның орнына Шөке Нұралыханұлы тағайындалады.

	Перовский сәтсіз алғашқы тәптіштен кейін Исатай мен Махамбетті ішкі Ордаға әскер шығарып, күшпен ұстау жөнінде жасаған бағдарламасын Сыртқы істер министрлігіне жібергенді. Сол мамыр айында қолдау тауып, мақұлданып келді. Бірақ патшазада Орынборға келіп жатқан соң, сүреңді мәселені сәлпәл кейінге шегере тұрған.





ТЕРГЕУ БАРЫСЫНДАҒЫ ЖАҢА НЫШАН




	Бұрын бүлік басы Исатай мен Махамбет деп келген, соларды ел ішінен аластап, көздерін құртса ордада тыныштық орнайды деп ойлаған патша әкімшілігінің есебін Байбақты Жүніс Жантеліұлының дүмпуі жоққа шығарды. Олар енді мәселе Исатай мен Махамбетте емес, орданы басқару ісіндегі әділетсіздікте ме деп күдіктене бастағанды. Қазақ өмірінен мүлде бейхабар атаман Покатиловтың жауапкершіліктің ауыр басы өзіне жүктелген осы тергеутексеру үстінде ептеп болса да қазақ өміріне көзі ашылды. Ол Шекара комиссиясының талап етуі бойынша деген желеумен: 29 мамырда Ішкі Шеп бастығы есаул Сумкинге Байбақты руының старшыны Жүніс Жантеліұлынан хан мен сұлтандардың елден алатын алымсалығы туралы мәлімет жина деп тапсырады.

	Ал бұл кезде Нарын құмының ортасында сойылдар сартылдап, айбалталар жарқылдап, мылтықтар атылған жаман сойқан басталып кетті. 5 маусым күні хан кеңесшісі Балқы Құдайбергенұлы, баласы Бейсен Балқыұлы, Қуан, Төлепберген Егізұлдары, Түрке Шұңқырұлы, Айжарық Жәмитұлы, Есен тайпасының старшыны Айғани Жантоқұлы, Айбас тайпасының старшыны Төлеген Тыныштықұлы, Танабек Жәдігерұлы, Мерген Салықұлы және басқалар, қарулы серіктерімен Рысалды, Сатыпалды Кәсіпұлдарының ауылына ат қояды. Айбалта жұмсап, мылтық атып, 9 адамды ауыр жаралайды. Бір адам табанда өліп, басына айбалта тиген екінші адам өлім халіне душар болады. Бір әйел қорыққанынан түсік тастайды. Рысалды ауылынан 251 сомның мүлкі тоналады.

	Мұндай зорлыққа көне қоятын Исатай ма, жөпелдем қол жиып, 270 адаммен Теректідегі Балқының ауылына 9 маусым күні аттанады. Балқы адамдары күтініп отыр екен. Таң елеңалаңнан басталған соғыс ұзаққа созылады, тас үйге қорғанып алып алдырмайды. Тас үйді Қабыланбай мен Үсе 62 көтерілісші серіктерімен шабуылдап, ақыры қорғанушыларды күйретеді. Балқының арамнан жиған мүлкін 20 түйеге артып әкетеді. Сол ауылда көтерілісшілер 3 күн тойлап, таңдап жүріп 50 жылқысын тағы алады. Балқы Байтөре мен Түркені ілестіріп Ордаға қашады. Балқының ағасы Егізді Исатайлар жандарына еріксіз ілестіріп алады. Егіз осы көтеріліс тұсында Исатайларға ерген боп жүріп жансыздық қызметін атқарады. Бөкет деген шабарманын астыртын хан ордасындағы ағасына жұмсап отырады.

	Осы қарқынмен Исатай ханды шаппақ болып, Жақсымбет биге сөз салды деген әңгіме бар. Жақсымбет:

	«Ханға қарсылығыңды қой, орысқа әлің келмейді, басқа елді бүлдіресің. Жәңгір ханмен келісіп, өз басыңа түрлі дәреже алып берейін», – дейді. Исатай тасталқан боп ашуланып, сөзін құлаққа ілмейді.

	Сондайақ сарт Еділұлы мен Әлжан Тұрманбетұлы бастаған көтерілісшілер залым старшынның бірі Бос Боздақұлын шауып, 51 жылқысын тартып алады. Ал 25 маусым күні Ораз Ысық Ысмайыл Қабыланбай Сақа руының билеуші сұлтаны Төке Бөкейханұлының ауылын шауып, әжептәуір шығындап кетеді. Сөйтіп, олар жауларынан еселеп есе қайтарады.

	Ал Ішкі шептің бастығы Сумкин өзінің тікелей командирі атаман Покатиловтың тапсырмасымен хан, сұлтандардың елден жинайтын салық мөлшерін білу үшін 10 маусымда Жүніс Жантеліұлын өзіне – Глиянск бекінісіне шақыртты. Ол әртүрлі сылтау айтып келмей қойды. Не сұрайтыны жөнінде Сумкиннен қатынас қағаздың көшірмесін талап еткен. Оны бекініске барма деп азғырған Шөкі Нұралыханұлы деген әңгіме бар дейді зерттеушілер.

	Алайда, генерал, атаман Покатиловке ордадағы тоқтау бермей жатқан қозғалыстың ішкі астарын ұғуға жанын салды. Ол 1837 ж. 3 маусымда сенімді чиновник, Төменгі Жайық дистанциясының командирі ротмистер Акутин Иван Емельяновичке Ішкі Ордада не боп жатқанын өз аяғыңмен барып, өз көзіңмен көріп қайт деп тапсырды. Ол Ордаға біршама еніп, қайтып оралды да, 11 маусымда көргенбілгенін атаманға хабарлады:

	«Ішкі Ордадағы старшын Исатай Тайманұлы мен Жүніс Жантеліұлы екеуі де қазір Құлбай ауылында тұрады. Ол біздің шептен 3 күндік жер. Ал соңғысының (яки Жүніс Жантеліұлының) ауылы Күнтөбеде. Қастарында 500ге тарта қарулы туысқандары бар. Өткен мамырдың соңғы күндерінде Жәңгір ханның шақыруы бойынша келісім үшін Ордаға барады деп есептелген еді. Бірақ нақ осы кезде ханға жақын жүретін Балқы Құдайбергенұлының шабуылы ол ниеттерінен айнытқанын айтып, Исатай енді ханға келісімге бармайтын шығар» дейді. Рапортының соңында ротмистер И.Е.Акутин ордада бұрын болмаған, жаңа тосын бір сөздің басын қылтитады: «Бұл старшындар мен олардың сыбайластарын ортақ келісімге апаратын бір жол олар башқұрттар секілді орыс бастықтарына тікелей бағынғысы келеді. Сондайақ: бұлар жерлерін Шынғали Орманұлы сияқты адамдарға бөліп берген себепті өздерін қорғайтын жасақтар құруға мәжбүр болған деп, хан бұқараға жәбір берген сұлтандар мен старшындарды орнынан кетіріп, бұрынғы қоныстарын қайтарып берсе, ханмен келісім табуға қарсы емес» деп көрсетеді.

	Бұл екеуі де бұрын ауызға алынбаған, орданың ішкі жағдайы туралы әрі тосын, әрі соны пікірлер еді.

	Сөз ләміне қарағанда: Акутин Жүніс Жантеліұлымен, болмаса Исатаймен жолығыса алмаған сияқты. Ал Жүніс болса бұл кезде әлі Исатайлармен бірге еді. Ханмен жерін қайтарып алуға атүсті келіскенмен, Жәңгір сөзін жұтып кете ме деп, әзірше жасағын таратпай отырған. Шілде айында Шекара комиссиясы Шыңғали Орманұлы ордада бас сауғалап жүргеніне қуансын, оған көп мал ұстауға рұқсат жоқ, Жүніс Жантеліұлының жері өзіне қайтарылсын деп шешім қабылдады. Сөйтіп, Жүніс осы шамада Исатайдан кетіп, жасағын таратты деп болжауға болады.

	19 маусымда Исатай Балқының Рысалды Кәсіпұлы ауылын шапқаны туралы Покатиловқа шағым етті. Жәңгір де қарап жатпай осы кезде Байшүкір Алакөзұлы дегеннің атынан Исатайдан көрген жәбірін жіпке тіздіріп арыз түсіртті. Бірақ арыз 1836 жылмен даталанған да, ал болып жатқан оқиға 1837 жылғы еді. Атаман оны іске енгізбей жаптырып тастайды.

	Қырға ротмистер келіп кеткеннен кейін тура бір айдан кейін, яғни 11 шілде, 1837 жылы көтерілісшілер Орынбор әскери губернаторы В.А.Перовский атына хат жолдады. Жоқ, бұл хат емес, петиция еді. Оған 15 старшын қол қойып, 615 адам таңба басқан. Бұл көтерілісшілер арасына барып кайтқан Акутиннің әсері емес пе деген ой туады. Өйткені Акутин өз рапортында старшындардың не себепті жасақ құруға мәжбүр болғанын, ел басқарушылар тарапынан орын алған қиянатты да жұқалап айтып кетіп еді ғой. Бұл петиция сондағы айтылған пікірлермен астарлас жатқаны әлгіндей ойға қалдырады.

	Петицияның кіріспесінде «Жәңгір хан әділ билік жасамайды, елге қысым көрсетеді, сұлтандар мен билер бізді мүлде қанайды. Олар біздің малымыз бен заттарымызды тартып алып, қара халықты жәбірлеп, қорлап, сабап, тіпті жарақаттайды. Сұлтандар мен билер халыққа ойына келгенін істейді. Сұлтан өзінше, би өзінше билейді және хан олардың қиянаты туралы жазылған шағымды қабылдамайды. Ал өтініші мен тілегін орындатам деушілер өздерін де, мүлкін де қауіпке итереді, кәдімгі қылмыстай жазаланады» дей келіп, казакорыс әскері ретінде Ресейге қызмет жасауға әзірліктерін білдіреді. Исатайдың басқаруында Жайық әскері қарамағында бөлек ел болғысы келетіндерін баяндайды. «Исатай Тайманұлына бағынғымыз келеді, сонда тыныштық орнайды» деген сөздер бар. Содан кейін хан мен сұлтандардың қылмысы тізілген:

	1. 1834 Төлеңгіттер Алаша руының адамын өлтірді. Құны − 2000 қой, 19 сиыр, 40 жылқы. Бұл құнды Шөке мен Алтай Досмұхамбетұлы (Алаша) би өз қалталарына салып алды.

	2. Төлеңгіттер Байбақтының Шүкірұлы деген адамын өлтірді. Хан кесімі бойынша 2000 қой төленген. Содан Шүкірұлы ұрпағы баржоғы 200 қой алды. Басқасын хан өзі иемденді.

	3. 1835 ж. Жантоқұлы деген біреу адам өлтіргені үшін 2000 қой төлеген. Хан мұрагерлерге түк татырмай, құнды түгелімен қалтасына басты.

	4. 1829 ж. Қарабекұлы өз туысын өлтіргені үшін хан одан 2000 қой алды.

	5. 1830 ж. Шөке Нұралыханұлы Жанұзақұлының қабырғасын сындырып, Құмжитарұлының көзін шығарды.

	6. 1833 ж. хан Алаша руынан Тәніш дегеннің қызын ұрып, күйеу баласын өлтірді.

	7. Қарауыл қожа Юсупов жерінде тұрған елден 500 қой алып, 160 мың бау қамыс шаптырды. 1834 жылы елден 1100 қой жиып алды.

	8. Безбородко жеріндегі елден Қаруыл қожа арендаға деп 10 мың ақша жиды. Безбородко басқарушысына 1 мыңын ғана берді.

	9. 1834 ж. жер иелеріне берем деп 2 мың қой, 2 мың тоқты жиды.

	10. 1836 ж. Жәңгір хан оның сұлтандары елден 18 мың қой, 800 өгіз, 1000 жылқы, 500 мініс атын, әр 100 жылқыдан 2 бие жиып алды. Әр шаңырақтан 5 пұттан деп, 6000 сомның жабағы жүнін жинатқызды».

	Бұл қылмысты деректердің қайсыбірі жаңа болғанмен, көпшілігі бұрынғы арызшағымдарда айтылып жүрген белгілі жайлар. Мұндағы атап айтарлықтай жаңалық – ханнан бас тартып, «казакорыстар сияқты патша әкімшілігіне тікелей бағынып, казакорыстар сияқты қызмет етеміз» деу еді. Зерттеушілер бұл қисын сол кездегі елдің өз аузынан шыққан сөз деседі. Оған дауымыз жоқ. Көтерілісшілер білекке ғана сенген қарадомбай біреулер емес, олардың басшылары арасында көзі ашық, көңілі жүйрік саясатшыл адамдар болған. Бұл қисын – жеңілмей қойған ханды жеңудің ең ақтық тәсілі еді. Олар патша әкімшілігі елді өзіне басқартқан болып қанша көлгірсігенмен арғы жағында хандықты қаламайтынын, өздеріне тікелей бағынышты етіп алғылары келетінін, ептепсептеп мысықтабандап сол саясатты жүргізіп отырғанын білетін. Көтерілісшілер патша әкімшілігінің тамағы бүлкілдеген осал жерін дәл басып, Ішкі Ордаға әскер шығару қаупін уақытша болса да кейінге шегеріп тастады. Бұл шындығында дипломатиялық бұлтақтың бірі еді. Көтерілісші басшылары арасында хандықты жоюдан да тайынбайтындары болғанмен, өзгелерден ойы озық Исатайдың бұл мәселедегі көзқарасы бүкпесіз анық.

	Ел аузындағы әңгіме де, қайсыбір зерттеушілер де Исатайдың хан орданы қамап тұрып, шаппағанын батырдың аңғалдығы, сөзге сенгіштігі деп әртүрлі қисындайды, тіпті оның себебін түсіндіре алмаушылар да аз емес. Исатайдың Орданы шаппауы – оның аңғалдығы да, сөзге сенгіштігі де, басқа да емес, о бастанақ батырдың хандық құрылымға емес, хан әділетсіздігіне қарсы күрескендігі. Исатай қазақ өмірінде хандықтан басқа құрылымды көрген жоқ, ол хандықты төңкеріп тастағанда елдің ертеңгі күні не болатынын жақсы білді.

	Патша әкімшілігіне бағынбасқа жол жоқты. Ал оның сорақылығы ханнан асып түспесе, әсте кем еместі. Хандық құрылым, керісінше, отарлау озбыршылығынан халыққа халқадерінше қалқа боп тұрған. Міне, Исатайдың Орданы шаппау себебі осы, ол хандықты төңкеріп тастамақ, ханды өлтірмек болған жоқ, оны халық мұқтажына құлақ асуға иіп, көндіру ғана болды.

	Ордадағы бұл сияқты саяси мәнді оқиғалардан дер кезінде хабардар болмаған әскери губернатор жоғарыдағы көтерілісшілердің петициясын жылы жауып қойып, көтерілісті басу, оның жетекшілерін ұстау туралы патша сарайына өзі ұсынған жоба Сыртқы Істер министрлігінен толық қолдау тауып, бекіп келген соң, сол мұратын шұғыл жүзеге асыруға кірісті. Губернатор 17 маусымда Орал казакорыс әскері басшысы Покатиловқа көтерілісшілердің ауылын Жайық шебіне жақындату қамын жасауға, сөйтіп, Тайманұлы мен Өтемісұлын тұтқындауға тәртіп берді.

	Ал бұл кезде казак әскерінің наказной атаманы генералмайор Покатилов көтерілісшілердің ханнан да, хандықтан да бас тартамыз, патша әкімшілігіне тікелей бағынып, казакорыстар сияқтанып қызмет етеміз дегеніне кәдімгідей алаңдап, сол пікірге жол ашу қамын жатпайтұрмай ойластырып жатқан. Губернатордың жоғарыдағы бұйрығы шығысымен ол Орынборға шапты.

	22 шілдеде губернатордың қабылдануында болып, Акутиннің көтерілісшілер арасына барып қайтқаннан кейінгі өзіне ой салған рапортты қолмақол табыс етіп, өзінің пікірлерін қоса жазып берді: «Ротмистр Акутиннің мәліметін және осы істің барлық жайжапсарын ескере отырып, мен былай істеуді пайдалы тіпті қажет дер едім: Ішкі Ордаға тәжірибелі, әрі сенімді чиновник жіберіп, орданың шын жағдайын білген жөн. Шын мәнінде, хан айтылған старшындар Тайманұлы мен Өтемісұлы және Жантеліұлын, оның туысқандарымен қоса бекерге ренжітіп жүрген жоқ па, шын мәнінде қазақтар да башқұрттар секілді билік орнатуға тиіс емес пе?»

	Покатилов кеш қалды, Перовский алған бетінен қайтпады. Өзі бастаған істен енді бас тартуға лажы да жоқ еді. Ал Орал казак әскерінің атаманы губернатордың айтқанынан шыға алмады. Оқиға өзінің шырқау шегіне қарай домалай берді.

	Орынбор әскери губернаторының Исатай Тайманұлына хаты Покатилов 4 тамыз, 1837 жылы түк шығара алмаған тергеушілерді қайтарып алды да, жаңадан ұйымдасқан 4ші казакорыс полкіне қоя берді. Істі Сумкинге тапсырды. Жәңгір бұған риза болмай, Сумкин Исатайға тартатын дос адам деп шағым түсірді.

	10 тамызда атаман Покатилов төменгі дистанцияның бастығына қандай тәсілмен болса да Тайманұлы мен Өтемісұлын ұстауға тәртіп беріп, ақылкеңесін қоса айтты.

	«Ебін тауып олар өз еркімен келетіндей ғып шақырған жөн. Мына мәселені естеріңе мықтап тұтқайсыздар: ұстауға қолайлы жағдай туып, олар ұсталған күнде де өздерін ақтау құқынан айырылмайды, өздерінің күнәсіз екендерін дәлелдеулеріне толық еркіндік беріледі, ел үкіметтің шақырғанынан жалтарса, өздеріне жабылған кінәнің жала емес, рас екеніне көз жеткізеді. Бұл оларға зиянға шықпаса, мүлде пайда бермейді».

	14 тамызда Орынбор әскери губернаторы Исатай мен Махамбетті шақырып алып, ұстауға еселеп қайтадан жарлық береді де, шеп, дистанция бастықтары ордадағы жағдайды өзіне шұғыл хабарлап тұруды міндеттейді. 15 тамызда Жәңгір созбалап ұзартпай, Тайманұлын тез ұстауды талап етеді. Ол үшін – Орал әскері, хан ордасы күзеті, өзінің жасағы бар–бас қосып, күш біріктіруді ұсынады. Осы шамада Төменгі дистанцияның бастығы родмистр Акутин Исатайды кісі жіберіп өзіне шақыртады. Бірақ олар келмейді. Барып қайтқан шабарманның айтуынша, Исатайлар 600 қарулы жасағы бар, 1000 қаралы үй екен. Өтемісұлы өзімен сөйлескен шабарманға ауылы да, семьясы да жоқ екенін, кешікпей Жайықтан өтіп кететінін айтады. Осы тұста олар Шеп күзетінің санын сұрастырып білген.

	Покатилов губернаторға ашық қарсы келе алмағанмен, әлі де ордадағы жағдайға дұрыс көзқарас қалыптастыру жағында болған сыңайлы. Ол Исатайларды ұстау туралы губернатордың жарлығын жүзеге асырумен шұғылдана отырып, ордада қалыптасқан шын жағдайды басшысының қатеpiнe берді. 24 тамызда ол Перовскийге «Орданың опыртопыры шықты, халық ханға бағынғысы келмейді» деп жазды.

	Покатиловтың ықпалы ма, жоқ әлде кездейсоқтық па, тaп осы күндері губернаторға Ішкі Орда Беріш руының қазақтары Төлеу Айжарықұлы, Күзембай Байқозыұлдары атынан екі арыз қатар түсті. Онда: «Жәңгірдің билігіне бағынбаймыз» деп ашық айтылған.

	24 тамызда хан Жәңгір Шекара комиссиясына кезекті шағымын жолдап: «Исатай Тайманұлы, оның сыбайласы Махамбет Өтемісұлы және басқаларды тез арада ұстап, қамауға алу туралы наказной атаман генералмайор Покатиловқа талай айтылып жазылған, бұл жөнінде Орынбор әскери губернаторы генераладъютант Василий Алексеевич Перовскийдің де арнайы нұсқауы болғаны белгілі. Алты айдан бері олардың бірдебірі ұсталған жоқ. Орал шенеуніктерінің өздеріне тапсырылған істі жалғастырып жатқанын көре алмадым» деп Орал казак атамандығының үстінен арыз айтқандай болады.

	Көтерілісшілердің баяғы петициясы бар, атаман Покатиловтың жағдайды баяндауы бар, оған жамау жаңа арыздар қосақабат түскен соң, губернатор ойланған болса керек, 25 тамызда Покатиловқа, бір парасын Исатайға арнап әжептәуір ұзақ хат жазды:

	«Мәртебелі тақсыр, Сіздің 24 тамызда №2164 хабарыңыздан және сол құралпы Ішкі Ордадан көп адамдар бірігіп қол койып, менің атыма келіп түсіп жатқан өтініш хаттардан анық байқалғандай, ханға разы еместер, өздерінше жеке топ құрып, араларынан Исатай Тайманұлын басшы етіп сайлап алған. Осыған орай, мархабатты тақсыр, сізден ең алдымен өтінерім: шабарман арқылы арызға (старшын Тайманұлы, Иманбай Қалдыбайұлы, Үсе Төлегенұлы және Бөгете Бекмәмбетұлы шағымдарын айтады) қоса, оларға берілген жауапты жіберіңіз (көтерілісшілерге!). Сосын арада екі күн өткен соң, жаңағы жерге қарулы отряд ерітпей жеке өзіңіз баруды өтінем. Тайманұлына, оның серіктеріне, бұйрыққа құлақ аспай өз бетіне қисаюдың қолайсыз болатынын түсіндіру, менің жазбаша берген ресми жарлығыма бойұсынып тараулары керегіне, сондайақ кешікпей өтініштерін қарауға бұйрығым болатынына олардың көздерін жеткізіп, сендіре білген абзал. Тайманұлының өзіне тікелей хабарлап, жұрттан бұрын маған өзі келіп түсінік беруі керектігін, оған көнбеген жағдайда менің күш қолдануға мәжбүр болатынымды және оған жіберсе өзін еш нәрсемен ақтай алмай жаза тартатынын ашып айтыңыз, мархабатты тақсыр, аталмыш қосынның басты жетекшісіне олар өз күштерімен ойлаған мақсаттарына жете алмайтынын, сондықтан, әмірші адамға қарсы келудің ақылға шетіндігін, құлақ аспағандықтан мәміле табарлықтай барлық істердің басы бытырап бұзылатынын ұғындырыңыз. Ал керісінше бойұсынған жағдайда, тіпті ақырында тілектері мүмкіндігінше орындалмай қалмайтынына оларды кәміл сендіруге Сіздің қабілетіңіз жетеді деп үміттенем.

	Егер бұл шара әсер етпейтін болса, онда мархабатты тақсыр, Сізден қарулы отряд жасақтауды, сол арқылы әлгі топты ыдыратып, жетекшілерін ұстап алуды сұраймын. Сіздің ақылыңыз бен басқарушылык қабілетіңізге толық үміт арта отырып, басы артық ақыл қосуды орынсыз деп білемін. Мұндай жағдайда қару тек шектен шыққан жағдайда қолданылғаны жөн, онда да мүмкіндігінше шектеулі дәрежеде. Семьясымен малжаны киіз үйімен құралған топ, әлбетте, қарулы отрядпен ұстаса алмайды...»

	Бұдан кейін губернатор Тайманұлы, Төлегенұлы, Қалдыбайұлы және Бекмәмбетұлдарына өсиетпікірін айтады.

	Бұл хатты Исатайларға кімнің жеткізігені анық емес. Покатилов 5 қыркүйекте губернаторға жолдаған жауабында: Исатайлар өздерінен үш күндік жерде екенін, губернатор ағзамның хатын қызу талқылап, ақыры Исатай адамдарын таратқанын хабарлайды».

	«Исатайдың өзі сізге барып қалмақ» деп губернаторды сендірді.

	Исатай мен оның жақын серіктері сырт көзден жасырғанмен, хан орданы қашан шабатындарын күн ілгері жоспарласа керек. Ең қолайлы кезең − жайлаудан қыстауға құлайтын мезгіл. Одан ерте қимылдау да, кеш қимылдау да қауіпті еді. Ерте қимылдаса, әскер шығуы ғажап емес. Кеш қимылдаса, елдің қыстауға қарай жөңкіліп, тарап кетуі мүмкін. Ал, жаман айтпай, жақсы жоқ–ел арасы дүрлігердей болса, Жайықтың мұзы ат көтерердей қатып тұрғаны да дұрыс. Осыны есептей келіп, көтеріліс қолбасшылары хан Орданы қамауды қара күзге қолайлады. Соған дейін әскер шығармаудың айлашарғысын істеп бақты. Ал, Махамбет болса, атқа қонған қосынның аблыққан көңілін суытпай, жігерін жанып, қайратын қайраумен болды. Махамбеттің «Жорық», «Жұмыр қылыш» күйлері осы кезде көп тартылса керек. Махамбет онымен де шектелмей көтерілісшілердің әнұранын жазды. Әнұран деген – алдарына қойған мақсаттарына адалдыққа берген серт деген сөз. Махамбеттің «Еруіл атқа ер салмайы» – әнұран орнына жүрген серт толғау. Мұны ақын өлеңдерінің шырқау шыңы десе де болғандай. Өрлікке, жанкештілікке, төзімділікке шақырған «Ереуіл атқан ер салмай» қарулы жасақтардың жанын баурап алды. Ақын көздеген мақсатқа жету үшін небір қиындықтың бәріне дайын болуға, күнделікті күйбің тірліктің алдамшы қызығына бой алдырмай, ұлы мақсатқа сақадай сай болуға үндеді.





РОТМИСТР АКУТИННІҢ НАРЫНҒА САПАРЫ




	Орынбор губернаторына әнеміне барам деген Исатайдан жуық арада хабар болмайды. Атаман Покатилов мазасыздана бастайды. Ол 150 казакорыс отрядымен Глинянск бекінісіне келіп, И.Е.Акутинді Исатайға жұмсауға мәжбүр болады. Ол Исатай ауылына жүзге жуық қарулы отрядпен барады. Исатаймен жолыққанда, ол губернатордың жарлығын естігенін, өзі де барғысы кеп отырғанын айтады. Акутин: «Ендеше, не тұрыс бар, ал, жүрелік! – дегенде, «Ауылдастарыммен ақылдасып, кеңесуім керек», – сынды сылтау айтады. Акутиннің өзін алып кетуге тас бекініп, қадалғанын сезген батыр аяққолымды матап, зорлап апармасаң, өз аяғыммен бармаймын дейді. Акутин ендеше мен де осы жерден кетпеймін дейді. Ақыры, Исатай келісіп, бірге ілесіп жүреді.

	Ауылдан 40 шақырым ұзап шыққан соң казакорыстардың өзінің айналасына шоғырлана бастағанын байқайды да, әпсәтте олардың арасынан сытылып шығып, өзін шығарып саламыз деп әскери отрядтан қалмай келе жатқан серіктерінің арасына батып жоғалады. Басшылары араларына қайтып қосылған 40 жігіт бұрылып алып, ауылдарына салады. Акутин мылтық жұмсауға батпайды. Акутин әлгіндегі Исатай ауылы тұрған жерге қайтып барса, ауылдың орны жатыр, өзі жоқ. Жөн сілтеушілер: олар Манаш пен Қосдәулет аралығындағы тоғайға көшіп кетті дегенді айтады.

	Мұның бәрі Исатайдың тапқырлығы екені айдананық. Отрядты ауылдан кетірудің амалы еді. Ақырында өзі де, ауылы да қас пен көздің арасында жымжылас болды. «Манаш пен Қосдәулет жаққа көшіп кетті» деген де шыли өтірік екенінде дау бар ма?!.

	Бұл оқиға 11 қыркүйек күні болған еді.

	Орыс архив құжаттарына сүйеніп, қазақ тарихын зерттеушілер сақ болатын бір жайт бар: жоғарыға рапорт берушілер өздерінің сәтсіздіктері мен жеңілістерін барынша бүркемелеп, жеңістерін үнемі дабырайтып көрсетіп отырған. Исатай тарихы да ол жасандылықтан құр емес. Акутин 150 казак қоршап алып келе жатқанда Исатай жалғыз сытылып кетті дегенге кім сенеді. Асылы, «Исатайды шығарып саламыз деп казакорыс жасағынан қалмаған 40 көтерілісші қапысын тауып бас салып, казакорыстарды тықсырғанда, батыр олардың қоршауынан босанып шықса керек. Өз атына сөз келмеу үшін Акутин шындықты жасырып қалған.

	Исатай тап сол күні, яғни Акутиннен қашып құтылысымен Орынбор әскери губернаторы В.А.Перовскийге хат жолдап, ықтиярсыз байлап апарғандай болып көрінбес үшін Акутиннен сытылып қалғанын енді өз еркімен жол шығайын десе, Қарауыл Қожаның ел шапқан лаңынан бара алмай жатқанын, Ордадағы жағдайдың нақты шындығын білу үшін әділ шенеунік Владимир Дальді тексеруге жіберуді өтінеді.

	Бұл кездер қырға қарулы отрядпен шығып Исатайдың ізін індетіп жүрген жалғыз Акутин емес, басқа қарулы топтар да аз емес еді. Акутин сәтсіздігінен үш күннен кейін, яғни 14 қыркүйекте Сумкин адамдары Исатаймен тағы да кез болды. Исатай сылтау айтып бармаған да, есаул Сумкиннің атына хат жазып берген. Онда былай делініпті: «Сіз, мархабатты мырза, тергеуге қатысты адамдарды Махамбет Өтемісұлын кұрметтеушілермен бірге қосып шақырыпсыз. Мен сіздің бізге бағыштап айтқан уағызыңызға шәк келтірмеймін. Өзімді борышты сезінем де, әскери заң талаптарына сәйкес, мәртебелі әскери губернаторға шын жүректен қуанышты екенімді білдіремін. Бірақ жұртымыздың арасында іріткі тууына байланысты сапарға шығуға лажымыз да, құралымыз да, тәуекеліміз бен мүмкіндігіміз де жетпей отыр. Неге десеңіз – есаул Қарауыл қожа Бабажанұлы қарулы қауыммен біздің бірнеше адамымызды тұтқынға алып, кейбіреулерінің малмүлкін талап, біразына жаза берді және оның озбырлығы күн санап арта түспесе, бәсеңдер емес.

	Біз өткен жылы Орал қаласы бастығына берген шағымымызға орай халқымыз тынышталады, сөйтіп жәбір көрген жарлыжақыбайлардың көз жасы құрғайтын болады деп дәмеленген едік. Бірақ бүгінге дейін ешқандай тыныштық болмай отыр, алғаш жіберген тергеушілерден де әділдік таппадық. Ол туралы үстіміздегі 11 қыркүйекте мәртебелі Орынбор әскери губернаторы Перовскийге болған жағдаятты толық баяндап хат жазғанбыз, әрі бұған қоса адал чиновник генералполковник Даль басқарған тергеуші бізге келіп, ел ішінде зерттеу жүргізуін сұрағанбыз. Осыған орай, Орал казак әскери атаманы генералмайор Василий Осипович Покатиловка жоғары дәрежелі мәртебелі бастықтардан жауап алғанша, еркімізде қалдыруды өтініп хат жазып едік. Сондайақ Сізден де, мейірімді мырза, жауап келгенше бізге қысым жасамауды сұраймыз. Халқымыз қанша мәрте тоналды, қанша мүлкі талантаражға түсті, қанша адам таяққа жығылды – бәрін тізіп жазып шығу мүмкін емес. Бізге қожаңдаған жоғарыда аты аталған Қарауыл қожа Бабажанұлының көрсеткен қорлығынан құтылар күн де туар, оны енді уақыт көрсете жатар, бір нәрсенің ғана айдан анық басы ашық – біздер есемізді жібермей, өш алудан тайынбаймыз».

	Жоғары мәдениетті, асқан көргенділікпен, өте сауатты жазылған Исатайдың бұл хаты саяси кемеңгерліктен де құр емес. Қарулы отрядтар қаптап кетіп еді. Оның соңы – өз басына ғана емес, халыққа қиынға соғуы ғажап еместі. Исатай одан нәтиже шықпайтынын білсе де, губернаторға хат жазып, осы бір тегеуірінді бәсеңдетуді ойлады. Хаттан көрініп отырғандай олар адал чиновник, генералполковник Владимир Иванович Дальға иек сүйеулері тегіннентегін еместі. Ол губернатордың жанында дербес істерді атқарушы, Сарай кеңесшісі лауазымы бар, аса беделді адам еді. Ол Орынборда 1833–1840 жылдар жұмыс істеді. Губернатор Перовскийге ықпалды болған. Берқайыр Аманшиннің мәлімдеуінше Махамбет онымен жақсы таныс болған. Ол қазақ өмірінен бірнеше көркем повесть, әңгімелер жазған жазушы. 1848 жылы басына іс түскенде «пәлелі қағаздарын» өртеп жіберген, соның ішінде Исатай, Махамбеттер туралы деректер бірге кетуі ғажап емес.

	Жоғарыдағы хатты шабарман казакорыстар Сумкинге 16 қыркүйекте жеткізіп беріп, өздерінің Исатаймен кездескенде көргенбілгендерін хабарлайды:

	«Әуре болмаңдар, Исатай Орал шебінің шақырғандарын құлаққа ілгісі жоқ. Ол өзін ұстауға келгендердің қайқайсысына да оңай берілмейді. Дайындалу үстінде. Жанындағы қарулы тобы мықты. Ол қазақтарға: «егер бізге қарсы 2000 орыстың қарулы отряды жіберілер болса, тойтарыс беретін күш дайын дейтін көрінедімыс». Әлгі шабармандар Исатай ауылының шептен 150 шақырым екенін, теңіз жағалауларында қыстаулары барын, Исатай ұран салса, ұша көтерілуге буыныптүйініп дайын отырғанын мәлімдейді.

	17 қыркүйекте хорунжий Осипов та Исатаймен жүздеседі. Ол да Нарынды кезіп жүрген көп отрядтың бірі болса керек. Исатай Осиповты екі күн ұстап, үшінші күні босатып жіберген. Губернаторға да, атаман Покатиловқа да бармайтынын айтқан. Осипов Исатайдың жанында 400 қарулы қол барын: хан жасағымен де, әскери отрядпен де қақтығысуға тайынбауға белді бекем буып отырғандарын мәлімдейді.

	Осипов − Исатаймен бетпебет жолығысып, тілдескен ең соңғы орыс адамы.

	18 қыркүйекте В.А. Перовскийге жазған хатында Исатай «Бекетай, Жаманқұмда» отырмыз деген.





ҚАРАУЫЛ ҚОЖАМЕН СОҒЫС




	Жоғарыда 14 қыркүйекте Исатай «Қарауыл қожа елімді шауып жатқаны себепті, Сумкинге бара алмаймын» деп айтқаны сылтау емес, шындық еді. 14 қыркүйек күні Қарауыл қожа Беріш Берназарұлы ауылын шауып, 36 түйе, 300 қой, 107 жылқы 52 сиыр алды.

	Бұл кезде Қарауыл қожа Райым деген жерде отырған. Исатай хабарды естісімен ілешала атқа қонады. Мықтап жасанған Қарауыл қожа ауылына жетеді. 300 жігіті және кордон күзетінен Астрахан казакорыстары бар екен қол астында. Қатты ұрыс болып, Исатай жеңіліс табады, 22 адамын тұтқынға алдырып, 20 адамы жаралы боп қайтып оралады.

	Исатай Сумкиннің шабармандарымен кездесіп, өзінің бара алмайтынын айтып хат жазып бергені осы күн. Батырдың Қарауыл қожаның ел шапқанын егжейтегжей баяндап, «бір нәрсенің ғана айдан анық басы ашық – біз ешкімге есемізді жібермей, өш алудан тайынбаймыз» деп азу білей сөйлегеніне қарағанда, Сумкиннің шабармандары Исатай сәтсіз жорықтан оралып келіп отырғанда жүздескен сынды.

	Исатайдың оңайлықпен есе бермейтін өжеттігіне көзі қанық Қарауыл қожа алғашқы айқаста жеңгенімен арқаны кең салып отыра алмай, Райымды тастап теңіз жағалауындағы қарулы күзеті мықты әскери кордондарға қарай қашқан. Исатай оны 16 қыркүйек күні Кокарьевский және Кульпин кордондарының арасына көшіп қонған жерінен табады. Бұл Исатайдың ханның зорлығымен Мыңтөбеге көшкенге дейінгі 26 жыл жайлаған көзге ыстық қара жұрт, ата қонысы еді. Жер жағдайын жақсы білетін. Таң сәріде Исатай мен Махамбет 260 адаммен ұран салып, шабуылға шықты.

	Қарауыл қожа ауылы күтініп отыр екен. Айқас ұзаққа созылды. Көтерілісшілер сан жағынан аз болғанмен, батыл қимылдап, есе бермеді. Ақыры олар Қарауыл қожа жасағының шебін бұзып, Қарауыл қожаның ордасына ат қойды. Олар осы шайқаста 550 жылқы, 95 түйе, сандықтан 3000 сом ақша қолға түсірді. Қожаның 50 адамын тұтқынға алып, кейін 30ын босатып жіберді. Ал тұтқын ғып алып кеткендерінің арасында елге тізесі батқан 4–5 қожа, Қаракөбен, Көшке Арыстанұлы, Салықбай Ақмырзаұлы сияқты сұмырай старшын мен сұлтандар бар еді. Ел аузында Исатай Қаракөбенге айтты деген сөз бар: «Басыңды шаппай, тобығыңды шауып едім». Қаракөбеннің тобығын шабатыны осы шайқас болса керек.

	Қарауыл қожа қой арасына тығылып, қашып құтылды деген әңгіме бар. Қалай құтылса да құтылған Қарауыл қожа артынша тез ес жиып, іргедегі Көкдос әскери кордонының казакорыстарын алып, 300 адаммен Исатайлардың соңынан түседі. Райым деген жерде оларды қуып жетіп, айқасады. Қан кешкен қатты соғыс басталады. Бірақ Қарауыл қожа тағы да ойсырай жеңіліп, орыс кордонына қашып барып, бас сауғалайды. Осы шайқас туралы Қарауыл қожа 16 қыркүйекте Покатиловқа арыз түсірген. Исатайдың шамасы 200 адаммен шабуыл жасап, малмүлкін тонағанын, 100 киіз үйдің бар киізін қалдырмай турағанын, өздерінің қылыштары да өткір екен, ештеңе қалдырмай үйдегі бүкіл мүлікті алып кетті деп шағынады. «Екі адам мылтықтан, бір адам қылыштан жараланды. Сойыл соғылмаған бірдебір жан қалмады» дейді.

	Ол келесі күні (17 қыркүйек) тағы да арыз жөнелтеді. Онда басқа мәліметгер келтіргенін айтып, тарихшылар күдік білдіреді. Біздіңше, күдіктенетін дәнеңе жоқ, бірінші арыз Исатайлардың шабуылынан кейін, келесі күнгі екінші арыз Қарауыл қожа Исатайларды қуып барып соғысып, жер болып жеңіліп келгеннен кейін жазылған. Сол шағымда Исатайлар: «200дей адамды жарақаттап, бір адамды өлтіріп, үш адамды өлімші етті» деп жазады. Сонымен бірге олардың: «малмүліктеріңді тонаймыз да, Жайықтың сыртына кетеміз. Сендер түгіл орыстар да бірнеше рет ештеңе істей алмаған» деп көкитіндерін мәлімдейді. Каспий шебінің кордон бастығы жүзбасы Кандалов осы соғыста Қарауыл қожаның төрт адамы өлгенін дәрігерлік тексеруден өткізіп, куәландырған. Мәселенің шындығы осы соңғы мәліметке саяды.

	Бұл хабар – кордон күзеттеріне арқа таңған Қарауыл қожаның бір емес қатарынан екі рет жер боп жеңілгені туралы хабар желдей есіп, әпсәттеақ жалпақ Нарынды бастанаяқ аралап шықты да, түндіктерді желпілдетіп, елді елеңдетіп тастады. Алты ай жаз бойы патша әкімшілігінен қысым көріп, әсіресе соңғы айларда жерлері тарылған көтерілісшілердің бұл жеңіс жігеріне жігер қосты.

	Бір емес, екі рет жеңіліс тауып, ызадан құрығын шайнаған Қарауыл қожа енді Исатайға беттеп бара алмай қырын көшіп, шет жайлаған нашарлар мен әлсіздерге әңгіртаяқ ойнатуға кірісті.

	19 қыркүйекте Төменгі дистанцияның бастығы Акутин Қарауыл қожаның 50 адаммен Исатайды жақтайтын бір ауылға келіп, малмүлкін талап алып, Жетібайұлы деген біреуді қарсыласқаны үшін ұрып өлтіргенін, Исатай 100 адаммен оның ізіне түсіп, іннен інге тыққандай ғып қуалағанын баян етеді. Көтерілісшілер Қарауыл қожаның жақтастарын да күйрете бастайды. 22 қыркүйекте Адай старшыны Нұрман Шонтыұлының 20 жылқысын, 53 қойын алады. Ал 26 қыркүйекте Ысық старшыны Бекей Андақожаұлының 125 бас жылқысын, 8 түйесін, жібек шапандары мен басқа да құнды мүліктерін Қабыланбай, Жапалақтар тартып әкетеді.

	Бұл кезде Исатай Айдарлыда отырған.





АТАМАН ПОКАТИЛОВТЫҢ НАРЫНҒА АТТАНЫСЫ




	18 қыркүйек, 1837 жылы Орынбор әскери губернаторы өзінің бұйрықтары орындалмай, аяқсыз қалып жатқанын айтып, атаман Василий Осипович Покатиловқа реніш білдіреді. «Тайманұлы менің бұйрығыма қашанғы құлақ аспайды» дей келіп, 150 әскермен Нарынға шығып, Исатайды көнсе еркімен, көнбесе күштеп алып кел деп тапсырады. Жағдай шиеленіскендей болса, қару қолдануға да рұқсат етті.

	Губернатор В.А.Перовский Орал атаманы Покатиловқа реніш білдіретін күн − яғни 18 қыркүйекте 1837 жылы Исатай Тайманұлына өз атынан хат жолдады.

	«25 тамызда тікелей маған келіп жолықсын деп өзіңе бұйрық жіберіп едім. Онда былай делінгенді: «Меніңше оны толық қайталап жатудың қажеті шамалы шығар: айтқанға құлақ асып, бағынғың келмейтін болса өзіңнің айыпты екеніңді дәлелдей түсесің. Міне, солай бағынбау− кімкімге де оңайға түспейді, жазаға тартыласың! Сен менің шапағатты ықыласымды малданып, ұшып жетудің орнына, хат жолдаумен ғана шектеліпсің. Сен өзіңнің бізге қарсы әрекеттерің мен құйтырқы істеріңді түсінсең, өз жағдайыңды қиындатқаныңды, тіл алмағаның үшін жауап беруге тиіс екеніңді ақылға салып ұғынар едің ғой. Бұл қылығың үшін шара қолданылады. Сен бұдан былай менің қатал бұйрығыма тағы да мойынұсынбай, өз ықтиярыңмен келмейтін болсаң, онда менен ешқандай кешірім күтуші болма! Ондай жолға қайта салынсаң, сені ұстап алып, әскери қарауылға тапсыруға қазірденақ бұйрық беріп қойғанымды ескертемін».

	Сөйтіп, губернатор 18 қыркүйекте өз қолымен екі қатынас жазып: бірінде Исатайды қорқытып, екіншісінде – оны отряд шығарып ұстауға, көнбеген жағдайда қару қолдануға бұйрық етті. Покатиловқа жолдаған осы қатынастың соңында: Есаул Қарауыл қожа Бабажанұлына айрықша көңіл бөлуіңізді, оны қауіпқатерден сақтауды бөлекше өтінемін» деген.

	Бұған дейін Исатаймен көмекшілері арқылы ғана тілдесіп жүрген генералмайор, атаман Покатилов губернатордың жарлығына құлақ аспауға шамасы келмей көтерілісшілерге өзі баруға бекінді. Алдын ала Исатайдың қайда жүргенін білуді тапсырды. Жержерде құлақкөз боп жүрген тыңшылар, барлаушылар, жансыздар Исатайдың Тауасарға көшіпқонғанын, ал өзінің 30 қыркүйек күні 200 адаммен Төменгі Жайық шебі жаққа аттанғанын хабарлайды.

	Бұл кезде Исатайдың ат арқасына қонғанына екі жылдың шамасы болғанды. Жауларымен айқасып есе бермей жүргенімен, не Қарауыл қожаны, не Балқыны орындарынан тайдырып, хан Жәңгірді өз талабының бірдебірін орындауға иіліктіре алмай қойғанына қапалы еді. Оның үстіне қара бұлт қоюланып, ел басына қатер төніп келе жатты. Шамамен осы кезде батырдың Жәңгір ханды шабуға ойы кеткен сияқты.

	2 қазанда Покатилов Ішкі шептен 150 казакорыс отрядымен шығады. Олар алдымен шептен 120 шақырым жердегі Шыжым шағылға келеді. Исатайдың қайда екенін сұрағандарында жөн сілтеушілер: ол старшын Жақсықұл Сәтекенұлының ауылында дейді. «Осы жерде ол Исатайды тауып, жолығысады», – дейді қайсыбір зерттеушілер. Бірақ шындығында, атаман Исатаймен кездесе алмаған. Покатилов 2 қазанда Орынбор әскери губернаторына жолдаған ақпаратында орданы шарлап, Исатай Тайманұлын таба алмағанын ашық айтқан.

	Бұдан былайғы деректерден біз Покатиловтың Нарын құмының ортасында Исатай ауылын іздеп салпаңдап жүргенін көреміз. Ол 3 қазанның түнінде Шыжым шағылдан 40 шақырым жердегі Итүргенге келеді. Исатайды сұраса, батыр Тауасарға көшіп кетті деген. Тауасарға келсе, айнала төңірек қаптаған ауыл, қарақұрым халық екен. Көтерілісшілердің ту тіккен ордасына тап болғанын Покатиловтың іші сезеді. Әлгі мекенге жақындай бергенде найза, қылыш, шоқпармен қаруланған 300 адам олардың алдарынан қарсы шығады. Осы сапарда Покатиловтың жанында болған сұлтандардың мәлімдеуінше: атаманның өңі қашып, казактар жағы қатты абыржыған. Атаманның қару жұмсауға батылы бармайды. Әлгілерге: «Исатайды тастап, ауылдарыңа тараңдар! Исатайдың азғыруына ермеңдер, ханды тыңдаңдар!» деп үгіт айтады. Бұған көтерілісшілер:

	«Хан оңбаған! Қарауыл қожа өз адамдарымен ауыл аралап жүріп, бізді сабайды» деп арыз айтып шуласады. Атаманның «Исатай қайда?» деген сұрағына – ешкім жауап қатпайды.

	Покатиловқа қарсы 300 жасақты бастап шыққан Жаппас руының старшыны Сарт Еділұлы еді. 9 қазанда хатталған атаманның ісқағаздарында «Сарт Еділұлы – Жаппас руынан, өзі сол рудың старшыны, өте ықпалды тұлға» деп көрсетілген.

	Покатилов Қуаныш сұлтанның үйіне түсіп, тілдесуге келеді деп, батырға хабар салады. Атаманнан құтылу үшін ел: «Исатай губернаторға бару үшін Төменгі Жайық шебіне кетті» деген жалған қауесет таратады.

	Сонымен, Покатилов түк тындыра алмай, Глинянск бекінісіне қайтып оралады да, 12 қазан күні «Исатайды таппадым» деп губернаторға хат жолдайды. Дәл осы күні, яки 12 қазанда Перовский Бөкей ордасында болып жатқан бүліншіліктің мәнжайын егжейтегжей баяндап, Сыртқы Істер министрлігіне хат жазды да, жағдайды бейбіт жолмен реттеуге тырысып, қолдан келген барлық шараны істеп бақтық, енді әскер шығарудан басқа амал жоқ деп мәлімдейді.





ҰРАН ОТЫ




	Атаман Покатиловтың экспедициясы қыр дала өміріне кері әсерін тигізді.

	Тауасарға ту тіккен көтерілісшілер шұғыл әрекетке кірісті. Исатай жасағының саны бұл кезде 1000 қаралы қол болды. Қолбасшы жасақты шағын топтарға бөліп, айнала төңіректегі өзіне қарсы бай, старшын, сұлтандардың ауылын күйрете бастады. Тіпті 7 қазан күні Ішкі Орданың сұлтаны Шөке Нұралыханұлы, Жәнібек Бекқалиұлы, Тәуке Бөкейханұлы Ішкі шеп бастығы Сумкиннен: Исатай ауылдарымызға шабуыл жасауы мүмкін деп көмек сұрады. Бұл атаман Покатиловтың ордада 150 отрядпен жүрген кезі еді. 7 қазанда Жәңгір Исатайдың Жаманқұмда Шөке Нұралыханұлын шабуға дайындалып жатқанын хабарлайды.

	Көп ұзамай Жәңгір хан атына Шөке Нұралыханұлы, Жәнібек Бекқалиұлы, Тәуке Бөкейханұлынан мәлімет жетті:

	«Исатай асқындап күшейіп алды, ауылдарды шауып, мал алу дағдылы ісіне айналды. Ол Глинянск форпосты маңындағы біздің ауылдарды таламақ екен, бірақ біз қам жасадық» деп рапорт береді. Олардың қам жасадық деп отырғаны Глинянск бекінісі жанындағы Ине, Парбос елді мекендеріне қашып тығылғандары, Сумкиннің ҚамысСамар төңірегіндегі олардың ауылдарын қорғауға 15 қарулы адам жіберген еді. Бірақ олар сұлтандарға пана болу үшін емес, көтерілісшілер қимылын бақылау мақсатымен барғандар.

	Нарынға Покатилов келіп қайтқаннан кейін, көтерілісшілердің саны шұғыл көбейді. Исатайлар дұшпандарына тізені батыра түсті. Қарсыларды оңдырмай шауып алды, солқылдақтарды қатарларына күшпен қосты. Ашық жау, көнбеген ауылдардың старшындарын Тауасарға әкеліп бұғаулап тастады. Жаманқұмдағы көтерілісшілер арасында бұғау тақсіретін тартқандар арасында Қуаныш, Айдалы сұлтандар болды.

	Бұл айқандарымызды 13 қазанда Төменгі дистанция бастығы Акутиннің (ол бұл жайларды старшын әрі депутат Сарықұл Жайлауұлынан білген) мәліметі нақтылай түседі: «Тайманұлы Ішкі шеп жақта жүрген сұлтандар Тәуке Бөкейханұлы мен Медетті (Шокин) ұстап әкелу үшін, 100 адамдық арнайы отряд құрды. Ал 60 адамды Барман шағылында отырған старшын Жақанға (Тана руы) жіберді. Егер де олар өз еріктерімен келмесе, малмүліктерін тартып алуға нұсқау берілді». Бұған қоса ротмистр Акутин: Исатай қосының бірнеше бөлікке бөлініп, орданың барлық бағытына аттанғанын, олардың малын алып, мүлкін тонап, әлгілерді өзіне қосылуға мәжбүр етудің арқасында көтерілісшілердің саны 1100 жеткенін хабарлайды. Исатайдың Жайықтың сыртына кету ниеті барын да айтады. Көтерілісшілер осы шамада Тана, Алаша руларын шауып 800ге жуық жылқы алған.

	Нарын құмына жорықтан сәтсіз оралып, абыройына нұқсан келген Покатилов 150 казакорыстан отряд құрып, Ішкі (Орал) шепті оқдәрімен жабдықтауға бұйрық берді. Және де 600 адамдық әскери топ құрылып, осы Шепке көмекке барды. Ол сойқанның үлкені осы тарапта болатынын іші сезді. Ал Акутинның мына хабарынан кейін, Төменгі Жайық шебі әскери жағдайда деп жариялады. Исатайды Жайық сыртына өткізбеу үшін бекініс күзеттерінен бөлек 2,3,4полктар құрылды. Тіпті балық аулау кәсібіндегі 60 казакорысты да қаруландырды. Разъездер, постылар, селендер аралығына жылжымалы күзет қойылды. Сөйтіп, әскери шептер қорғанысқа, қажет жағдайда шабуылға да дайын болды.

	14 қазанда көтерілісшілердің бір тобы Қайыршақтыда отырған Тоғым Шығайұлы сұлтанның 380 жылқысын айдап кетті.

	15 қазанда Исатай мен Бекмағамбет Өтемісұлы бастаған қол Балқының Теректідегі (Ішкі шептен 200 шақырым) қыстауын шапты. Сол жерді көтерілісшілердің уақытша орталығына айналдырды. Сумкин барлау мақсатымен ордада жүрген топограф Скрябинге ұсақтүйекті айтып хат жазып, казакорыс Гирей Утяповты құмға жібереді. Ол Исатай ауылына келеді. Исатай оны тұтқынға алады. Бірақ Утяпов Скрябинді іздеп жүргенін айтқан соң, босатып жібереді. Утяповтың 20 қазанда хабарлауынша: Исатай хан Ордасынан 60–70 шақырым жердегі Балқының Теректі қыстауы мен Қандағаш тоғайында 1000 адамымен жүр. Исатай осы жерде қазанның 21–22 дейін болды. Себебі ротмистр Акутин 21 қазанда Исатай Кулагин бекінісіне қарамақарсы Теректі құмының тоғайында деп, оның шептен үшақ күндік жол екенін хабарлады.

	Ал бұл кезде Қабыланбай Қалдыбайұлы бастаған жасақ ҚамысСамардың маңын қиқуға толтырып ушу ғып жүрген. Ол жанында өзіне қарасты 60 серігі және Қызылқұрт Жәдігердің жасағы бар Тәуке Нұралыханұлы, Төке Бөкейханұлы, жүзбасы Медетғали Шөкісұлтанұлы (Медет Шөкин), Көшекқали Шығайсұлтанұлдары ауылдарының шаңын аспаннан қақты. Сұлтаңдар 17 қазанда Жәңгірге жолдаған хатында Сумкиннен қайыр болмады деп шағынады.

	Исатай енді көтерілісшілерінің бетін хан Ордасына қарай бағыттады.





ПАТІПА ӘКІМШІЛІГІНІҢ АСТЫРТЫН ШАРАЛАРЫ




	Патша әкімшілігі бұл кезде не шара қолданып жатыр еді? Енді соны бажайлайық.

	17 қазанда Орынбор әскери губернаторы В. А. Перовский Исатайға қарсы күресті ұйымдастырушы және осы іске бөлінген әскери күштердің басшысы етіп губернатор кеңсесінде аса маңызды мәселелермен шұғылданатын бөлімнің жауапты қызметкері подполковник Геке Карл Карловичті тағайындады. Ол өзі нәсілі жағынан орысқа сіңіскен неміс болса керек. Замандастары оны аса іскер, батыл адам деп мінездеген. Іс басына ресми түрде тағайындалған Геке Орынбордан жөпелдем аттанып, 22 қазанда Оралға келіп, екі күн аялдады. Ол бекер аялдаған жоқ, Орал казакорыс атаманы Покатиловпен көтерілісшілерге қарсы күреске әзірленген әскерлердің саны, дайындығы және жорықтың әзірленіп қойған жоспарымен егжейтегжей танысты. Жоспар төмендегідей еді: Исатайларды екі бүйірден шабуылдап, қыспаққа алу. Әскердің негізгі күші Жайық бойындағы Зеленый, Кулагино бекіністеріне шоғырландырылғанды. Онда 400 адамдық екі полк тұр еді. Солар 31 қазанда Кулагиннен шығып, Исатайдың ордасы орналасқан Теректіге бет алуға тиіс. Екі полк екі жолмен жүреді. Олардың командирі подполковник Меркульев. Ал үшінші колонна Горск (қазіргі Индер маңында) бекінісінен аттанады. 4–5қарашада олар Теректідегі Исатай ауылдарын қоршайды. Исатайдың үйішін танитын адамдарды Ордадан тез шақырту керек деп шешіледі.

	Гекеге әскер саны аз көрінді де, Астрахан губернаторынан зеңбірек сұратты. Тағы да 150 казакорыс отрядын жасақтап, Глинянскі мен Калмыков аралығынан Ішкі шепке жөнелтті. Содан кейін Уральскіден Гурьевке дейінгі елді мекендердегі казакорыстарды аяғынан тік тұрғызып, жаугершілікке атсалысуға міндеттеді. Сондайақ Исатайлар Жайықтан өтіп, қашқандай болса, қарсы шара қолдану керектігін айтып, Орынборға ат шаптырды.

	3 қарашада Кіші Жүздің Батыс бөлімін билеуші сұлтан Баймағамбет Айшуақұлына Исатайды Жайықтан өткізбеу шараларын қолдануға бұйрық берілді. Ол өзінің жеке жасағы және есаул Сапуновтың 200 казакорыс отрядымен Жайықтың Бұхар бетін торуылдауға аттанды. Сөйтіп, көтерілісшілердің алтын бесігі жалпақ Нарын жанжағынан мықтап қоршауға алынды.

	Подполковник Геке 24 қазанда көтерілісшілерге Орал тарапынан ең жақын Ішкі шептің орталығы Глинянскіге жүріп кетті.





КӨТЕРІЛІСТІҢ ШЫРҚАУЫ




	Қазан айында көтерілісшілер шабуылды үдете түсті. Олар Ішкі Ордадағы қарсы топты біржола бас көтерместей қып талқандау мақсатын қойды.

	9 қазанда Кокарьевск кордоны жанында 5 шақырым жерде хан жақтаушы Қарауыл қожа ауылдарының соңғы сілемдеріне күйрете соққы берді. Адам өлімі болды. 10 қазанда жекежеке жасақтар бір уақытта Есентемір, Адай, Тама, Кердері руларының ауылын шабуылдап, қасқыр тиген қойдай бөксерді. Осы ауылдардың біреуінің старшыны 33 адамы жаралы болғанын мәлім еткен.

	Көтерілісшілер қазанның екінші жартысында жанжақтан Жасқұсқа қарай құйылды. Жасқұс хан жайлауы еді. Жасқұстың сыртқы жиегінде Көшетір Мойнақұлы; Мүсіреп Айдаболұлы, Қонажан Сапақұлы, Жұбаныш Айдаболұлы сияқты ханмен аяқтабағы аралас билердің қоныстары бар еді. Көтерілісшілер әуелі соларды талқандады. Әлгі билер Жасқұсқа қашып барып, ханның қолтығына тығылды. Ал Шотқара Нұралыұлы Дүйсе құмындағы ауылы таланған соң, баласы Ақжан сұлтанмен бірге жаяужалпылап Таловкаға шұбырды.

	Жасында әскери оқуды да оқыған, жас та болса бас, полковник Жәңгір хан қайсар да еді. Сыбайластары, өзі арқа таңған төре тұқымдары Исатайдың дақпыртына шыдамай орыс қамалдарын сағалап қашып жатқанда, Жасқұстағы жайлауда Қандыағаштан тапжылмады. Ол 17 қазаннан бастап қол жиып, қорғануға әзірленді. Қырқаяқтай тырағайлап қашқан сұлтандар бірі қалмай түгелдей Хан Ордаға қайтсын деп қатаң тәртіп берді.

	Өзін қорғайтын 121 казакорыс әскері, жақтаушыларынан құрылған жасағы бар Жәңгір Исатайдың әуселесін байқайын дегендей еді. Архив деректері Исатай мен Жәңгірдің Жасқұстағы жүздесуі туралы ештеңе айтпағанмен, ел жадыңда осы оқиғалардың сәулесі сақталған. Хан жанына 121 казакорысты қоспағанда, қазақтардан 400 қол жиналады. Хан баяғы атабаба дәстүріне бағып: ауылды шаппасын, тұрысатын жерін айтсын деп Исатайға хабар салады. Хан бір ескі қорғанның орнын көздеді деседі. Онысы қорған емес, қорғануға ыңғайлы жер болуы да ықтимал.

	Бұл соғыста шайқасқа ханның 121 казакорыс күзетін бастап шыққан жүзбасы Наум Петрович Дяглов болса, Шеркеш руынан жиналғандарды сұлтан Меңдігерей Бөкейұлы (Жәңгірдің туған інісі), Алашаны–би Алтай Досмұхамбетұлы, Кетені–сұлтан Тоғым Сығайұлы (Сығайдың баласы), Ысықты–Тәуке Бөкейұлы, Байбақтыны–Шөке Нұралыханұлы, Жаппасты – Шыңғыс Абылайұлы, Жетірудың біріккен жасағын– С. Хансұлтанұлы бастап шығады.

	Жәңгір казакорыс күзетінің арасында болады да, біріккен қазақ жасағына Қарауыл қожа басшылық етеді.

	Жасақшылар әуелі алыстан атысады. Сосын мергендер сайысады, Исатайдың сарбаздары ат ойнатып, сұлтанқожаларды жекпежекке шақырады деген де әңгіме бар. Тарихшы И. Кенжәліұлының айтуынша екі жақтан да недәуір шығын болғанға ұқсайды.

	И. И. Ивановтың «Естеліктер» атты жазбасында да:



	Қосауызым қолыма алдым,

	Ханды атам деп ойладым...

	Қолымдағы мылтығым тарс еткенде,

	Қарс етті...

	Ханның артындағы жазықсыз біреу құлады,

	Әдіре қалғыр қосауыз неден ғана қырсықты,

	Ханға тимей құр шықты,.. –



	 деген Исатай аузынан айтылатын өлең жолдар да аталмыш әңгіменің шындығын қуаттайды.

	Ығылман Шөрекұлы осы тұсты меңзегені ме, әйтеуір Орда төңірегіндегі бір шайқасты суреттегенде:



	Екі мың кісі қол болып,

	Бұлардың қолы мол болып,

	Қазақ пен орыс аралас

	Ордадан бері құйылған, –



	деп Жәңгірдің қазақ, орыс аралас әскерінің Исатайларға қарсы Орда жақтан Жасқұсқа құйылғанын айтады. Ығылман ханның 2000 қолы болды, ал Исатайлардың күші олардан да басым еді дейді. «Қазақ пен орыс аралас» дегенде, жүзбасы Дягловтың казакорыс отряды мен сұлтандар, билер бастаған хан жасақтарын айтады. Ал «Ордадан бері құйылғанда» тек Жасқұсқа ғана құйылатын. Жасқұс шайқасын ЬІғылман осылай суреттеген. Қолда басқа деректер болмаған соң, әленпәлен деп тәптіштеуге негіз жоқ. Исатай көтерілісінің аумағына сыйымды оқиғалар.

	Жасқұс шайқасынан кейін Жәңгір хан Ордаға қашып тығылуға мәжбүр болды. Көтерілісшілер Жасқұстан шығып хандықтың астанасына бет алды. Ордадан

	40 шақырым жерде 24 қазан күні, Беріш, Байбақты, Қызылқұрт, Алаша, Жаппас, Ысақ руларының 17 старшынының мәжілісі болды. Мәжілістің талқылаған мәселесі: қайтеміз, Орданы шабамыз ба, әлде хан талабымызды қанағаттандырса, қан төкпей тарқасамыз ба? Старшындардың көпшілігі қан төкпей, хан қанағат берсе, егесті мәмілемен бейбіт шешу жағын қолдады. Бұған көнбеген – Махамбет. Ол жиналған жасақтың жігерін құм қылмай, Орданы шап деп белсенді.

	17 старшынның мәжілісінде болған таласты көтерілісшілермен жансыз боп бірге еріп жүрген Балқының інісі Егіз Бөгеті деген атқосшысы арқылы Жәңгірге сол күніақ хабар етті.

	24 қазанда есаул Сумкиннің жансыздары казакорыс Гирей Утяпов пен Дмитрий Юлаев хан Ордадан 40 шақырым жерде Исатайды 1500 адаммен көргенін хабарлайды. Исатайдың өзі ханға қарсы ноғайқазақ Шомбалды үгіттеуге кетіпті. Исатайлар ханға кісі салып, хан келісімге келсе келгені, келмесе Орданы шабатынын мәлімдейді. Сумкин жансыздары старшындардың кеңесі болып, Исатай қолы бөгеліп тұрғанда жолыққан. Сол саябырды пайдаланып, Исатай Шомбалға жолығуға барған. Бірақ Шомбал үйінде жоқ еді, ол өзінің жасағын ілестіріп Ордаға, ханға болысуға кеткенді.

	26 қазанда Исатай Хан Орданың іргесіне 8 шақырым жерге келеді. Хан Орданың жанжағын қада, тақтайлармен бекітіп, ор қазып, беріспеуге бекінген екен. Зерттеушілер Орданың маңында да ұсақтүйек қақтығысулар болды деседі. Ондай болуы әбден заңды. Бірақ бел шешіскен үлкен шайқас болмағаны анық. Хан Ордасы 27 қазанда қоршауға алынды деген рас. Бұл күні олар 4–5 шақырым жерге келіп, қостарын тігіп Орданы қоршай бастады.





ХАН ОРДАДАҒЫ ХАЛ




	Қоршауда тұрған Ордада не хал, қоршаудағы елде не береке болды дейсің. Жағдайлары дұшпаныңның басына берместей еді. Қорқып үріккенмен, қарап отырмай әрекет жасап жатты.

	Оны айтпас бұрын Ішкі немесе Бөкей Ордасының орталығы Орда қаласы туралы мәлімет бере кетелік. Орысша оқып, өз тұсының таңдаулы ақсүйектерінің балаларындай еуропалық деңгейде жанжақты білім алған Жәңгір хан тағына отырғанда, өз хандығын мәдениетті қауымға жақындатам деп құлшына кірісіп еді.

	«Ұяда не көрсең, ұшқанда соны ілерсің» деп ол Астрахан губернаторының сарайында көргендерін, яғни зиялыаристократиялық үрдісті өзінен бастап, алдымен өз тұрмысына енгізбек болды. Оның бұл құлшынысы Шекара комиссиясының төрағасы Генстен қолдау тапты. Олар бірлесе отырып Ішкі Орданы «үлгілі хандыққа» айналдыру жоспарын жасады. Оның басты тармақтарының бірі көшпенді халықты отырықшылыққа бейімдеу еді. Ал ол үшін ең алдымен хандықтың әкімшілік орталығын отырықшыландырып, қала салу керекті. Сөйтіп, Орда қаласының жобасы өмірге келді.

	Жәңгір 1826 жылы I Николай патшаны таққа отырғызу салтанатына барып қайтқан. Сапарынан кейін ілешала дәргейіндегі жұртына Жасқұсқа қала салатынын мәлімдеді. Жәңгір Петербургке жай бармай, «үлгілі хандықтың» жобасын да хатқа сызып ала барған. Патша өз тарапынан табанда қаражат бөліп (30 мың 102 сом 70 тиын), қалған шығынды Орынбор губернаторлығына жүктеді. Бұған дейін Ішкі Орда өлкесінде қала тұрмақ қора, қыстау салуға қарсы боп, ондайды көрсе бұзып тастап отырған Орал казакорыс әкімшілігі еңді ауыз аша алмай, жым болды. Қала салу туралы хабар алғашқыда көшпенді көңіліне дық салып, секем ұялатқандай болғанмен, кешікпейақ орда жұрты қыста жылы, жазда салқын үй тұрғызып, қыстау салудың пайдалы екеніне көздері жете бастады. Ішкі Орданың жержерінде қарағай, тас үйлер ірге көтерді. Қарауыл қожа Нарын құмына бір тас үй, бір қарағай үй салды. Балқы Теректіден тас үй көтерді. Ханның отырықшылық жөніндегі саясаты алдымен сұлтан, билерден қолдау тапты да, біртіндеп өзгелерге де кең тарай бастады. Жоғарыда бір мәліметтен Исатайдың да қыстауы болғанын білеміз. Қысқасы, әу баста елді елеңдеткен отырықшылық саясатының басқасы жүзеге ассынаспасын, ал үй салу етек алды. 40жылдың аяғына таман орда халқының 2/3 бөлігі тұрғын үйлерде тұрды.

	Хан ордасының астанасы Орда қаласының 1827 жылдан іргетасы қалана бастады. Жәңгір Орда қаласын тезірек жөндем күйге келтіруге жан салды. Исатайлар Орданы қоршап тұрған кезде онда кеңсе, үйжай боп тұрған 40 қарағай үй бар еді (1846 жылы оның саны 89ға жетті). Алдымен салынған ханның өз үйі және оның іргесіндегі «Хан кеңсесі» еді. Бұларды «Хан сарайы» атады, Байтоқ жырау оны «Жүз терезе, қырық есік хан сарайы» деп дәріптеп жырға қосты. Осы «Хан Кеңесінің» темір шілтерлі, темір есікті мемлекеттік банкі де ірге көтерді.

	«Хан кеңсесінің» жанында ханның казакорыс командасы тұратын екі ағаш казарма болды. Күзеттің саны 120–127 адамнан асқан жоқ. Исатайлар қоршап жатқан кезде 121 адам еді. Олардың қатарында кіші шенді үш офицер бар еді, командирі жүзбасы Наум Петрович Дяглов деген.

	Хан Кеңсесі, Хан Сарайынан басталатын көшеде «Хан кеңсесінің» қызметкерлері тұрды. Кеңсе екі бөлімнен: қазақ бөлімі және жалпы бөлімнен құрылды. Қазақ бөлімі орданың ішкі мәселесімен айналысты да, жалпы бөлім − патша әкімшілік орындарымен ісқағаз қарымқатынасын басқарды. Бұл бөлімдерді сұлтандар басқарып отырды. Жиіжиі ауыстүйіс болып тұрғандықтан, ол бөлімдердің меңгерушісі қай кезде кім болғанын анықтау қиын. Сонымен бірге «Хан Кеңсесінің» бас секретары деген де лауазым болған. Оны: «серкәтіп» деп атаған да, ол қызметті ұзақ жылдар Шынғали Орманұлының інісі Мүшеғали Орманұлы атқарған.

	Бұл бөлімдер ханға тікелей бағынған. Сонымен бірге 12 биден сайланған «Хан Кеңесі» болған. Ішкісыртқы шаруалар осы кеңесте талқыланып отырған. «Хан Кеңесінің» басшысы − «ұлық сұлтан» атанып, ол қызметті біраз жылдар Шөке Нұралыханұлы Бөкей мен Сығайдың туған інісі атқарған. 12 би – он екі ата Байұлының әр руынан сайланғандықтан осылай болған. Ел оларды «Хан Сенаты» атады, Хан қисымдардың басқарушыларын тағайындағанда «Хан Кеңесімен» келісіп отырды.

	Сондайақ хан жанында «депутат» лауазымы да болған. Олар шекаралық істердегі даушарларға, тергеу, сот істеріне араласатын. Бұл патша әкімшілігі тергеу орындарының қазақтарды көзсіз жазалауын шектеу мақсатымен құрылып, оның қазақтарға кәдімгідей селбеу болғаны да рас. Алайда, Исатай, Махамбет тұсындағы даушарларда хан депутаттары көтерілісшілерді қиянаттан қорғау тұрсын, өздері бас болып жығып беруге жан аямай атсалысты. Бұл он екі би және депутаттардың қайсыбіреулері Хан Ордаға үй салдырып, осында біржола орын теуіп орнығып жатса, екіншілері әлі де ел арасынан қол үзе қойған жоқ еді. Дегенмен, көпшілігі хан төңірегінде айналшықтап, Хан Ордада шырғалап жүрген.

	Сонымен бірге ханның алып кел, шауып кел шұғыл жарлықтарын орындайтын кеңсеге тіркелген 12 старшын да болды. Ел арасының күнделікті көп жұмысын тындыратын солар еді. «Базар сұлтаны» мен базар кеңесінің қызметкерлері де осында жайғасты. Товарды кредитке беру келісімі жазбаша ғана жасалып, мерзімінде қайтарылмаса борыштылардан екі есе мөлшерде артық өндіріліп алып отырды. Бұл даулы жағдай ісқағаздарды мұқият жүргізіп отыруды әрі әжептәуір жазусызуды білетін сауатты адамдарды қажет етті.

	Хан Сараймен қанаттас көшеде ханның өзі, сұлтандар, билер тұрды. Ал негізінен алғанда, бұл кезде

	Орда қаласына орын тепкендер – төрелер болатын. Жәңгір таққа отырған соң, Сырым кезінде ел ішінен аласталып, жанжаққа жамырап кеткен атасы Нұралының 30 ұл, қырық қызынан өрбіген ұрпақтарды жиыстыра бастаған. Олардың біразы әлі Ордаға үй салып үлгермеген. Бұл кезде Ордаға орын тепкені бар, теппегені бар – Жәңгірдің санатында 500 төре (отбасымен), 150 молла, 100 қожа бар еді.

	Ордада орыс тілін оқытатын бастауыш мұсылман мектебі болды. Ол Ішкі Бөкей ордасы үшін таңғаларлық іс болудан қалып бара жатқан. Мұндай мектеп іріірі рулық бірлестіктердің бәрінде де ашылған. Бұл кезде Неплюев кадет корпусындағы ордалықтар үшін арнайы бөлінген 10 орынға зерек шәкірттер дайындайтын 30–40 балаға арналған «орыс–қырғыз» училищесінің іргетасы да қаланып, құрылысы басталған. Сондайақ татар үлгісімен салынған әдемі қарағай мешіт те 1838 жылдан жұмыс істей бастаған. Жәңгір ол үшін мүфти, имам, азаншылар ұстады. Ол кезде ел ішінде «указной старшындармен» қатар мүфтидің батиқасын алып, хан бекіткен «указной молдалар» да көп болатын. Олар негізінен бала оқытты.

	Жәңгір балаларын тәрбиелеуге үлкен мән берді. Олар үшін орталықтан француз, неміс күтушілерін алдырды. Өз балаларын кадет корпусында, патша сарайы жанындағы паж корпусында оқытты. Осы кезде Орда қаласына алғашқы фортепьяно, скрипкалар, ноталар, музыка пәнінің мұғалімдері де келді. Дәрігерлік пункт те ашылды. Жәңгір Кавказдың белгілі ағартушысы Қазымбекпен хат жазысып, тарих туралы сирек кітаптарды жиыстырды. Ал оның әйелі Фатима болса, «зиялы қыздар» үйірмесін ашып, сұлтан, би, қожалардың қыздарын бой күту, киім кию, дастарқан жаю, қонақ күту жөнінен тәрбие беріп, әдепмораль мәселелеріне баулыды.

	Орда Жасқұстың Сайхынға карай шығатын құм шетіндегі қойнауға салынған еді. Әріректегі Көпадай жазығындағы көлкөлшік, өзен маңында жәрмеңке алаңы болатын. Ол арада да ағаштан салынған құрылыстар аз еместі. Сондайақ Хан Сарайдың шетінен – Жәңгір қолдан ектірген қарағайлы орман бой көтере бастағанды. Жалпы Нарында бұрыннанақ қарағай тұқымдас ағаш өскен. Ел оны қабығының түріне қарап, «қызыл ағаш» атаған. Хан сарайдан екіүш үйден кейін қала ортасына фонтан орнатылды. Хан, би, қожалар сол арада серуендеуді ұнатқан. Ал қаланың түстігінде, «Хан Кеңсесінің» іргесінен басталатын кең көкорай жазық бар. Оның дәл ортасында жер астынан жылымшылаған бұлақ көзі осы алаңды көгертіп тұруға молынан жетеді. Әлі күнге дейін сол қалпы. Ел жиылған үлкен мәслихаттар, ат шабыс бәйгелер осында өтетін.





ХАН ОРДАНЫ ҚОРШАУ




	Сөйтіп дәурен құрған Жәңгір Исатаймен қастасам деп, інге кірген иттей боп ордасына қашып тығылды. Алайда, ол Жасқұстағы жеңіліске онша еңсе алдырмай, алғашқы кезде әлі де жігерқайратын жиып, Орданы қорғауға бекінген. Елді жиып ағаштан қоршау орнатып, ор қаздырды. Сосын «Арқар» ұранын ұрандап, өзінің қаны бір туыстастарына хат жазып, көмекке шақырды. Осындай бір хатты ол төре тұқымы ішіндегі ерқара батыры Шынғалиға (Шыман) да жолдап еді. «Аяулы ағам еді, бір кезде байқамай өпірімдік жасап, ренжітіп алсам, кешірсін! Мына қара қазақ басынып, басқа шапты, «сұлтан сүйегін сатпас» деген, қолынан келсе, ақылын айтсын» депті.

	Нұралының бұл екі немересінің араздығының сыры мынада еді. Шынғали Орманұлы 20жылдары қуғынға ұшырап, Уфаға жер ауды. Кесім жазасын өтеп бітпеген Шынғалиды Жәңгір хан болған соң, ара түсіп, өз қарамағына алдырған. Шекара комиссиясы оны Жәңгірдің бақылауына жіберген. Шыңғали үмітті ақтамады – Қайыпқалидың азғырғанына еріп, 1829 жылы елді дүрліктірді. Әйтеуір ақыры оң болып, жазаланбады. Содан екеуінің арасына көлеңке түскенді. Әйткенмен телі тентек қалың қазақтың арасында отырып, өзінің қандас туыстарына зәру Жәңгір оны сырт теппеді. Хан Ордаға жанына алып, іш тартқан болды. Ол Айырқұмды көптен қыңқылдап сұрап жүр еді. Соны Жәңгір биыл ғана алсаң ал деп, меншігіне берген. Байбақты старшыны Жүніс Жантеліұлы ерін бауырына алып, мөңкіп шыға келді. Қыр көрсетіп, қол жиып, Исатайға барып қосылды. Жәңгір Айырқұмды бұрынғы иесіне қайтаруға мәжбүр болды. Ауызбатыр Шынғали осы кезде Жәңгірмен тілге келіп, кінәләсіп қалғанды. «Уәдеңді жұттың, қара қазақ баласы алдыңда қонған жерімнен көшіріп, беделімді аяқ асты еттің» деді. Жәңгір оған Шекара комиссиясының шешімін көлденең тартты. Онда комиссия: «Шыңғалидың баяғы кінәларын мойнына салық етіп, ордада паналап жүргеніне шүкіршілік етсін, көп мал ұстап, жерге таласуына рұқсат жоқ», – делінген. Осы тарапта екеуі кәдімгідей «менсен» десіп қалысып еді.

	Исатай оның ханнан шығысқанын есітіп, астыртын адам салып жүрген. Шыман кет әрі емес көңіл танытты. Шамасы, Исатайлар оны саясат үшін бетке ұстамақ болған. Тіпті Жәңгір тақтан тайса, хан қоямыз деген де шығар. Бірақ Шыманның хандыққа икемі де, таласы да жоқ еді.

	Осы жайтты − Жәңгір мен Шыңғалидың (Шыман), Шынғали мен Исатайдың арасында не болып, не қойғанын белгілі жазушы әрі зерттеуші Берқайыр Аманшин жақсы зерттеп, әдемілеп жазған. Одан артық қылам деу күпіршілік. Сол себепті Берағаңның айтқанын түгел келтіруді жөн көрдік.

	Бекпембет би арқылы айтқан сәлеміне былқ етпеген соң, Жәңгір оған арнайы хат жазуға мәжбүр болады.

	«Төрелердің ішінде ерқара, батыры Шыман (Шыңғали) болыпты. Жәңгір сасқанынан оған мынадай хат жазыпты: «Ақсүйек қандасым, Шыман. Менің жаным қысылды, Исатай шабамын деп қол жиып жатыр. Осы қағазды ала салып кел. Ертең түстен қалма. Одан қалсаң, жанып біткен сүйегімді көресің». Шыман (Шыңғали) қағазды оқып алып, былай дейді: «Ханға сәлем айт. Мен ертең түстен қалмай барармын. Исатай деген, аңқау батыр ғой, айламен алдап тоқтатып қарасын. Орынборға хабар жіберіп, солдат алдырудың қамын қарастырсын. Мен барғанша келе қоймас, келе қойса: «Малым да, барлық мүлкім де сенен аяусыз» деп алдай тұрсын» дейді. Бұл ауызша сәлем. Сонымен бірге хат жазады. Оны Исатай адамдары ұстап, оқысын деп әдейі жазады.

	Ол хаттың тексі мынау:

	«Құрметті хан, хатыңды алдым. Қарамағыңда ақсүйек аз еді, қара халық көп еді. Төредегі батыр мен едім, қарадағы батыр Исатай еді. Исатай қозыдай егіз, қояндай жұпты жолдасым еді. Исатайға қарсы болғаның маған жөн емес. Қара ұн жеген мәстектей жуан қарын жаман билерді дос еткенше, арыстандай ақырған Исатайды дос етсең болмады ма? Мен ертең барармын. Исатайдың дегенін істеуге дайын тұр. Бір қасық қаныңды сұрап алармын, бұған көнбесең – менен жақсылық күтпе, Исатайдың қасында деп біл».

	Әлгі адам Исатайларға соғып, хатты оқытады.

	«Бәлем, шұнақ қалмақ ақсүйек тұқымдары қорыққан екен» деп дабырдұбыр болысады көтерілісшілер. Сонда Махамбет тұрып: «Төреде бауыр жоқ» деген, бас ұрмақ түгіл, жаулық тартып қатын болам десе де, қазір барып ханды шаппай, өлтірмей болмайды. Алдап соғады» деп екіүш қайырады.

	Жиналған аламан жұрт: «Исатай білсін» дейді. Исатай: «Шүлдіреген бір уыс ақсүйек төре, қожалар жинала берсін. Кімге әлдері жеткендей екен. Өздеріне өздері келсін, басаяқтарын түгендеп қарасын» деп, арқаны кеңге сала бастайды.

	Осылай Исатай қол жиып, Шыман да келе қоймай, ханға қорқу кіріп, Қаратөбел арғымағын ерттеп, досжарандарымен арыздасып, қашып кетуге қолайланады. Сонда Қарауыл қожа: «Ханның қашқанынан өлгені артық, Шыман да келер, сабыр ет» – деп кідіртеді. Кешікпей қасында бес жолдасы бар Шыман келеді. Шыман: «Қалың қара қазақ ішінде жалғыз атты жолаушыдай аз ғана ақсүйек баласы едік. Исатайды барақ иттей ырылдатып... батыр деп басқа көтеріп, түбімізге жетейін деп жүр екенсіңдер?! Қандарыңды ішейін бе? – деп билерге ақырып қояды. – Мен көп сөзді білмеймін. Жылдам патша ағзамға, губернаторға кісі жіберу керек. Қолайлы кім бар?» – деп тұрғанда, біреу келіп: «Исатай қолы кешегі орнынан қозғалмапты. Таң ата Ордаға тимек көрінеді» дейді. Шыман тағы да Исатайға хат жазады:

	«Ассалаумағалейкум, ардақты батыр Исеке! Мынау өзіңнің асыранды жаман ханың мен билерің саған бір ауыз сөз айтып ашуландырып қойған екен. «Ит құтырса, иесін қабады» деген ғой, сол иттерді неғыласың! Қатынбаласын талақ етіп, бүлініп жатыр. Meн де сыбағаларын берудемін. Бір қасық қандарын сұраймын».

	Хатты Исатайға Бекпембет би арқылы жібереді. Және де қашсаң бітті – тағыңнан айырылдың деген сөзбен ханды тоқтатып тастайды. Иә, олай болуы ғажап еместі: атасы Нұралы да тап осы кепті киіп еді. Хан кідіріп қалады.

	27 қазан күні көтерілісшілер төртбес шақырым жерге келіп, Орданы қоршауға кіріседі. Исатайға жолықпай қашып кеткен Шомбал би 100 адамымен осы кезде келіп, ханға қосылады. Қоршауда тұрған әскери жасақ пен Исатайлар арасында ұсақтүйек қақтығыстар болып жатады. Жасанған қалың қол бұлттай түнеріп, ала шұбар айшықты туын желбіретіп Ордаға төне түседі. Көтерілісшілердің Орданы қоршауын Махамбеттен асып, кім суреттей алмақ:



	...Ауыр әскер қол ертіп

	Жасқұсқа барып кіргенде,

	Арыстандай ақырған,

	Айбатыма шыдамай,

	Хан баласы жыладыай,

	«Жанымды қи» деп сұрадыай.

	Ақкөңіл, аңқау жүрекпен

	Беремін деп мен тұрдым.

	Көкбедеуді бауырлап,

	Шабамын деп сен тұрдың.

	Исатай басшы білсін деп,

	Ауыр әскер қол тұрды.



	Орда жел тұрғандай қалтырап, еркектердің үрейі ұшып, қатынқалаш ушу боп жылап жатты.

	Елшілікке шыққан епсек тілді айтулы шешен Бекпембет Исатайдың алдына «батырекелеп» жалп етіп отыра кетіп, қара тілден май ағызды: «Уа, батыр Исеке! Хан артық айтқан сөзім, біреуге таяғым, біреуге тілім тисе, кешсін, шыбын жанымды қисын. Қандай талабы бар екен − айтсын. Ойланып, орындауға 10 күн мұрсат берем» дейді.

	Бұл сөз аңқау, сауатсыз, қалың нөпірге әжептәуір әсер еткендей. Оны айтасыз, қайсыбір старшындар да мойындары былқылдап, екі ойлы боп, толқып қалады. Қазанның 24де Жасқұстан шыға берісте 17 старшынның кеңесі болғанда да хан талабымызды орындаса, бекерге қан төкпейік, пәтуаға келейік деушілер аз болмаған еді.

	Исатайдың екі ойлы боп қалғанын байқап, Махамбет: бұның ханның қулығы, алдау екенін айтып шырпыр болады. Сонда Махамбеттің Исатайға айтқаны:



	Хан баласы қабанды,

	Қайырылып шапса, жаманды.

	Хан баласы қара жыланды

	Қайта айналса, шағарды.

	Шабар күнің бүгінді,

	Бүгіннен кейін қиынды.

	(1837 ж. қазан)



	Көп Исатайдың аузына қарай береді. Сонда Исатай тұрып: «Ей, халық! Мынау Махамбет менің басшылығыма риза емес, жалғыз өзі бүйректен сирақ шығара береді. Неге десеңіз − алдыңғымнан соңғым қымбат емес. Арғы түбі мені алдайды ғой. Олай етсе, тағы жақсы. Кінәсін мойнына қоямыз. Өз қазығына өзі оралсын. Он күн ішінде жоқ батырлықты жерден қазар деймісің».

	Исатай Махамбеттің сөзіне құлақ аспай, он күн мұрсат береді. Махамбет батырдың бұл шешіміне келіспей, Бәйгетарланды бауырлап, шабуылға аттандап қалың жасақты үш айналды деседі. «Әй, Махамбет жолдасым» деген Исатайдың аузымен толғанатын Махамбет жырында «Көкбедеумен бауырлап, шабамын деп сен тұрдың» дегенде осы оқиға суреттелген. Махамбетті Қабыланбай, Үбілер қолдайды. Арғы беттен көмекке келген Махамбеттің досы Науша Қаржауұлы, Қара, Сары өзеннен келген Қаратоғай Мәмбетұлы батыр да Орданы шабу жағында болады. Осы жерде Махамбет пен Исатай арасында әжептәуір түсініспеушілік болғандай. Кәдімгідей бүлік басталып кетуге шақ қалған. Науша мен Қаратоғай Исатайға ашуланып, майдан шебін тастап кетіп қалған. Махамбеттің онша мән берілмей жүрген, мән берілсе де жете түсіндірілмеген «Қоштасу» деген жыры бар:



	Маңмаң басқан сары атан,

	Маңыстап шығар өріске.

	Бұрынғыдай қарыштап,

	Қона алмадың қонысқа,

	Келе алмадық келіске.

	Қанша жылап жалынып,

	Айтсам дағы болмадың,

	Исеке, болдың еріспе.

	Енді жалғыз кетемін,

	Саладансала өтемін.

	Қолыңды бер де аман бол,

	Күн болар ма, болмас па

	Енді қайтып көріске.

	(1837, қазан)



	Махамбет Исатаймен келіспей аттан салғанмен, қолбасшының ыңғайынан шыға алмай, «Исатай басшы білсін деп, ауыр әскер қол тұрды». Ызаға булығып, қамыққан Махамбет ашу үстінде Исатайға қош бол, кетем деген. Махамбет қоршауды тастап кетті ме, кетпеді ме ашып айту қиын. Бірақ кетсе де көп ұзамай ашуы басылып, қайтып оралған. Исатай кейін жолдасы Махамбеттің тілін алмай, ренжіткенін ашық мойындады:



	Қырық бір жасқа келгенше

	Өз дегенім болмаса,

	Кісінің тілін алмаған,

	Кісі ақылы қонбаған –

	Қанша айтсаң да болмадым,

	Сөзіңе құлақ салмадым.



	Бекпембет Исатай не дегенін, Махамбет не дегенін түгел жеткізеді. «Беке, Исатай қандай адам екен? Батыр ма екен, жоқ, әлде қазан бұзар тентек пе екен» деп сұрағанда, Бекпембет: «Исатай өз дегені болмаса, басқаның сөзін құлағына аса қоймайтын ерегеспе, көк долы жігіт екен. Бір айтқан сөзінен басқаныкі алтын болса да қайтпайды екен. О, шіркін, батыр деп Махамбетті айтсаңшы. Оның дегені болғанда, әлдеқашан бір ұлы сойқан болғандай еді. Ақырып: «Алдап тұр ғой, Исеке!» – деп долданып, атын бауырлап қалың қолды екіүш айналғанда, төбе құйқам шымырлап, жүрегім тас төбеме шықты» дейді.

	Шыман Орынборға мешіттің ахунын шаптырады. Шынында да, Орданы қамау кезінде осындай не осыған ұқсас оқиға болғаны рас.

	Қантөгісті қаламаған, хан сөзіне алданған Исатай он күн мұрсат береді. Қалың әскер Орданың маңына аттарынан түсіп, қостарын тігуге кіріседі. Исатай жанына Жақияны отырғызып қойып, ханға қоятын талабын жазады.

	«Исатайдың талабы:

	1) Би кеңесін өзгерту.

	2) Би, қисым басқарушыларын орнынан кетіру. Бірінші кезекте Балқы мен Қарауыл қожаны орнынан түсіріп, көтерілісшілерді жақтаушыларды қою. Сөйтіп, билікті рубасыларының қолына беріп, хан әкімшілігін шектеу.

	3) Өздеріне қатысты істі тоқтату.

	4) Қылмысты істерді тексеріп, кесік айтуды орыс сотына емес, халық билерінің қолына беру.

	5) Ханның орыс әкімшілігіне жалтақтай бермеуі. Елді атабаба жолымен басқару»

	Бұл петицияға 620 адам қол қойып, мөрлерін басқан. Хатты талқылауға, Жақия көшіріп жазып, қыруар елдің қолын жинауға кем дегенде екіүш күн кетті.

	Қол қойғандар: Үсе, Қалдыбай, Қожағұл, Алаша Жаманқұл Әубәкірұлы, Құдайғұл Алаша Бекбау Тұрлығұлұлы, Таз Көбек Жәнібекұлы, Қызылқұрт Шошақ, Сақау, Күнтуғанұлы т.б. Жиылып келіп Хан Орданы шаппағанға ренжіп, Жайықтың Бұхар бетінен көмекке келген Сарт Ерәліұлы мен батыр Наушa Қаржауұлының жасақтары қайтып кетеді.





ГЕКЕНІҢ ДИПЛОМАТИЯСЫ




	Подполковник Карл Карлович Геке қазанның 24де Орал қаласынан шығып, 26да Глинянскіге жетті. Ол Исатайдың Ордаға бет алғанын осында келгенде естіді. Ойы: Кулагин бекінісіне соғып, ондағы әскер тобының қаружарағын, дайындығын көзімен көріп алып, баратын жеріне бару еді. Енді оған мұршасы болмады. Кулагиндегі подполковник Меркульев басшылық ететін әскерге 31 қазанда Теректіге аттанып, Исатай ауылын орнынан басып, сонда бола тұруға тәртіп береді. Ал Горскідегі 200 отрядқа өзі хан Ордасына барып келгенше күте тұруды бұйырады. Перовскийге Исатай Ордаға 12 шақырым жерде деп хабарлап, өзі Ордаға жүруге қамданды. Глинянск мен Орданың арасы 160–180 шақырымдай. Суыт жүріп, бір, бір жарым тәулікте жетуге бекінді.

	Геке Оралдан ілестіріп шыққан 20 конвойымен 28 қазанда Глинянскіден аттанады. Сумкин оның қалтасына ұсталуға тиіс көтеріліс басшыларының тізімін салып береді, Олары − Исатай мен Махамбет, Бекмағамбет Өтемісұлы, Үсе, Тінғали, Үбі, Нәдір Қашқынұлы, Қабыланбай, Байбақтыдан − Қосан, Өтеміс, Қызылқұрттан – Шошақ Күнтуғанұлы, АлашаҚалмақби, Жаппас Сарт Еділұлы т. б. Геке Ордаға қазанның 30 күні жетті. Исатайлар келісім болған соң, шегініп барып Ордадан 8 шақырым жерде, шағыл беттен ғана қоршаулап тұр екен.

	Геке сол күні губернатор Перовскийге: «Мұндағылар абдырап, қатты сасуда. Әбден мысы құрып, көтерілісшілермен дұрыстап сөйлесуге де батылдары жетпейді» деп жазады да, одан әрі не істеу керегін ойластыра бастайды.

	31 қазан күні ол «бүлікшілікті қой да, әскеріңді тарат» деп Исатайға хат жазады. Жәңгір әлгіні оқып шығып, бұлай жазуға болмайды деп, көнбейді. Содан Геке: «Орынбор әскери губернаторының бұйрығын табыс ететінін, ешқандай қауіпқатер жоқтығын айтып, Исатайды Ордаға шақырып» хат жазады.

	Исатай өзі бармай, 7 старшынды тілдесуге жібереді. Геке олармен ханды қатыстыра отырып сөйлесіп, жарты патша губернатор бұлардың құлқына наразы екенін, егер, Исатайы бар, басқасы бар, елден күшпен тартып алынған малды түгел қайтармаса, ертеңгі күндері қиын болатынын ескертеді. Старшындар жандарынан қорыққанынан, малдарын, жандарын тұтқындап алған соң, Исатайға амалсыз еріп жүргендерін айтады. Исатайдан кетеміз деп уәделерін береді де, былай шығысымен айнып кетеді.

	1 қарашада Геке Исатайға қатал да үзілдікесілді талап қойып, хат жазады. Жәңгір оқып шығып, тағы да қарсы болады. Гекенің бұл қатынас қағаздары дипломатиялық ойын − әскер шыққанша көтерілісшілерді алаңдата тұру амалы еді. Геке Жәңгірдің ақылына құлақ қойып, жай ғана қатынас түрінде хат жолдайды.

	«Старшын Исатай Тайманұлына!

	Ішкі Ордада тыныштық орнатып, әртүрлі адамдардан түсіп жатқан арызшағымдарды тексеруге Орынбор әскери губернаторы Ордаға мені жіберді. Губернатор қазақтар арасында жанжал оты тұтанғанына қатты қапалы: тез арада тәртіп пен тыныштық орнауын қалайды. Губернатордың талап етуі бойынша оның бұйрығын тапсыру үшін старшындарыңмен және басқа да басшы адамдарыңмен келіссөз жүргізу үшін сені Ордаға шақырамын. Сіздер мәселенің аса маңызды екенін түсініп, құлақ аспаумен өз жағдайларыңды өздерің қиындатпайды деп, хандарың мен мемлекеттік бастықтардың өздеріңе араша болатынын түсінеді деп ойлаймын.

	Подполковник Геке.

	Геке сондайақ старшындарға да үндеу жазған. Келіссөз жүргізуге келіңдер, губернатордың бұйрығын құлақтарыңа жеткізем де, қоя берем деген.

	Исатай да жаман дипломат еместі. 2 қарашада Гекеге төмендегідей жауап қайтарды:

	«Мейірімді мырза, Сіздің 1 қараша күні жолдаған қағазыңызды сол күні алдым, онда мені, төңірегімдегі старшындарды келіссөзге шақырған екенсіз – біз бұл қатынасыңызды оқып, үлкен қуанышқа кенеліп қалдық. Сізбен келіссөз жүргізуді біз де жақтаймыз, өйткені мұны жоғары мәртебелі бастықтың рұқсатымен Сіздің істеген жақсылығыңыз деп білеміз. Әйтсе де біз жоғары дәрежелі Хан Ордасында қаскүнем қара ниет адамдар болуына байланысты онда бара алмаймыз. Олардың бізді бақытсыздыққа душар ететіні не етпейтіні неғайбіл жағдай ғой. Олардан сақтанамыз. Бұған біздің көзімізді жеткізе түсетін бір жай – 31 қазанда тарап кеткен сыбайластарымызды шақырып келуге жіберген 100 кісімізге хан тарапынан шабуыл жасалып, қара ниет қарақшылар 14 кісімізді жарақаттап кетті. Екеуі қазір өлім халінде». Алтауы хабарошарсыз жоғалды. 1 қарашада тағы да 2 адамды жарақаттап, үшеуін тұтқынға алды. Бұл жағдайды ескермей отыра алмаймыз. (Біз хан ордасын тонаған жоқпыз ғой). Ал жалпы тыныштықты қалпына келтіру үшін менің жақтастарым келісім бойынша жоғары дәрежелі ханға өтініш тілегін жолдады».

	Хат әдемі жазылып, Исатай таза да айқын етіп қол қойған. Исатай хаттарында бармақ баспаған, өз қолымен әдемі етіп қолтаңбасын қойып отырған. Соның өзіненақ Исатайдың сауатты болғаны көрініп тұр. Ал 1836 НовоПороховинск батағасындағы тергеуде сауатсызбын деуі – жай әншейін пәледен бас қашыру еді.

	Исатайдың бұл хатынан бір байқалатыны – хан мен келіссөз басталған соң, өз еркімен болсын, Исатайдың рұксатымен болсын жасақтың ыдырай бастауы. Қабыланбай кейін қолға түскен кездегі жауабында: Орданы 3500 қолмен қоршадық деген. Қолға түскен батырлардың қасарысып, теріс мәлімет беруі ғажап емес. Алайда Исатай Ордаға 3500ден кем қолмен бармағаны анық. Исатай адамдарының тарағанын, енді оларды қайта жинауға жұмылып жатқанынан хабар берді. Бұл жай саясат болуы да ғажап емес. Әйткенмен, осы кезде шабылмай қалған дұшпандарын шабуға әмір етіп, жанжаққа біраз жасақты жұмсап жібергені рас еді. Олар Глинянск бекінісі жанында жүрген Шөке Нұралыханұлының ауылын шапқан. Ордаға қашқан Шыңғали Орманұлы, Тоғым Сығайұлын шауып 370 жылқы алған. Доста отырған Бекжан, Әлжан сұлтандарды да талапайға ұшыратқан. Сердалы Сейітұлы жасағы Глинянск бекінісінің тап іргесінен Меңдігерей Шөкиннің ауылын ойсырата шауып, 30 жылқы, 20 түйе, 315 қой, 10000 ақшасын алған. Сұлтан Жәнібек Бекқалиұлының 250 жылқысын айдап кеткен.

	200 жігіт шекаралық кордоннан өтіп, Астраханның Чернояр уезінің шаңын аспаннан келтіріп, ушуға толтырды. Қарақалпақтардан 1000 жылқы, Ветле деген мекеннен 200 жылқы, 83 түйе, қалмақтар мен қандауыр татарларынан 100 жылқы жиып алды. «Көтеріліске қосылмасаңдар, ауылдарыңды тыптипыл қыламыз» деп қарақалпақтарға талап қояды. Жасақшылар жолжөнекей орыстың Болхунов селенін де ойсырата талқандап кетеді. Сарыөзен, Қараөзен бойындағы әскери күзетте башқұрт бөлімшесі бар еді. Көтерілісшілер тұтқиылдан тиісіп, оларды да бетбетіне қуып, таратып жібереді.

	Исатай жігіттері ханға қашып барған Шомбал Ниязұлының ауылын шауып, үйін өртеп жібереді.Сұлтандар малдарын Қараөзен, Сарыөзен маңына жасырып еді. Көтерілісшілер Таловский бекінісі түбінен Медет Шөкеұлының 250 жылқысын, Кеңсуат, Жалпақталдан рубасы Жәнібек сұлтанның 426 жылқысын қуып кетеді.

	Батыста, Боғда тауының маңында көтерілісшілер 500 кісі боп жүреді. Сөйтіп, хан сөзіне сенген Исатай күшті ыдыратып алған еді.

	Жоғарыдағы Исатайдың хатын Гекеге Бекмағамбет Өтемісұлы табыс етеді. Геке хатты оқып, Бекмағамбетке дүрсе қоя береді. Исатаймен енді ешқандай келісім болмайтынын, оны старшын емес, қарақшы деп жариялауға жарлық беретінін (Геке ондай жарлық береді) Исатайға айта баруды бұйырады. Исатай әлгі сөзді айтып барған Бекмағамбетті бұғаулап тастайды.

	Бекмағамбет Өтемісұлының тағдыры − ең бір қиын, шытырман тағдыр. Халық оны Өтемісұлдары арасындағы «шіріген жұмыртқа», әуелден ханға сатылған, көтеріліске қастандық еткен адамның бірі деп біледі. Исатай Кенжәліұлы өзінің зерттеулерінде архивтік құжаттарға сүйене отырып, Бекмағамбетті басқаша әліптейді. Ол көтерілісшілердің қатарында болып, әжептәуір белсенділік көрсеткен. Орынбор губернаторына жолдаған рапортта оның есімі Махамбет, Тінғалилермен қатар аталған. Кенжеәліұлы – оны ақыр аяққа дейін көтерілістің қаһармандарының бірі тұрғысында суреттеген. Берқайыр Аманшин: Бекмағамбет хан жақтаушы болды, інілерін әсіресе Қожахметті көтерілісшілерден кетіңдер деп үгіттегенде, Қожахмет: «Махамбетті күнде бір көргенім бір тайлы бие» деп бармай қалыпты дейді.

	Ал көтерілісшілер мен Хан Ордасы арасында келіссөзге араласып жүрген Бекмағамбетті 2 қараша күні Исатайдың бұғаулап тастағаны не себепті? Гекенің жарамсыз сөзін жеткіздің деп пе? Жоқ, бұл арада беті ашылмаған басқа бір сыр бар сияқты. Қалай дегенмен де Бекмағамбет Исатайларға бір опасыздық жасаған.

	Ығылманның «Исатай–Махамбет» дастанында Махамбеттің аузымен айтылған мынандай жолдар бар:



	Бекмағамбет туғаным,

	Туғаным деп сенбеймін.

	Ханның ісін қолдап жүр,

	Өлтірем десең маған хош,

	Жүрмеңіз менен ұялып.

	Осылар бізді алдап жүр,

	Қалаға хабар жолдап жүр.



	Дастанның мазмұндауына қарағанда Бекмағамбет Балқымен жең ұшынан жалғасып, Исатайлардың қосынындағы жағдайды жауға білдіріп отырған. Қалай дегенмен де, Бекмағамбет көтерілісшілердің мүддесін сатқандай бір іс істеген. Олай деуімізге тағы бір дәлел: Өтеміс ұлдарының бір де біріне кешірім бермеген Жәңгір тек осы Бекмағамбетке кешірім беріп, не дүре салдырмай, не сотқа тартпай, Тайсойған құмында ағайынтумаларының басын қосып тұруына рұқсат еткен.

	Бекмағамбет Орданы қамау кезінде, Исатайдан жаза алғаннан кейін, көтерілістен жырылып қалып, қанды қырғын оқиғаларға қатыспады. Бекмағамбеттің моласы Қызылқоғадан 7–9 шақырым жерде.

	Ал енді сонымен Жәңгір 10 күн мұрсат сұрап алған келісім, Исатайлардың 620 адам қол қойған талабы немен бітті. Жәңгір талаптың бір де бірін орындаған жоқ. Бостанбос қырылғалы тұрған халқына жаны ашыды ма:

	«Россияның күші басым, арандап текке қырыласыңдар» деп қана Исатайларды құлаққағыс етті. Жәңгір орыс әскері дайындап жатқан қанқұйлы жоспарды білді.





ПАТША ӘСКЕРІНІҢ ЖОРЫҒЫ




	2 қарашада Геке төменгі дистанцияның бастығы ротмистр Акутинге өзінің шепке оралу жөніндегі алғашқы шешімін өзгертіп, Горскдегі 200 отрядты Хан Ордасына жіберуге қатынас жазып, тәртіп берді. Геке Меркульев отряды туралы хабар естісімен, Исатай кері шегінеді, сол кезде орта жолдан Горск отрядын жолықтырып, ілешала Теректіге топ ете қалам деп ойлады. Қысқасы уақыт ұтпақ болды.

	5 қарашада Геке губернаторға жазған хатында Исатай қолын жеңетініне сенім білдірді, бірақ Исатайдың өзі қолға түсуі мүмкін емесін хабарлап, оның басына бәйге тігу керегін айтты.

	Қарашаның алғашқы күндерінен бастап, бекіністерде жасақталып дайын отырған әскерлер қозғалысқа енді. 1 қарашада подполковник Меркульев басшылық ететін Кулагин, Зеленый бекіністерінің екі полкі жолда қосылып, Теректіге бет алды. Оның мақсаты көтерілісшілердің ауылын қамап, Исатайдың үй ішін қолға түсіру еді.

	5 қарашада атаман Покатилов Гекенің сұрауымен 50 адам, екі артиллерия жөнелтті.

	Астрахан губернаторы бір зеңбірегі бар 300 казакорыс отрядын жөпелдем жолға шығарды. Подполковник Алеев бастаған қарулы қол суыт жүріп, Ордаға таянған еді.

	Исатай Меркульев полктарының ауылдарына аттанғанын 5 қарашадан 6 қарашаға караған түні естіді де, 300 жігітімен жөпелдем атқа қонды. Ел ішіне әскер шығуы елдің берекесін кетірді. Исатай аттанып кетісіменақ Орданы қоршаушылар ыдырай бастады.

	Меркульев отряды Теректіге 7 қарашада жетіп, іргедегі Жаманқұмға қарай бет алған Исатай ауылын басып, 40 үйлі қатын, балашағаларын түгел тұтқындады. Исатай олардың қолға түскенін Бекболат ауылынан естиді. Исатай ауылына 8 қарашада жетеді. Отряд Жаманқұмның Жиделі деген жерінде демалып жатыр екен. Исатай әскерді қамап алады да, жанжақтарынан өрт қояды. Түтінді жамылып шабуылға шығады. Полктерді қыспаққа алып, аяғын аттатпайды. Меркульев оларды сөзге шақырып, айбар көрсетпек болады. Көтерілісшілер:

	«өзімізге не қылсаң да мейлің, әйелбала, кемпіршалға тимеңдер, босатыңдар» деп талап қояды.

	Шабуыл бір сәтке бәсеңдемей, түтінге тұншығып, қамалып жүре алмай қалған Меркульев көтерілісшілердің үй ішін қайтарып беруге мәжбүр болады.

	Геке губернаторға: Меркульев отряды көтерілісшілердің қысымынан амалсыз әскери шепке қарай шегінуге мәжбүр болды деп рапорт берді. Меркульев 9 қарашада Ақбұлақ деген жерден ротмистр Акутинге жазған хабарламасында: «Көтерілісшілер үюлі шөпті өртеп, белгі беріп, көп кісі жинап ізімізге түсті. Қудалап, бөлшектеп жібере жаздады» дей келіп, азықтүліктен тапшылық көре бастағанын, Исатайға қарсы шабуылға шығу үшін, тағы да 150 казакорыс отряды керегін айтты. Осы хабарда өзіне шабуыл жасаған Исатай отрядын 1000 кісі деп көрсетті.

	Әрине бұл санға сену қиын. Меркульев өзінің сәтсіздігін Исатай жасағының көптігіне сайғысы келеді. Исатай түтін салып, ел жиды дегенмен, жөпелдемде мұншама қолдың жиыла қоюы қиын. Исатай сол екі әскери полкке шамалас күшпен батыл әрекет еткен де, 40 үйін айырып алған. Бұл 40 үйдің қатарында Махамбет және басқа батырлардың да отбасылары болған.

	Кейін көтеріліс жеңіліп, Ордадағы соғыс жағдайын талдаған кезде, Меркульев полктарының сәтсіздікке ұшырауының себебі − оларда зеңбірек болмады делінген.

	Ал Исатайлар зеңбірек болмаған жерде әскермен тепетең шайқасып, көп жағдайда басым түсіп отырған.

	Сонымен көтерілісшілердің үйіштерін қолдарына түсіріп тұрып, айырылып қалған Меркульев Теректіге шегініп, Гекенің келуін тосты.





ТАСТӨБЕ СОҒЫСЫ




	Геке Исатайдың Меркульев отрядына қарсы аттанғанын естіп, 440 адаммен (40 казакорыс, 400 қазақ жасағы) 7 қарашада Ордадан шығып өзіне қарай келе жатқан Горск отрядымен кездесуге асықты. Ал ол отряд Горскіден 6 қарашада сағат Зте шыққан. Олар Кругловск кордонына соғып, екі зеңбірек алуға тиіс болды.

	Геке 10 қарашада Глинянск бекінісіне келіп, 40 казакорысы мен 400 қазақ жасағын қаруландырды да, дайындалып жатқан зеңбірекшілер отрядын күтіп тұра алмай Горскіге жүріп кетті. Ал зеңбірекшілер 2 зеңбірек сүйретіп, 48 адам болып хорунжий Чурьевтің басшылығымен 11 қарашада ғана аттандырылды. Ал бұл кезде Геке Горск отрядымен ұшырасқан еді. Бірақ зеңбірекшілер әлі жетіспей жатқан. 12 қарашада олар көшкінді құм шатқалға қонады да, әрі жылжуға батылдары бармай, зеңбіректі тоспақ болады. Сол түні барлаушылар Меркульев отряды осы арадан 35 шақырым Мола деген жерде тұрғанын, ал Исатайдың Бекетай мен Жаманқұм аралығында екенін хабарлайды. Сол түні 50 казакорыс, 100 ноғаймен зеңбірек те жетеді. Геке Меркульев отрядына келіп қосылғанда, анадайдан Исатайлардың жасақтары қарауытып көрініп тұрады.

	Геке келіп қосылардың азақ алдында Исатай жасақшылары мен Меркульев отрядының арасында әжептәуір шайқас болыпты. Екі адам біреуі қарыннан, екіншісі кеудесінен қатты жараланған.

	Бұл оқиғалардан Исатай жасағының Меркульев отрядын Теректіде шыдатпай, Ішкі шепке қарай қуып тықсырғанын көреміз. Сөйтіп, 13 қарашада Теректіге жиналған әскер саны 1100ге жетеді (700 казакорыс, 400 хан жасағы). Ал, жалпы алғанда Урал–Гурьев, Ішкі Өзен шептері бекіністеріндегі күзетті, селендер маңындағы қаруланған казакорыстар жасағын қоспағанда, тек Исатайлардың ізіне түсушілердің саны 2000ға жетеді.

	Исатай 8 қарашада Меркульевтен балашағаларын айырып алған соң, шиеленістің қиыны осы маңда болатынын біліп, ұран отын жағып, түтін салып елді шақырады. Жанжаққа ат шаптырады. Бірақ жігіттер ыдырап тарап кеткен еді. Ал қайсыбір сенімді жасақтары ҚамысСамар, Бидайдала жақта жүрген. Ал бұл кезде Исатай жасағының саны 550 адамдай болды. Геке оларды өкшелей қуып, 14 қарашада Жаманқұмға (Теректіден 25 шақырым) келеді.

	Келсе, Исатайлар жоқ, Бекетайда деген хабар естиді. Апылғұпыл Бекетайға аттанады. Бұл екі ара 25 шақырым еді. Исатай адамдары шөпке өрт салып, жүріптұруды, айналаны көріпбіліп, бақылауды қиындатады. Исатай шолғыншылары жержерден қарауыл қарап, әскерді көз жазбай қадағалаумен болады. Геке есаул Еганов бастаған 200 отрядты 6 шақырым ілгері жіберуге мәжбүр болады. Олар 4 жігітті ұстап әкеледі. Олар Исатайдың Тастөбеге (кейде Тасоба аталады) көшіп кеткенін айтады. Геке Бекетайға кешкі сағат 6да жетеді де, түнгі 2ге дейін әскеріне дамыл береді. Сағат екіде Тастөбеге аттанады. Ол Бекетайдан 25 шақырым еді.

	Геке Тастөбеге 15 қарашада таң елеңалаңда ілігеді. Исатайлар Қарауыл қожаның қарағай үйінде түнеп шыққан екен. Тастөбеге 4 шақырым қалғанда Гекелердің алдынан шолғыншылар шығады. Геке ілгері ентелей түседі. Кешікпей 500дей серігінің арасында тұрған Исатайды көреді. Бірнеше адам отрядтың алдынан шығып, ат ойнатып, оқ атады.

	Геке соғысқа дайындалады. Зеңбіректен оқ атып 200 адаммен шабуылға шықпақ болады. Соған бұйрық беріп, әмір етіп жатқанда, Исатайлар шабуылға қойып кетеді. Геке тығып қойған зеңбіректен оқ аттырады. Бірақ оны елең етпеген қайсар ерлер отрядқа қарсы шабады. Шаппашап ұрыс басталып кетеді. Ілгері шыққан 200 казакорыс отрядының бір қанатын күйретіп жібереді. Бұл шайқас туралы: «Атқа жақсы отыратын және найзагер қазақтар солдаттардың қатарын қаусата бастады. Солдаттардың ә дегенше пысы басылып, еңсесі түсіп, қатары сейіле берді. Арамызда абдыраушылық пайда болды. Қысқасы, біз күйреу алдында тұрдық» деп жазды губернаторға берген рапортында Геке.

	Жаңағы шайқасқа шыққан 200 казакорыс қашып, бұлар қуып, қалың шоғыр отрядқа тақай бергенде, қос зеңбірек Исатайларға картеч жаудырады. Көтерілісшілер қарсы беттен қатты соғып, бұршақша жауған қалың оққа тап болады. Батырлар бірінен соң бірі аттан құлай бастайды. Осы қырғын шайқастың қалың ортасында болған Махамбет былай толғайды.



	Зеңбірек боздап ұшқан соң,

	Исатай батыр жөнелдіау,

	Жөнелмей батыр неғылсын:

	Ерсары мен Қалдыбай

	Ажал оғы тап келіп,

	Екі арыстан тең өлді.



	Зеңбіректің бірінші добы дарымай, екеуі орталарына түсіп, қанды қасап қылған соң, Исатайлар аттың басын кері бұрып қаша жөнеледі. Әскер түгелімен шабуылға лап қояды. Исатайларды 7 шақырым бойы Қосқұлақ (Глинянскіден 70 шақырым, Кулагиннен 120 шақырым) деген жерге дейін қуды. Осы шайқаста көтерілісшілерден 60 адам шығын болады. Исатайдың 20 жасар баласы Ақай оққа ұшты. Зерттеушілердің бірі Ақаймен бірге Исатайдың бәйбішесі өлді десе, екіншісі келіні өлді дейді. Геке Тастөбедегі осы шайқасты баяндай келіп, зеңбірекке қарсы шапқан батырлардың ерлігіне жағасын ұстап қайран қалады. Жүзбасы Чижин осы шайқаста көтерілісшілердің біреуіне найза салғанын, бірақ найзасы сынып қалғанын: әлгі өзіне тап бергенде екі рет атқанын, сонда да өлмегенін, өзін хан жасақшылары келіп құтқарғаны туралы естелік қалдырған.

	Ал Тастөбе шайқасында өлгені өліп, тірі қалғандары, әсіресе көтеріліс басшылары қолға түспей ұстатпай кетеді.





КӨТЕРІЛІСШІЛЕРДІ ЖАЗАЛАУ




	Енді Исатайды қалай да қолға түсіру қамына кіріседі. 17 қарашада ұсталған бір жігіт Исатайдың 20 серігімен үйінде түнегенін айтады.

	Исатайлар Жуантөбеде шығар деп жорамалдап 300 казакорыс, 500 хан жасағымен подполковник Меркульевті жібереді. Бірақ ол дәнеңе бітірмей қайтып оралады.

	Исатай ізтүссіз жоғалады. Әккі, соғыс өнеріне жетік Геке Исатай Жайықтың арғы бетіне өтуге тырысады және де Тополинск–Бақсай аралығынан өтеді деп топшылайды. Шынғали Орманұлының барлау мәліметтері де осы ойға итермелейді. Сүйтеді де 20 қарашада Меркульевті 300 казакорыс, бір зеңбірек, 600 хан жасағымен Бураөлгеннен Жаман Шоланды күзетуге жібереді. Ал Орынбордан көмекке келген фельдшер, есаул Истоминді 22 қарашада 79 казакорыс, 125 хан жасағымен Мыңтөбеге аттандырады. Ал есаул Трофимовқа 75 казакорыс, 100 жасақ беріп, Тастөбеге келгендерді аңдуды тапсырады. Қарауыл қожа жасағымен көмекке келеді. Ақ Ордадан Шыңғали Орманұлы бастап келген жасаққа ұрымтал жерлерді барлау міндеттеледі. Бұл кездегі Шыңғалидың жауыздығын ел айта алмайды. Жазықсыз жандарды жазалап, адам өлтіруден жүзі жанбаған.

	«Исатайлықпысың, хандықпысың?» деп әңгірлейді екен де, қапелімде сасқалақтап жауап бере алмаса, ойрандауға кіріседі екен. Тіпті, бесіктегі жас нәрестені найза ұшына түйреп өлтіргенін айтады. «Қашқан жауға қатын ер» деп, үркіпқорыққан ел басына әңгіртаяқ ойнатумен аты шыққан ол зұлым ершораның.

	21 қарашада Меркульев Еркеқұм – Шетеде 10 үйді ұстайды. 65 түйелі теңмен Жайыққа беттеп барады екен.

	Айдаған әжептәуір малдары болады. Сосын Қосықты деген жерде Сарт Еділұлы ауылын қуып жетіп, 60 үй, 320 түйе, 800 қара мал, 2000 қой, 12 еркек, 70 әйелді қолға түсіреді. Сарт, Өтеміс (Байбақты), Қалдыбай қашып құтылады. Сол шамада Жайыққа ауылын көшіріп бара жатқан Нәдір Қашқынұлы 12 жолдасымен қолға түседі.

	22 қарашада ұсталған бір жігіт Гекеге Исатайды көргенін, олардың бұдан 13 жылқы сұрағанын айтады. Ол Исатай қасында Махамбет, Сарт Еділұлы, Қалдыбай бар 40 шақты адам боп, әйел, балашағаларымен бірге жүргенін хабарлайды. Сарт Гекеге бармақ болған екен, Махамбет жібермепті.

	22 қарашада Истомин Бекайдар құмына келгенде, бесалты адамды көреді де, барлап білуге жасақтың бес адамын жібереді. Әлгінің төртеуі аңыс аңдып, орта жолда кідіріп қалады да, Бейіс Құрманқұлұлы жүргіншілердің жанына жетіп барады. Таңатар Етекбайұлы оны қасқағымда, найзамен қағып түсіреді. Бейіс тіл тартпай кетеді. Истомин отряды лап қояды. Бір қыр астында Елекен моласы жанында Исатай ауылы көшіп барады екен: Іштерінде 30 шақты еркек бар.

	Көшкен қос шайқасуға дайын еді. Қаша ұрыс салады. Әйелдер бөлініп бір жаққа, еркектер екінші жаққа қашады. Елекен моласынан 20 шақырым Қарақұдыққа дейін сүргін атыс бір тоқтамайды. Осы аламан тасыр қуғында батырдың ең жақын жолдасы Қалдыбай Қосаяқұлы оққа ұшады.

	Елекен – Қарақұдық арасындағы қуғында Истомин Махамбетке жете жаздайды. Махамбеттің жанында садақты біреу болады. Махамбет қайырыла садақ, мылтық атып келе жатады. Тіпті қоянқолтық жақындай бергенде, Махамбет ат көпшігін жарып жібереді де, бораған мамықтан түк көрінбей, ақыры көз жаздырып кетеді. Исатай бәрінен оза, құстай ұшып зымырай жөнеледі де, үш жолдасымен қашып құтылады деп жазады Истомин.

	Бұл шайқаста Исатайдың 6 адамы өліп, 4еуі қолға түседі. Өлгендер: старшын Қалдыбай Қосаяқұлы, Ерше Сартұлы, Байназар Аяпұлы, Шоқан Бадайұлы және аты белгісіз екі адам. Қолға түскендер: Таңатар Етекбайұлы, Сапар Бадайұлы, Шоқан Бабайұлы, және старшын Қалдыбай ұлы Жапалақ (ол рапортта көрсетілгендей өлген жоқ, ауыр жараланған еді).

	Осы сүргінде Қожахмет санынан оқ тиіп, жараланады. Күн ұзынғы қуғыннан кейін, түнге қарай аттан түсіп дамылдайды. Жаны көзіне көрініп, қатты қиналып жатқан Қожахметтің санынан Махамбет қалың етін қылышпен жарып, қорғасынды алады да, жібекпен шандып таңып тастайды. Күн суытып, Қожахметтің жаралы болуы себепті, жүре алмай қаңтарылып, бір жағынан ашығып отырғанда, азықтүлік артқан айғырды жетектеп, 9 жасар Мұса оларды тауып келеді. МұсаҚожахметтің бірінші әйелінен сүйген тұңғыш ұлы. Ол 9 жасынан бастап көтерілісшілерге ілескен. Қожахмет оны қуғанда, Махамбет ара түсіп бірге алып жүрген екен. Мұса әкелерінің қайда екенін біліп, сүргін кезінде қалып қойған азықтүлік артқан айғырды ұстап алып, түн ішінде жетектеп келген. Оған риза болған Махамбет Мұсаның маңдайынан иіскеп: «Қазақтың бірқатар жігіттерінен өзімнің тоңғағым да артық болдыау», − дептіміс.

	Осы қуғынсүргін кезінде Өтемісұлдарынан Исатайдың жанында болғандар: Махамбет, Қожахмет үйішімен (шешесі Қосуан, екі әйелі, ұлдары – Мұса, Мерім, Лұқпан, Әлім және ағасы Тоқтамыстың баласы он екіон үш жасар Салық) Ысмайыл, Сүлеймен, Хасен. Елекен моласы түбінен Қарақұдыққа дейін 20 шақырым қуғанда, қашқандар арасында Қожахметтің әйелдері болған. Оның екінші әйелі Сырымның немересінен туған Лұқпан 3 жаста екен де, Әлім сол Тастөбе шайқасының ар жақ, бер жағында дүниеге келген нәресте екен. Қолға түсетін болған соң шешесі оны бесігімен бір тасаға лақтырып кеткен. Нәрестені екі күннен кейін іздеп, тауып алған.

	Осы кезде губернатор жарлығымен Исатайды ұстау туралы жержерге жар шашылады, Исатайдың тірі басының құны 500 сом күміс ақша! Өлілей әкелсе, соның жартысы! Ал өз туыстарынан біреу ұстап берсе, оған толық кешірім болады және ақшалай сыйлық алады. Ақша үшін Исатайды ұстап беруге жержерден 80 адам жиналады. Меркульев оларға сәтсапар тілеп, «ерлік сапарға» аттандырып салады. Исатайдың қайда жасырынып жүргенін айтқан адамға «бас еркіндік» құқығын тағайындады, яғни қылмысы кешірілді. Исатайды ұстауға сұранып шыққан 80 адамға Жантөре старшын басшылық етті.

	Геке көтерілісшілерге қарсы қолданылған 12 зеңбіректің бір зеңбірегін алып қалып, Қаратоқай қорығында сенімді күзетпен отырып, Исатайды ұстау мәселесімен жатпайтұрмай шұғылданады.





ҚАНЫШ МОЛАДАҒЫ КЕҢЕС




	26 қараша шамасында батырлар баржоғы 29 адам болып Қаныш моласы жанында кеңес құрды. Бұл кезде Исатайдың жанында қалған серіктері: Тінғали Тайсойғанұлы, Иманбай, Қабыланбай Қалдыбайұлдары, Үбі, Есенгелді, Тәни Түменұлы, Баймен, Әлмен, Жармұқамбет Тоғайұлдары, Махамбет інілерімен, Сарт Еділұлы, Жанұзақ Адырбекұлы (Шеркеш), Мәстек Ахметұлы (ноғай) т.б. Бұлар Исатай үшін өлуге бар жандар еді. Бірақ жағдай қиынды. Басар жер, барар тау қалмаған. Исатай өзінің болса да шейіттіке жаралған жан екенін айтып, серіктерін аман сақтау үшін менің жанымнан кетіңдер не мені шығарып беріп, қара бастарыңа сауға тілеңдер деген сыңайлы. Сол сарын Махамбеттің осы кеңесте айтылған төмендегі толғауынан аңғарылады:



	Уа, Исеке, Исеке,

	Кел, кетелік, кетелік,

	Кетіп бір Жайық өтелік.

	Атаның жұрты Хазірет –

	Басына зиярат етелік.

	Жауырыны қақпақтай,

	Қара айдары тоқпақтай,

	Оның да иесін үміт етелік.

	Біліңіз де, біліңіз,

	Белді байлап жүріңіз.

	Aт маңдайын тура қойсақ,

	Бермес пе, тәңірім, тілекті!

	(26 қараша, 1837 ж)



	Толғаудың Исатайға бағышталып айтылған «Белді байлап жүріңіз» деген жолына назар аударыңыз. Батырдың салы суға кетіп, ауыр түңіліске ұшыраған сыңайы бар. Қаныш мола кеңесінде батырлар ебін тапсын, кескілесіп өтсін – Жайықтан өтуге және төменгі Жайық шебінен өтуге пәтуаласқан. Басқаша істеуге жол да жоқ еді. Төңіректі тімсіп жүрген аңдысқан жауларын шатастыру үшін көтерілісшілер ішкі шепке, яғни Жоғарғы Жайыққа қарай ойысты деген лақап тарату керек болды. Бұл жауапты шаруа Қабыланбай Қалдыбайұлына тапсырылды. Ол дереу екі адам боп батырлардың жатағынан шалғай Тастөбеге аттанды. Онда 75 адаммен Трофимовтың отряды қарауылда тұр еді. Шағын тобымен айналаны шолып жүрген хорунжий Ерешев оларды көріп қалып, соңдарына түседі. Ұзақ қуып, қас қарая біреуін қолға түсіреді. Ол қашып бара жатқан көтерілістің басшыларының бірі Қабыланбай Қалдыбайұлы екенін айтады. Ақыры Қабыланбайды да ұстайды.

	Қабыланбайды Қаратоқай қорығындағы Гекеге тез жеткізеді. Геке жауап алған кезде, Шынғали Орманұлы тілмәштік қызмет атқарады. Геке ол туралы былай деп жазды: «Аса ержүрек, батыр адам. Қорықпайды. Қолға түскеніне қорықпайды. Исатайлар осы маңда, Исатайдың жанында Махамбет, Сарт балаларымен, өз ағам Иманбай Қалдыбайұлы бар дейді. Қалдыбай Исатайлардың жатқан жерін көрсетпек болды. Тынығып алып, Трофимовты ілестіріп кетті. Айналдырыпайналдырып жүріп адастырып, Исатайлардың көшіп кеткен жеріне апарды».

	Қабыланбай Исатайлардың Ішкі шепке бет алып, Жайықтың жоғары жағынан өтуге ниет түзегенін мәлімдейді. Исатайдың ұшқан құспен жарысатын екі жүйрік аты бар, оны ел біліп қоймасын деп жасырып ұстайды, Исатайдың қалтасында 700 сом ақша бар дейді. Өзі Қаныш мола жанындағы мәжілістен кейін үйіне барып кайтуға шыққанда ұсталғанын әңгімелейді.

	Осы тұста Әйіп деген бір адам, Исатайдың жанашырларының бірі болса керек, алдына бір үйір жылқыны салып алып, шаңын боратып дамылсыз қуып отырады. Оның ізіне қарулы отряд түсіп, Ішкі Орданың бір ушу болғаны бар. Қуғыншылар оны Жаңақалаға 12 шақырым қалғанда қуып жетіп, жеткен жерде сайтабанда шауып өлтіреді. Әлгі сай «Әліп сайы» атанады әлгі күнге дейін.

	27 қарашада Исатайдың жауынгер серіктерінің бір тобы, Қызылқұрт руы жасағының негізгі басшылары ұсталды. Олар Қаратоқай қорығынан Жиделіге қарай

	60 шақырым жерде отырған. Бұдан бұрын олар Ішкі Ордадағы казакорыс тыңшысы Герей Өтепұлын дүниелерін тартып алып, өзін өлімші ғып сабап жіберген. Енді олар сұлтан Шыңғыс Арыстанұлын да үптеп алады. Есаул Томбовцев түнделетіп келіп, оларды ауылынан басты, 23 адам қолға түсіп, олардың 11ін Орал қаласына айдатты. Бұл көтерілісшілердің арасында Қызылқұрт тайпасының Ерші руынан Сәрсенбі Есенбайұлы, оның ұлдары Еділбай, Бердіқұл, Нұрғұл, Құттымбет руынан Алдияр, Есалы Шоқайұлдары, Шолақ руынан Одар, Күзембай Тортайұлдары, Ерғұл руынан Ескенбай Таңатарұлы бар еді.

	Осы тұста Қарауыл қожа Каспий жағалауында Үсе Төлегенұлын қолға түсірді.

	Исатайдың қорғаушысы Тәни Түменұлы палуан да барлауға шығам деп жүріп, аранға тап болды.

	Сүйтіп, көтерілісшілер бірінен соң бірі ұсталып, 25– 40 дүре соғылып, қолаяқтары шынжырмен бұғауланып Оралға айдалды. Олар негізінен көтеріліс жетекшілері, Исатай–Махамбеттің туғантуыстары мен батырлардың жауынгер жолдастары еді.

	Исатай осы сойқанның тұсында, өліп айырылғаны бар, әскерге тұтқын боп тірілей айырылғаны бар, қолтығынан демеген көптеген жанашыр серіктерінен көз жазып қалды. Атап айтқанда, қолға түсіп тұтқын болғандары:

	Үсе Төлегенұлы (Есенғұл Беріш), Ысмайыл Өтемісұлы (Жайық Беріш), Сымағұл, Қабыланбай, Қали, Жапалақ Қалдыбайұлдары (Ораз Ысық), Аманбай Көбекұлы, Науырызалы Қаржауұлы, Ажыбай Қадырұлы (Барамық Алаша), Тәни Түменұлы (Жайық Беріш, Жайылған), ДосақанЖәнібекұлы(Адай),АйтасКөсепұлы(Тана),Алдияр, Есәлі Шоңайұлдары (Қызылқұрт), Еділбай Сәрсенбіұлы (Қызылқұрт), Мұстафа Темірбекұлы (Қызылқұрт), Бура Сәрсенби (Қызылқұрт), Дауыл Сарекенұлы (Қызылқұрт), Ескене Байдажарұлы (Қызылқұрт), Көшім Сартұлы (Жаппас), Таңатар Етекбайұлы (Есенғұл Беріш), Көшетер Құдайбекұлы (Алаша); оққа ұшып өлгендер: Ырсалы Кәсіпұлы (Жайық Беріш Жарылғас ), Қалдыбай Қосаяқұлы (Ораз Ысық), Ақай Исатайұлы, Шөкім Сартұлы (Жаппас), Көбен Жәнібекұлы (Адай), Қарағұл Бабақұлы (Қаратоқай Беріш).





ИСАТАЙДЫҢ ЖАЙЫҚТАН ӨТУІ




	4 желтоқсанда қыс түсіп, суық басталды. Қуғыншылар далада қалып, үсіптоңды. Геке әуелі әскерінің бір бөлігін шепке қайтарып еді, артынша жаурап өлетін болған соң, Нарын құмын тастап кетуге мәжбүр болды. Жайық шебіне ерте оралған Меркульев отряды Кулагин, Зеленый бекіністеріне 4 желтоқсанда ілігіп, Уральск–Гурьев дистанциясының уақытша басшысы подполковник Бизяновтың рұқсатымен пәтерлерге орналасты. Қаратоқайда отырған Геке Орынбор корпусының бастығына жазған өтінішінің жауабын күте алмай, 11 желтоқсанда Кулагин бекінісіне аттанды. Оған Жайық шебіне оралу туралы рұқсат қағаз 12ші желтоқсанның түнінде ғана жетті.

	Исатайлар таптырмады. Геке өткенде қолға түскен алып Қабыланбай өтірік айтқан жоқ, Исатайлар Нарында емес, ҚамысСамар жақта деген тұжырымға келді. Ал ол жақта тіміскі тоқтаусыз жүріп жатты.

	Ал Исатайлар болса осы Нарында, ілгерікейін жортқан қалың әскердің иегі астында жүрді. Олардың қалай арандап қалмай, жөн тауып отырғанына таңқалмасқа лаж жоқ. Бұл – жұрт қыстауларға құлап, Нарында ел аяғы саябырсып қалған кез еді. Шамасы, жер жағдайына жетіктігі, сақтық пен тәжірибе қол берді. Халық та оларға қамқоршы боп, іздерін жасырып, ал қуғыншыларға теріс жөн сілтеп, шатастырып отырған.

	Исатайлар аялдаған жерге бір күннен артық түнемей үнемі қозғалыс үстінде болды. Жылқы мен түйеден басқаны алмай, қойешкіні қалдырып кетіп отырған.

	Төменгі Жайық шебінің күзеті күшті еді. Барлық бекіністерде әскерлер тұрған. Меркульевтің 400 адамының қайтып келуі шепті тіпті бекітті. Өзінің жасағы мен 200 казакорысы бар жүзбасы Сапунов отряды сұлтан Баймағамбет Айшуақұлы басшылығымен Сарайшықта құлақтарына хабар тисе болдыақ, Исатайларды індетуге әзір отырған. Оның үстіне Жайық бойы қосымша әскер тобымен тағы да нығайтылған еді. Өзен жағалауындағы бақылаушептерініңеніқысқартылып, 5–6шақырымсайын күзет қойылды. Олар мосы ағаш жасап Нарын тарапты алыстан бақылап тұрды. Қамалдар мен бекіністердің арасына қосымша постылар ұйымдастырылды. Жаманқала мен Бақсай бекінісі арасында 9 посты болды да, 40тан астам солдат кезектесіп күзетіп тұрды. Бұл күзеттер Жайықтан өтпек болған талай ауылдарды ұстап, әбден машықтанған еді.

	Үбі, Жақиялар арқылы барлау жасап, бұл хабардың анықтығына көздері жеткен көтерілісшілердің көңілдеріне қобалжу еніп, жігерлері құм болуға айналды. Мына тас бітеу тығырықтан шығар жол жоқ сияқты көрінді. Осы екі ұдай қиын тұста алқыталқы болған көтерілісшілерге Махамбет өршіл жырларымен демесін болды.



	Жайықтың бойы көкшалғын –

	Күзерміз де жайлармыз.

	Күлісті сынды күреңді

	Күдірейтіп күнде байлармыз.

	Құдай істі оңдаса,

	Ісім жөнге келгенде

	Қамалаған көп дұшпан,

	Әлі де болса, қойдай қылып айдармыз,

	Жолдастарым мұңайма!



	10 желтоқсанда қар жауып, қатты боран соқты. Көтерілісшілер Жайыққа жете алмай, далада үсіп өлетіндей қиын жағдайға душар болды. Исатай аузынан айтылатын «Жабығу» өлеңі осы көріністің жаңғырығы екені сөзсіз.



	Күн жадына қарасам,

	Жеддінің оны құралай.

	Аспаннан барып қар жауып,

	Аштырмайды көзімді,

	Қақтырмайды кірпікті,

	Соғады боран сабалай,

	Халық үшін қан төгем деп,

	Қараны ханға теңеп берем деп,

	Ол мақсатқа жете алмай,

	Қор болдықау, Махамбет, шырақай.

	(1837, 10 желтоқсан)



	11–12 желтоқсанда борасындаған күн қабағы бұлжымады. Аяз күшейіп, ауаның салқындығы 23 градусқа дейін төмендеді. Исатайлардың күткені де осы еді. Олар құмнан шығып, Жайыққа қарай асығыс, суыт жүрді. «Шешінген судан тайынбас» – ебін тапса ептеп, ебін таппаса қарудың күшімен күзетті бұзып өтпек. Түнде олар Жайық шебінен 6070 шақырым жерде көшіп жүрген Құрақ Маябасұлының үйіне келеді. Ол да Беріш руынан еді. «Бала күннен бірге ойнаған құрдас едің, сыйласып өскен сырлас едің, арнайы саған ат басын тіредім. Жолды білесің, ебін тауып Жайықтан өткізіп жібер» деп қолқа салады.

	12 желтоқсанның көз түрткісіз ала боран қараңғы түнінде Құрақ Маябасұлы өз басын, шаңырағының тағдырын Исатайдың амандығы үшін қатерге тігіп, жол бастап алып жүрді. Олар Жаманқаладан 5–6 шақырым жердегі Сарытоғайдың жырасына түсті. Маябасұлы Жайық аңғарына көрінбей қалай жетуді жақсы білетін. Олар Жайыққа 13 желтоқсанда таң алдының талма тұсы – сағат төртте ілікті. Суы қайтып, арнасы азайған өзеннің шаппа жарлы жағасынан киіз төсеп, алдымен отбасымен Исатайды өткізген. Бұл кезде күзетте тұрған жанында бір серігі бар Волгин деген солдат еді. Асау Көккөжек ат киізден шығып кетіп тайғақтап, мұз ойылып әбігерге ұшырайды. Кісінеген аттың даусынан күзет оларды байқап қалып, оқ атады. Мылтық даусын естіп Жаманқаладан хорунжий Жигин бастаған отряд Сартоғайға қарай тура шабады. Келсе, Нұрмағамбет Сүйінұлы деген аты ойылып, әбігерге түсіп жатыр екен. Басқалары арғы бетке өтіп кетіпті.

	Нұрмағамбет найзамен тұра ұмтылып Жигинді атынан қағып түсіреді де, тоғайға барып жасырынады. Оны ұзатпай ұстап алады. Азықтүлік артқан түйе мен 6 атты өткізіп үлгермеген екен. Соларды қолға түсіріп, мұз үстіне түсіп қалған найза мен қалқанды жинап алады.

	Бұл кезде Сарайшықтағы жасаққа хабар тиген еді. Жүзбасылар Попов пен Пономарев бастаған команда кеп хорунжий Жигинге қосылып, Исатайлардың соңынан қуғынға шығады. Ал Баймағамбет бұл кезде Сарайшықта болмайды, қазақ ауылдарында қонақтап жатқан еді. Ал жаңағы қуғыншы отряд 50–60 шақырым жерді шарлап, ешкімді таба алмай қайтып оралады. Ақ түтек боран көз ашқызбай әлі де түтеп тұр еді.

	Офицерлер қайтып оралып, Нұрмағамбет Сүйінұлын тәптішке алады. Жанынан қорыққан байғұс жігіт Исатаймен бірге Жайықтан өткен 35 еркек, 3 әйелдің атыжөндерін атап, түрлерін түстеп береді. Жайықтан Исатайлар қанша адам боп өткені туралы зерттеушілердің пікірі бірыңғай емес. Жоғарыда Н. Савичев 38 деп көрсетсе, Б. Аманшин 40, И. Кенжалиев − 42 адам еді дейді. Бірақ олардың кім екені әзірше толық түгенделген жоқ. Асылы Жайықтан өткен 35 еркек, 3 әйел деген келеге келетін сияқты. Сонымен олар мыналар: Исатай (1), Исатайдың кіші әйелі Несібелі (2), Исатайдың балалары Жақия (3), Досмахамбет (4), Оспан (5), Дүмбүян (6), Исатайдың қайын атасы Әліш Елемісұлы (7), Әліштің ұлы Мұса (8), қызы Бағылан (9), Исатайдың немере інілері: Алман (10), Баймен (11), Аймұхамбет (12) Тоғайұлдары, Исатайдың Жайық Беріш жақын ағайындарынан: Мәмбет Боқанұлы (13), Құсқара Сартұлы (14).

	Өтемісұлдарынан: Махамбет (15), Махамбеттің анасы Қосуан (16), Махамбеттің інілері Қожахмет (17), Сүлеймен (18), Хасен (19); Қожахметтің балалары: Мұса (20), Мерім (21), Лұқпан (22), Әкім (23), Өтемістің үлкен ұлы Тоқтамыстың ұлы Салық (24).

	Тайсойғанұлдарынан төртеуінің үшеуі Тінғали (25), Қамбар (26), Әуес (27).

	Сарт Еділұлы (28), оның балалары: Ырғи (29), Нұрғи (30), Нұрша (31), Ерше (32), Есенгелді Жанғабылұлы (33), Байболсын Есгелдіұлы (34), Әйтімбет Өтегенұлы (35), Тілеулі Айжарықұлы (36), Үбі Усин (37), Иманбай Қалдыбайұлы (38).

	Ал Исатайларды Жайықтан өткізген Құрақ Маябасұлын көп кешікпей хорунжий Жигин мен Қойыс Қалдыбайұлы ұстап, Оралға айдады да, әскери сотқа берді. Ол итжеккенде өлді. Маябасұлы Құрақтан ұрпақ бар: Құрақтан Әжмағамбет, одан Аухат ақын (әні бар), Аухаттан Қандім, Қандімнен Қырым. Рулары Құлкеш Беріш.

	Ал Кулагинге 13 желтоқсанда келген Геке Исатайлардың өтіп кеткенін бірақ білді.





V


	КӨТЕРІЛІСШІЛЕР ЖАЙЫҚ СЫРТЫНДА





ҚУҒЫН




	5қарашадағы Орал казакорыс атаманы Покатиловтың бұйрығымен Кіші Жүздің батыс бөлімінің билеушісі Баймағамбет Айшуақұлы Төменгі Жайық шебіне жіберілді. Оның міндеті Исатай Жайық сыртына өткендей болса жолын бөгеп, тұтқындау болды. Ол жанында сұлтандар Күсепқали, Мұхамедқали Тәукеұлдары бар, өз жасағымен Бақсайға кеп орналасты. Исатайлар Жайықтан өтетін түні ол Сарайшық маңындағы бір ауылда қонақта еді. Оған хабар 13 желтоқсанның сәске кезінде жетті. Сарайшық қамалының есаулы Щапов шабарман шаптырып, іздеп тауып алды. Қамал басшылары сұлтанға көмекке деп, есаул Сапунов, хорунжий Мизанов, Бородиндердің отрядын бөліп еді, олар барғысы келмей, қарсылық білдірді. Бірақ бұйрықтан бас тартуға лаждары болмай, сұлтанға амалсыз ілесті. Осындай ырыңжырың салдарынан олар түс ауа ғана Исатайдың соңынан қуғынға шықты.

	Барлау салып, сұрастырып білді ме, әлде ол жақта көтерілісшілерге жанашыр адамдардың барынан алдын ала құлағдар болды ма, Исатайлардың Жемдегі Ақтамға беттегеніне шәк келтірмеді. Бір бүйірден қиялай салды. Күнітүні дамылсыз шауып отырып, 14күні бесін шамасында Несібелінің көшін көрді. Олар түйелері жарамсыз боп, ілкі топтан кейіндеп қалып еді. Үштөрт жолдасымен Исатай, Махамбет те сол маңда болатын. Адымдарын тұсап, жол бөгеуге айналған бұларды Байнақ ауылына жеткізіп, қалдырып кетуді ойлап келе жатқан. 80 казакорыс отряды, 100ден астам сұлтан жасағы соңдарынан сау ете қалды. Исатайлар сайға құлап, жасырынып үлгерді. Бір жағынан күн кешкіріп қалғандықтан, екіншіден жемтігін көріп елірген қуғыншылар бұларды байқамады. Қуғыншыларды алаңдату үшін Несібелі көшінен екі адам жырыла қашты. Казакорыстар солардың соңынан лап қойып еді, қолдың бытырап кететінін білген Баймағамбет оларды тоқтатып, жырылып қашқандарды қууға 5 казакорысты бөлді. Олар әлгі екеуін түнімен қуып, келесі күні азар ұстады. Олар өздерін Малдыбай Қаражігітұлы, Ыстықбай Бәйменұлымыз деп таныстырады. Кейін олардың Сарттың Ерше, Нұрша атты ұлдары екені анықталады. Бұл екеуін қуған казакорыстар Баймағамбет тобынан көз жазып қалады да, Тополинск (Топайлы) қамалынан келіп шығады.

	Баймағамбет Несібелі мен оның сіңлісі Бағыланды қолға түсіреді. «Басқалар кайда?» – деп ақырады. Бірақ сұраудың қажеті жоқ еді. Ілгері озғандардың ізі қар үстінде сайрап жатқан, өздерінің де қарасы емісеміс көзге шалынатын. Беттері Байнақ ауылы еді. Баймағамбет уақыт оздырмай жөпелдім ілгері тартады. Бірақ қысқы күн тез батып, лезде көз байланады. Олар қызыл іңірде Байнақ ауылын азар тауып барып түнейді.

	Сарт, Тінғали бастаған ілкі топ соңдарындағы қуғыншыны көріп, түнейміз деп келе жатқан Байнақ ауылына бұрылмай, төте тарта береді. Түнде оларды Исатай мен Махамбет қуып жетіп, ізді жасыру үшін серіктерін ұзап барып, қайта қосыласыңдар деп, жанжаққа шашыратып жіберіп, өздері бір сайда қуғыншылардың алдын тосып қалады. Серіктеріне қолға түсетін қауіп төнді, бір амал қылмаса болмайтын.

	Байнақ жүргіншілер туралы жарытып ештеңе айтпағанмен, Баймағамбетті жалпылдап күтеді. Қолынан келген бар амалы қуғыншылардың жолын бөгеу еді, барын аямай құйып казакорыс жасақ басшыларын мас қып тастайды. Серіктерінің ырыңжырыңынан Баймағамбет таңертең уақтылы жолға шыға алмайды. Сапунов, Мизанов, Бородиндер бастарын түзеп алып қана атқа қонады. Сонда да мәндері болмай, былқсылқ етіп топ соңында келе жатады.

	Көз анық шалар жерден Исатайлар сайдан шығып, терістікке қарай салады. Баймағамбет батырдың өзін де, астындағы Көгілдір мен жетегіндегі Ақтабанды да бірден таниды. Көтеріліс басшылары көзіне көрінген соң, басқалары қайда деп ойламай, қалың нөпір соңдарынан қиқулап лап қояды. Тағы да алапат сүргін басталады. Әне жетем, міне жетеммен қас қарайып, күн батады. Батырлар ізін сипатып кетеді.

	Баймағамбет Исатаймен бұл жолығысуы туралы Орынбор әскери губернаторы Перовский мен Орал казакорыс әскері атаманы Покатиловке арнайы бөлек хат жазып баян еткен: Исатай 6–7 шақырым жерден алдымды орап өтті, мен жасағыммен тұра қудым. Бірақ көмекке деп жаныма ілестіріп берген казакорыс отрядынан қолғабыс болмады, олардың басшылары «арақ ішіп, бастары бұлғаңдап келе жатты» деп мәлімдеп, Исатайдан көз жазып қалу кінәсін есаул Сапунов, хорунжий Мизанов пен Бородинге аударған.

	Баймағамбет Исатайдың бұл әрекетінің амалсыз қашу емес, алаңдату маневрі екенін кейінірек ұқты. Демек, басты көш, негізгі топ алда, көтерілісшілер, қысталаңда қалай бытырамасын, соның төңірегінен айналшықтап шықпастары ақиқат. Шет жерге барғанда арқаланар бар жиғантерген байлықтары да сол көште. Исатай, Махамбеттің де сол көштен шырғалап шықпайтынына сұлтанның сенімі кәміл еді.

	Батырлардың алдарқатқан әрекетінен ілкі топ кем дегенде екі күншілік жерге ұзап кеткен. Баймағамбет ілгеріге дамылсыз барлау салдырып, өзіне қарасты сұлтандар мен старшындарды бұл іске жұмылдырып, жөпелдем Жемге қарай жылжыды. Осы бөгесін тұсында шептен көмекке жіберілген тың отрядтар қуып жетіп, казакорыс әскерінің саны 200ге, қуғыншы қазақ жасағының саны 300ге жетті. Сүйтіп, олар қаптал жолдармен қатарласып Жемге қарай беттеді.

	Көтерілісшілер де бірбірінен жақын маңда екі топ боп келе жатқан. 9 күн бойы іздеріне байланған қуғыншыларға жеткізбеді. Сол беттерінше, шалдырмай кететін де еді, Шүреннің опасыз биі Шонты Жамантайұлы мен Адай адамы Теке Бәйтерекұлы дегендер болмағанда. Олар Жақиялардың түнеген жерін біліп, Баймағамбет жасағындағы Мұхамедқали Тәукеұлына хабар берді. Өздері де қол жасақтап, түнемеден ашық алаңға шыға берген Жақия, Дүмбаян Исатайұлдары, Сүлеймен Өтемісұлы, Бәймен, Аймұхамбет Тоғайұлдарын, Байбосын Есенгелдіұлы мен Әйтімбет Өтегенұлын − жеті жас батырды ұстады. Бұл оқиға желтоқсанның 24 күні, Жемнің қырқасында болды. Жақия ұсталарын білген соң, қапталында салпылдап жүрген қоржынды бір еңіс жерге білгізбей тастай салды. Бірақ қуғыншылар қоржынды қолға түсірді. Ол − Исатайдың архиві еді. Кейін оның ішінен құнды құжаттар табылады. Оның қайсыбір деректері туралы Жәңгір мен Орал казакорыс атаманы арасында даулы айтыстар да өрбіді.

	Баймағамбет бұл жетеуін мықты күзетпен Оралға сол бойда айдатып жібереді. Дүмбаянды Суықбұлақтағы біздің үйде қалдырыңдар, басқаларын үкімет орындарына тапсырыңдар деді. Көтерілісшілердің бір тобын қолға түсіргеніне қуанып, арқаланған сұлтан ет қызумен Жемнің арғы бетіне шығып, қалғандарын тағы да жеті күн қуады. Көлденеңшың, Желітау, Сарышырпыға дейін жетіп, Көкшыңға келгенде өздері де қалжырап, аттары да болдырып, қуғынды тоқтатуға мәжбүр болады.

	Баймағамбет осы Көкшыңда өзіне қарасты адамдарын жиып кеңес құрады. Назар қонысына өткендер арасында Исатай мен Махамбет жоқ. Олар қайда болуы мүмкін? Баймағамбет өзінің есебі қатеге шыққанын, көтеріліс басшыларының ТайсойғанБүйректе қалып қойғанын сезеді де, Тәке батыр, Мұлым дегендерді әжептәуір қолмен Қаракөл, Қарабау, Бүйрек, Тайсойғанды сүзуге аттандырады. Қаңтардың 12 күні сұлтан Қайнар бойын, теңіз жағалаулары дистанцияларын және Жемдегі Шүрен тайпасын билеуші Асфандияр Сүйеуғалиұлын 100 адаммен Назарларға жібереді. Баймағамбет Назар билері Жүсіп Құланұлы, Медет Құланұлы, Тілеуқұл Атанұлына, Шымбек Жүсіпұлына, Ерсары Тәңібергенұлына, Бибатша Қидайұлына, Тура Тоқпанұлына, Изамбет Тураұлына хат жолдап, Исатайды ұстап беруді өтінеді. Хатта батырдың өлітірі басына 2000 сом сыйлығы барын және ескерткен. 13 қаңтарда өзіне қарасты старшындар мен билерге Исатай–Махамбетті ұстауға жазбаша түрде тәртіп береді. Ол хатты Кіші Жүздің батыс бөліміне тарату үшін сұлтандар Жақып Айшуақұлы, Құлдыр Сейтғазыұлы, би Сасық Көшербайұлы 56 адаммен ауылауылдарды аралап кетеді.

	13 қаңтарда Көкшыңнан кері қайтқан Баймағамбет өз жасағымен Тайсойғанға беттейді. Қаракөл, Қарабау, Бүйрек, Тайсойғанда болып, Исатай Назарларға асты дегенді естіп, өзінің әй дегендегі болжамы бәрібір шындыққа шыққанына көзі жетіп, 20 қаңтарда Калмыков бекінісіне аяғы ілігіп, 21 қаңтарда осы әңгімеге негіз болған деректерді хатқа түсіреді.

	Баймағамбет жолдан бұрылып Исатайды қуып кеткенде, «мас болып, бастары бұлғаңдаған» Сапунов, Мизанов, Бородиндер солар ұзаған жаққа бұрылған. Бұл топтың қатарында 36 казакорыс, бірекі сұлтан және қазақтар болған. Баймағамбеттің хат жүргізушісі Богданов та солармен бірге еді. Богдановтың 31 желтоқсанда Горск бекінісіне келіп берген мәліметінде олар Баймағамбеттен адасып қалған сияқты. «Баймағамбеттің ізімен төрт күн жүрдік. Бесінші күні Сыркөл қамысы деген жерге келгенімізде, Исатай Қарабау, Қаракөлде деп естідік» дегеніне қарағанда, олар бұрылып, доға жасап Жайық шебіне қарай жүрген. Сыркөл маңындағы бистаршындарды жиып алып, Исатайды ұстаңдар деп тәртіп берген. Құлшыныс білдірген әлгі билер мен старшындар үштөрт күннен кейін қайтып келіп еш жерден Исатайды таба алмағандарын мәлім еткен. «31 желтоқсанда Горск бекінісіне іліктік» деп жазады Богданов.





АТА ЖҰРТҚА ҚАЙЫРЫЛУ




	Баймағамбетті жолынан бұрып әкетіп, көзжаздырып кеткен батырлар желтоқсанның 15інен 16на қараған түні далада қонады. Көз ашқызбас қарлы боран ұйтқып соғады. Батырлар аттарын жыңғылды, дүзгенді көзтасаға байлай салып, қар үстіне жантаяжантая кетеді. Неше күн ат арқасынан түсіп, бел шешпеген ерлер, жамбастары жерге тиісімен, кірпіктері қабысып ұйқыға шомады. Өзектері талып, титықтап қажыған жандар мұз жастанып, қар жамылып жатырмын демейді, бастары жерге тигенді жібек көрпе, құс төсектен кем көрмейді. Таңертең оянса, бәрін түгел қар көміп тастаған екен. Бірбірін оятып, қар астынан тұрғыза бастайды. Баржоғы бесалты адам. Исатай, Махамбет, Есенгелді, Үбі, Әлмен, Құсқара, т. б. бұта түбінде отырып ащы құртпен оразаларын ашады. Несібелі, Бағылан, Ерше, Нұрша қолға түсті. Кеше мұны естіген ілкі топты бастап бара жатқан байғұс Сарттың еңіреген көз жасын көрсең. Несібелідей аяулы жарын жауға алдырған Исатайдың да демінде үһіл, тынысында күрсініс бар. Бірақ Баймағамбетті бұрып әкетіп, енді біржар белден кейін қолға түсетін серіктеріне араша болғандары ғана көңілге медеу. Тінғали, Сарт бастаған олар біраз жер озып кетті, бір көлденең кезікпесе, енді шалдыра қоймас.

	Батырлардың әп дегенде діттегені Жем бойы еді. Ол жаққа енді бара алмайтын болды. Батырлар ақылдаса келіп, бетті терістікке шұғыл бұрып, Тайсойған асуға пәтуаласты. Тайсойған Исатайдың атам заманынан жайлаған атақонысы. Сол Тайсойғанда шыр етіп дүниеге келген. Қаракөл, Қарабауларда Ысық пен Беріш ағайындар барды. Исатайдың нағашы жұрты Есентемірлер (Тағашы – одан Қожамбет, Құлқара, Киікші) де сол маңда.

	Бірақ қалың Беріш арасы әлі екі күндік жол. Мына қарлы боранда оларға жетіп жығылу оңай емес. Жолда түстеніп, қонып, тынығып алатын сенімді адамдар керек еді. Батырлардың есіне Тайсойған екі аралықта қыстап отыратын Ысық Сәмәмбет, Шығанақ батырлар түсті. Қайсыбірде қарсы кеп қалып, алысыпжұлысып жүргенмен, толағай басқа күн туған екіталай кезде батырлар бірбіріне демеу боп отырған. Арнайы ат басын тіреп келген құдайы қонаққа қорған да бола білген. Исатай шолғыншы жіберіп, Сәмәмбет, Шығанақ батырлардың ауылын іздетеді.

	Ол ауылды тауып келгенде, Сәмәмбет пен Шығанақ дабылдарын сырттан естіген ерлерді жантайып жастық, жайылып төсек боп қуанышпен қош алып, қол қусырып тік тұрып күтеді. Сәмәмбет қонақтарға арнап тай сояды. Исатай шай ішпесе, басы ауырып, қабағы ашылмайтын шайшіл адам еді. Қатарынан екі рет еселеп шай ішкенде, тарығып келген батырлар маңдайы жіпсіп жан шақырады. Кешке қонақасы беріледі. Батырлар жылы төсекте жайланып ұйықтап, ертеңіне сәске түсте тұрады. Ығылман ақын батырларды Сәмәмбет, Шығанақ ауылына бір қондырып, тез аттандырады. Алайда, осы өңірдің адамдарының әңгімесіне қарағанда, көтерілісшілер Шығанақ, Сәмәмбет аулында аунапқунап екіүш күн кідірген сияқты. Шығанақ батыр да ереуілші ерлерге шаңырағы астынан дастарханынан дәм татырған. Шығанақ, әсіресе, Исатайдың ойсойын көріп, көңілі толғаннан, төс түйістіріп, дос болған. Зерттеуші Нәубет Көшекбаев ел аралап жүріп, Ы.Шөрекұлының туысы, Миялы ауылының тұрғыны Жақсығұлұлы Орынбайдан жазып алған әңгімесі осы тұстардағы тапшы деректерге жамау болғандай.

	Шығанақ батыр Исатайларды үйіне шақырғанда, батыр өзгелерден гөрі жан серігі Есенгелдіге көбірек ілтипат білдіріп отырады. Атақты Есенгелді батыр көтеріліске бастанаяқ қатысып, тар қамау, қиын кездерде ересен қайрат көрсеткен Исатайдың айнымас жолдасы. Ол Исатай батырдың жанынан екі елі қалмайтын оққағары болған. Шығанақ батыр үйіне шақырып отырып, батырдың оққағар серігін көңілге қораш көрді ме, әлде әзіл үшін айтты ма: «Япырай, батыреке, ханға қарсы болғанда, сүйенген ерқараң мына қасыңдағы ма?» − депті. Исатай қабырғада ілулі тұрған садаққа қарап:

	«Мынау кімдікі?» – депті. Шығанақ: «Менікі» деген. «Кірісі қатты бұл садақты, қалай идіңіз?» дегенде, Шығанақ қалай игенін айтқан: өзі, баласы, әйелі жабылып ие алмаған соң, төрт жерге қайыңнан қазық қағып, тұттан бұрау салып, шаққа иген екен. Исатай: «Ендеше, сол садақты Есенгелдіге алып беріңізші!» – депті.

	Есенгелді жаққа түрікмен жүзді жебе салып созған кезде садақ екі бүктеле жаздаған. Есенгелді садақты Шығанақтың кеудесіне кезегенде, Шығанақ «батыреке, сауғалап» шалқасынан құлай кеткен. Ол кезде оқталған соң, қайтуға болмайтын, кезенген соң, атпауға болмайтын ырым бар. Шығанақ: «Есіктің босағасында ілулі тұрған саптама етігімді ат» депті. Есенгелдінің садағы қарабұланның терісінен тігілген, айыр шаптан келетін қос етікті қатар тесіп өткен.

	Исатай сонда айтыптымыс: «Жанымдағы 40 батыр бір басқа, Есенгелді бір басқа. Көзге қораш болғанмен, бір өзінде 40 кісінің күші бар».

	Аунапқунап тыныққан батырлар қошcay айтысып жүрерінде ІІІығанақ Исатайға бәйге басын бермей жүрген шабағаншыл Торы атын мініп кет деп, алдына көлденең тартқан. Ел аузындағы әңгімеде Исатайға нағашылары «Жолды күрең», «Сорлы күрең» деген екі ат сыйға тартқан екен, «Жолды күреңге тақым артса, батырдың сапары оң болады екен де, сорлы күреңге аяқ артса, бір пәлеге жолығады екен деседі. Міне, сол аты аңызға айналған «Жолды күреңді» сыйлаған нағашылары емес, Ысық Шығанақ батыр еді. Жайықты жарып өткен батырларды Бұхар бетте қол қусырып күткен Шығанақ батырдан бұ күнде кім бар, кім жоғы белгісіз, ал оның ағайыны СәмәмбеттенБатыс Қазақстанда аттары мәлім, көп оқыған ескі зиялылар–Құтқожиндер тараған.

	Сәмәмбет пен Шығанақ Исатайлардың рулас ағайындары Есенғұл, Қаратоқай Беріштердің ауылын сілтеді. Сәмәмбет пен Шығанақ бұл маңдағы Беріштің белді азаматы деп Бабатқа иек сүйей сөйлеген. Бұл өңірден кеткеніне 30 жыл болған Исатай оны білмейтін. Дегенмен сол Бабатқа түстеніп, ат шалдыралық деп шешті.

	Сәмәмбет, Шығанақ ауылдарынан шығып, Тайсойғанның жолына түскен соң, Шығанақ батыр сыйлаған шабылғаншыл торыға ер салдырып, ереуілге төпелеп мініп, тулақтай аздырған жануардан жан серігі Ақтабанды жетекке алды. Ол атын хайуан демесең, адамнан зиялы еді. Шыбын жан көзге көрінген талай тар кезеңнен иесін жауда қалдырмай алып шықты. Тастөбе қырғынында Исатайға оң қолдан, Ақтабанға оң санынан оқ тиді. Сонда да Ақтабан ортекедей орғып, қалың жаудың арасынан аман жырылып шығып, оқша зымырап берген. Алайда, қара санынан қан шүмектеп, ұзаққа бауырын жаза алмады. Сонда батыр қосақтағы Көгілдірге қарғып мініп, Ақтабанның тізгінін қоя бергенде, жануар жіпсізақ жетекке еріп, қапталдан қалмай отырған. Көгілдір әп дегенде кірістен кеткен жебедей аңырап зулайтын ұшқыр еді де, Ақтабан ертеден салса, кешке озған, ылдидан салса, төске озған шынында шаршауды білмейтін «томаға көзді қасқа азбан» еді. Ақтабандай жылқының сырттаны Махамбеттей ақынның сырттанының өлмес жырларына ілігіп, батырдың өзінен кем жырланбады. Ақтабанға арнап Махамбет «Мінгені Исатайдың Ақтабанай» деген ән де шығармап па еді.





	Мінгені Исатайдың Ақтабанай,

	Сүт беріп, сұлы беріп баптағаныай...

	Мыңды беріп, бірді алған Ақтабанды

	Жыландай белге соққан бүгілдірдіай

	* * *

	Исатайдың сол күнде

	Ақтабан аты астында,

	Дулығасы басында,

	Зығырданы қайнайды.

	Астына мінген Ақтабан,

	Ақ бөкендей ойнайды.



	* * *

	Мінгені Исатайдың Көгілдірай,

	әскерін барша құмға төгілдірдіай!



	Міне, Махамбет жырау Ақтабанды жырына қосып, жарықтық жануарға сөзден ескерткіш қалап едіау. Байқап отырсаңыз, Махамбет жырына Көгілдірдің де аты енген. Гекенің жазбаларында, есаул Истоминнің рапортынды да Исатайдың құстай ұшқыр қос жүйрігі жиіжиі ауызға алынады. Қуғынсүргін басталған кезде, Ақтабан жараланып, Көгілдір батырға небір тар қамауда қолғанат болған. Ә дегенше оқша зымырап, қара үзіп кететін Көгілдірді орыс әскерінің басшылары бұлыңғыр түсін жақсы ажырата алмай бірде «серый», бірде «сивый» деп жазған да, оның құс тістеген ұшқырлығына таңдай қағып таң болған. Гекеге тұтқынға түскен Қабыланбай Қалдыбайұлы ұшқан құсқа бергісіз, Исатайдың екі аты барын мойындап, олар тұрғанда батырды қуып жету мүмкін еместігін айтқан. Қабыланбай: Исатай атының жүйріктігін ешкімге білгізбей жасырып ұстайды деген.

	Махамбетте осы пікірге сарындас өлең жолдары бар:



	Арғымақ сені сақтадым,

	Құлағың сенің серек деп.



	Батырлар жаугершілікке баяғыданақ қос ат мінген. Ал «ереуіл ат» деген тек Исатай–Махамбет көтерілісі кезінде жиі қолданылып, тілімізге енді. Ереуілшілер ереуілге деп, әдейі ат сайлаған. Жүйрік ұшқыр ат Исатайдың соғыс тактикасында белгілі мәнге ие болған. Батыр қос жүйрігін соғысқа жасырын жаратқан. Сырт көзге сыралғы болмас үшін оларды бәйгеге де қоспаған. Соның арқасында қолға түсетіндей небір қиын сәттерде жырылып шығып, құтылып кетіп отырған. Содан сабақ алған орыс әскері Қиыл қырғынында бірденақ Исатайдың астындағы атын қарауылға байлады.

	Көгілдір Бұхар беттегі сүргіннің ащы дәмін татты. Ал жаралы, титықтаған Ақтабан 1837 жылдың желтоқсанының 20ларына дейін жетектен қалмай Бабат ауылына ілесіп келді. Көк сіңірі көрініп, тулақтай арыған арғымақ Исатайдың рулас ағайындарының бірінің қолында бағуда қалуы ғажап емес.





БАТЫРЛАР БАБАТ АУЫЛЫНДА




	Сәмәмбет, Шығанақтардан сыйқұрмет көріп аттанған батырлардың көздегені әлі де әрірек жатқан Қаратоқай, Есенғұл Беріш ауылдары еді. Төңірегі ауызға алып, мақтауын жеткізген соң, ағайынға басы сыйлы айдынды азамат Бабат ауылын басып өткеніміз білместік болар деп, сәлем беріп, түстеніп шығуға ұйғарысты. Білістаныстары кем демесең, Бабат Есенғұл Беріш балаларының бірі еді.

	Бабат байтағын жауға алдырып, арғы беттен арыпашып келген бауырын құшағын жайып қарсы алды. Ол кездегі де, казір де исі қазақтың қонаққа ұсынар киелі дәмі шай мен ет қой. Шай тағамын айрықша баптау, әсіресе Атырау–Жайық өңірінде қатты құнтталған. ИсатайМахамбет заманындаақ оның культке айналған сыңайы бар. Бабат үйінің жанындағы қарағашты жықтырып, жез самауырмен шай қамдатады. Маяның сүтін қатып, қызыл күрең шай береді. Ол сол күні жүреміз деген қонақтарды жібермей, батырларға үйірден алдырып, асаудан қысыр сойғызады. Оны көкпектің шоғымен баптап пісіріп, сарыала ғып алдарына тартады. Еттен кейін бір тоқбасар дамыл жасап, қайтадан шай береді. Шайдан кейін батырлар көңіл көтерсін деп, түн ортасына дейін саз мереке жасайды. Осы жолы Махамбет өзінің руласы, атақты Жайық Беріш Төлеген жыраумен кездеседі. Төлеген сол тұстағы Тайсойған–Бүйрек өңіріндегі атақты айтқыштардың бірі еді. Ел қамын толғап, боталы нардай боздайды. Бұл кеште Махамбет те жырлайды.

	Бірақ оның ауызынан уайымқайғы емес, күреске үндеген қайратты, қайсар толғаулар төгіледі.

	Қазақтың бас қосылған ұзақ түндердегі әңгімесінің аужайы белгілі. Үй иелері батырлардың келген жерінің ахуалы, арғы беттің жағдайын сұрап әңгіме тартқанда, Махамбет Нарынды таныстыру мақсатымен:



	Әдірә қалған Нарынның,

	Теңіз деген суы бар.

	Жағасында жағалай біткен,

	Қамыс деген нуы бар, –



	 деп басталатын «Нарында» деп аталатын толғауын толғаған. Осы кеште Махамбет «Менің атым–Махамбет» деген жырымен өзін таныстырса, «Исатай деген ағам бар» өлеңімен Исатай батырды таныстырған. Бұл көтерілістің бірі басшысы болғанда, екіншісі–қосшысы, қос батырдың Нарындағы істері мен ерліктерін сипаттайтын қайсар жырлар. Ығылман:



	Махамбет сынды батырдың,

	Қайрап айтқан сөзінен,

	Жабыққан ерлер пайда алды,



	 дегенде, Махамбеттің осы толғауларын меңзеген.

	Батырлар бұл күні кеш жатып, ертеңіне сәске түсте тұрады. Түнімен күзет қойып бақтырып, таңертең суарған аттары тыңайып қалған екен. Батырлар ас қамына кірісіп, тағы да жайланып отырып шайлады. Жолға жүргелі жатқанда, Бабат айт пен тойда шабылып, аяқтыға жүлде бермей жүрген «Қанжирен» атын Исатайға жетектетіп жібереді. Қанжирен биыл жаз бойы ұсталмай, ірің майы үстінде семіз екен. Исатайдың екі күреңінің бірі осы Қанжирен.





КӨНСАДАҚТЫ ҚҰДАЙБЕРГЕН




	Батырлар Бабақпен қош айтысып, жүріп кетеді. Көздеген мақсаттары қарлы боран, алапат қыста қуғыншының құрығы жете қоймайтын Тайсойған құмына тереңдеп ену еді.

	Тайсойғанға бет түзеген көтерілісшілер Қаракөлдің жанынан өтеді. Исатайдың нағашысы Бай Киікшінің бейіті осында екен. Оны жазуынан танып, аттарынан түсіп, дұға етіп, бет сипасады. Одан өтіп Есентемір ауылына асығыстау түстенеді де, Қылышкескен Шеркештердің ауылына соқпай, қыстақ сыртындағы белден кесіп өтіп, маңдайлап құмға енеді. Бесін кезінде Ысық Сейтек Жәмбілдің дөңінен асады. Суыт жүрген қарулы топқа қарсы келіп, ешкім жөн сұрамайды. Көргендер сырт айналып жол беріп, тайқып кетіп отырады. Жоғарыда Баймағамбеттің хат жүргізушісі хорунжий Богдановтың «Бесінші күні Сыркөл қамысы деген жерге келгенімізде, Исатай Қарабау, Қаракөлде деп естідік» деп жазғаны осы шамаға дөп келеді. Бұл желтоқсанның 20–21інің о жақ, бұ жағы.

	Екінді намазы кезінде Қырғынның бергі жағында Итекі шоқы басында отырған Құдайберген батырға кеп түседі. Көтерілісшілердің Құдайберген ауылына хабар салмай, тура кеп ат басын тіреген түрлері бар. Батырдың ауылы шапқалы жүрген жау ма деп, сасып қалады. Жөн сұрасқаннан кейін барып, бұлардың Жайықтан өткен қайсар ерлер екеніне көзі жетіп, ықыласпен хош алады. Батыр батырдың дабырасын алыста жатып естиді, Исатайлардың қиқарланып, көк тайғақта Жайықтан көктей өткендерінен хабардар екен.

	Құдайберген Елемісұлы − «ИсатайМахамбет» дастанында әжептәуір жақсы жырланатын, архив документтерінен де, ресми тарихтан да аты белгілі қарт батыр. Руы–Кете, Кете ішінде сегіз арыс Майлыбайдың Көбігі. Әкесі Елемес те Сырым қозғалысына қатысып, батыр атанған.

	Ал Құдайберген батыр атағын 1775 жылы қалмақтар жоңғарға жөңкілгенде әкесінің жасағымен ата жауға қосыла шауып, бала жігіт кезінде алған. Исатайлармен жолығысқанда жетпістен асып кеткен кісі. Дақпырты алысқа жайылып, ел аузында «Көнсадақты Құдайберген» аталған осы еді.

	Ығылман оны былай суреттейді:



	Түсі сары кісі екен,

	Ұзындау жирен сақалды.

	Аузына арам салмаған,

	Момыннан қарғыс алмаған.



	Құдайберген батырдың бұл күнге дейін көзі тірі ұрпақтары бабасының сырт бейнесі ақын жырлағандай болғанын мақұлдайды.

	Дәм үстінде сұраса келе, Құдайберген мен Исатай нағашыжиенді боп шығады. Құдайбергеннің шешесі – аты Болған, Жаңбыршы Беріш қызы екен. Құдайберген жиендік жолымен әзілқалжың айтып, ереуілші ерлерді күлдіріп, көңіл бірлейді. Құдайбергеннің ерегіскен дұшпанға намысты қолдан бермейтін, азулары білемдей бес ұлы бар екен.

	Ығылман:



	Бес баласы бар екен,

	Бесеуі де нар екен.

	Ерегескен дұшпанға

	Жібермеген намысты.

	Ең үлкені Әбірем,

	Әумен, Шора, Алдабай,

	Берістемі тағы бар.



	Құрал Тоқмырзиннің баяндауынша: Ақтөбе облысының Алға ауданы Қарабұлақ совхозында Құдайбергеннің осы бес ұлының бірі – Алдамбайдың (Алдабай емес) тікелей ұрпағы Шағыраев Тұрғали Ұлықпанұлы тұрады. (Құдайберген, Алдамбай, Шағырай, Тұрғали. Тұрғалидің жұбайы–Бадагүл әжей). Міне, осы Тұрғалидің айтуынша: Құдайбергеннің бес ұлының аты− Әмірен (Әбірем емес), Әумин (Әумен емес), Алдамбай (Алдабай емес), Періште (Берістем емес), жалғыз ғана Шора дұрыс аталған. Бұл Ығылманның қатесі емес, қолданқолға өтіп жүрген қолжазбаны көшіргенде, түзеткенде, баспаға дайындағанда кеткен шалалықтар болса керек. Әйтпесе Ығылманның Құдайберген әулетін жақсы білгеніне күдік келтіруге негіз жоқ.

	Батыр нағашыларымен жүздескен Құдайбергеннің бес нары ағаларына жан ұшырып, жайылып жастык, иіліп төсек болады.

	Батырлар жатажастанып, ұзақ кештерде сыр шертіседі. Құдайберген өз мұңын айтады. Адай мен Кете арасы қан төгіліп, асқындап тұр екен. Араздықтың айықпас дертке айналған сыңайы бар. Екі жақ та бітімге барған адамды өлтіріп, қарғыс айтысып, қан жүктеп, мойынды теріс беріп отыр. Сөйтіп, бір мұңның ұшығын сездірсе, «ата жауым хан, төре» деп екінші сырын тағы ашып айтады.

	Ал жөн сұрап ереуілшіл ерлердің аузын бакқанда Исатай жан сауғалап қашып келген адамның сөзін емес, орысқа елді сатқан хан, төреге қарсы қылыш сайлағалы келген өршіл батырдың өжет сөзін айтады. Ол күлтелемей, хан, патшаға қарсы алты Әлім, Жетірудың баласына сауын айтпақ ойын жасырмайды.

	Исатай батырдың қорынбай жауына қас тігіп сөйлеген сөздері Құдайбергеннің көңіліне қонып, жанына жағады. Ол да қартайдым демей, ел қамы үшін аузына апарған асын жерге қойып жүрген, қара қазақтың шерін шерлеген жан еді. Бауырынан баласын, қол астынан байтағын алдырып, қуғынсүргін көріп тарығып келген ерлер – жан бағып, бас сауға сұрай ма десе, кеудені керіп, жау іздеп атойлап отыр. Көпті көрген кәрі көз, көшелі батыр жемірілген жасықты емес, шар болаттың жүзіндей жарқылдаған асылды көрді. Ел көтеру еріккеннің ермегі еместі. Орайын тауып, қыбын келтіргеннің өзінде, сәті дегені тағы бар. Құдайберген батырлармен таразы басын теңдеп, асықпай кеңесу үшін, осында қыстаңдар деп қолқалайды.

	Құдайберген ереуілшілерді қыстатам деп мәрттік қылғанмен, тал түсте тай жығып жейтін арда ерлерді күйін кемітпей бағыпқағу оңай еместі. Әке айтқан соң, қызу жиендер намысқа жығылып, барын салды. Батырларға бір үй бөлді. Жұмасына бір қара жығып беріп тұрды. Майлыбай Кете, Құдайберген дәргейіндегі ағайын бұл іске түгел жұмылды. Тентек жиендер тізе батырып, күшпен көндіріп ортадан сойыс шығартты. Батырларды күтуге екі жігіт бөлінді. Киімдерін жуып, үстерін тазартты. Мата таптырып, иіндерін жаңартты. Махамбеттің темекі тартатыны бар еді. Жайықтағы орыс селендеріне ат шаптыртып, оны да алдыртты.

	Майлыбай Кете көнсадақты Құдайберген атадан бір туар дана да, кісілікті кісі екен. Өз дәргейіндегі жандарға ауызға берік болыңдар деп катаң тапсырып, сенімді жігіттерден жанжаққа тыңшы салды. Итекіге сұраусыз, бейсауат адамдардың аяғын бастырмады. Осынау бір қора жанды киіндіру, ішіндіру, шайжемнен тарықтырмай күту оңай шаруа еместі. Батырлар: «Апырай, салмақ салып, сендерге қиын болдыау» деген емеуірін танытса, Құдайберген: «Ысқырса – мал желдікі, айдап кетсе жаудікі» дей келіп, ел қамы үшін еңіреген ерлер туралы аталы сөз толғап, көшелі ойлар сабақтайтын. Ереуілшілер оның алдының кеңдігіне, жанының дархандығына тәнті болысты.

	Құдайберген келесі жазда хан, патшаға қарсы ел көтеру жайын ақылдаса келіп, кімдерге салмақ салып, ат басын тіреу керегін айтты. Елдің тізгіні жекежеке батыр, билердің қолында. Солар ықылас танытса, жолдары болғаны. Ал олардың аузы қисайса, жолдары болмағаны.

	Сондықтан көктемде Әлім, Табынның арасына өзі бастап баруға уәде етті.

	Жігіттер әупірімдесіп «ә, сәт!» десіп қалды. Махамбет «Толғау» деген жырын осы кезде толғаса керек.



	Еменнің түбі сары бел,

	Еріскен көңіл бәрі бал.

	Жоғарыдан төмен төгейін,

	Керегіңді теріп ал.

	Қасыма ерген жолдастар,

	Антыңды бұзып айрылма,

	Зейініңді бермен сал.

	Жапанға біткен жасылдыау,

	Жамандардың басы сау.

	Жаманды байқап қарасаң,

	Күндердің күні болғанда

	Өз басына өзі жау.

	Арғымақ жақсы aт мініп,

	Жеке шығып елімнен,

	Толықсып толғау толғасам,

	Іштегі қызғын басылдыау.

	Өлең айтып толғадым,

	Көкірегімді басарға,

	Махамбеттей мұңдыға

	Енді келер күн қайда

	Ханға құрған шатырды

	Сүңгімен түртіп ашарға.

	Алтын жақса жарасар

	Жылтыраған күміске.

	Он екі ата Байұлы,

	Жиылып келсе бұл іске.

	Алты сан алаш aт бөліп,

	Тізгін берсе қолыма,

	Заулар едім бір көшке!

	(1838, қаңтар)



	Махамбет өлеңдерінің хронологиясын түзіп, жылын анықтау, әрине, оңай шаруа емес. Бұл жерде жаңылудан аулақпын деп ешкім айта алмайды. Ақын мұрасында әлі де бір ізге түспеген жолдар, шумақтар баршылық. Хронологияны дұрыс таңбалауға солардың кедергісі аз емес. Алайда, тарихи жағдайды терең біліп, Махамбет жырларын саралап оқығанда ғана – оның қай уақытта, неге байланысты туғанын шамалайсың. Жоғарыда біз өлеңге жыл қойып отырғанмен, неге олай істегенімізді тәптіштеп жатпадық. Тек мысал ретінде осы толғауға тоқталып өткеніміз жөн сияқты.

	Толғауда мұң болғанмен, Махамбеттің жалғыз қалғанда шығарған жырларындағыдай салын су алған, еңсесі төмен үмітсіздік жоқ. Оның жанында жолдастары бар. Соларға қарата, солардың ортасында отырып толғағаны аңғарылады. «Жеке шығып елімнен, толықсып толғау толғасам, іштегі қызғын басылдыау» деген жолдар да көп сыр аңғартқандай. Бұл жолдар батырлардың Тайсойғанда жатқан кездерінің мінезқұлқына дәл келеді. Махамбеттің Байұлы, алты алаш жиылып тізгін берсе, әлі де заулайтын ниеті бар. Бұл Құдайберген ел көтеруге уәде бергеннен кейінгі көкірекке біткен жел тәрізді. Әзірше нық сенім жоқ, үміт қана бар.





ИСАТАЙ ҚАЙДА ҚЫСТАДЫ?




	Исатай 1838 жылдың қаңтар, ақпан, наурыздың бас кезінде қайда болды? Исатай–Махамбет тарихындағы ең осал тұс осы. Тарихшылардың барлығы бірауыздан ең кем салғанда ақпанның басынан бастап Исатай да, Махамбет те Назар тайпасын, Борсық кұм, Шошқакөл, Доңызтауды паналады дегенге саяды. Жоқ, Исатай Тайсойғанда, көнсадақты Құдайберген ауылында болды дейтін жалғыз Ығылман ғана.

	Енді осылардың аққарасын байыптап көрелік. Барлық зерттеулерге дәйек болған Баймағамбеттің 1838 жылдың 21 қаңтардағы ақпарында: «Олардың Қаракөл, Қарабау, Бүйрек, Тайсойған арқылы Шектінің Назар бөліміне жетіп, одан әрі Хиуа асқанын кейін барлаулармен анықтадым» деп жазылғанды. Сұлтан осы пікірінен айнымады. Өз сөзін 19 ақпан, 12 наурыздағы рапорттарында да құптап бақты.

	Баймағамбеттің бұл пікірі нақты дерекке емес, жорамалға құрылған еді. Оның нық сенімінше көтерілісшілердің Науша, Жүсіп Құланы, Қайыпқалидан басқа паналайтын адамы жоқты. Батырлардың Жайықтан өтісімен Жемге жөңкіле тартуы сондықтан. Шынында, ел ішінің пиғылын аңдыған сұлтан дұрыс болжаған еді. Бірақ өмір соқталаңы ылғи да бірмебір келе бермейтінін ескермеді.

	29 наурызда подполковник Данилевский Кулагин қамалына келген сұлтан Асфандияр Сүйеуғалиұлы мен Кете руының старшыны Тастемір Шудайұлынан пікір сұрайды. Исатай Назар тайпасының арасында Доңызтауда, серігі Махамбетті Қайыпқалиға жіберген деген мәлімет береді. Бірақ олар Исатайды көрмеген, осыдан екі ай бұрын (яғни ақпанның басында) сол тарапқа басқа шаруамен барып қайтқан бір адам айтып келген. Асфандияр Қалиұлы Баймағамбеттің тапсырмасы бойынша Исатайды ұстауға басты жауапты адамдардың бірі еді. Бұл хабарды неғып анықтамай жайбарақат отырғаны түсініксіз.

	Сонымен біз Исатайды көзіммен көрдім деген куәгерді әлі кезіктірген жоқпыз.

	Ақпанның 10–15 аралығында Төменгі Жайық шебінің бастығы ротмистр Акутиннен Баймағамбеттің ақпарларына қарамақайшы тосын мәлімет түсті. Исатай Назар тайпасының арасында да, Хиуада да емес, Жайықтың шебінен 34 күндік, Горск қамалына қарамақарсы Шошқакөл деген жерде жігіттермен жүр. 95 адамы бар. Жуық арада Науша батыр келіп қосылмақ. Ішкі Ордадан өткен адамдармен қатарларын көбейте түспек. Жайық бойындағы қазақ ауылдары азықтүлікпен қамтамасыз етіп отыр. Исатайға басты қолғабыс етушілердің бірі Алаша руының старшыны Сарыбөпе.

	Орынбор әскери губернаторын, Шекара комиссиясын, Орал казакорыс әскері атаманын жуық маңда Исатай жоқ, ол берісі Назар арасында, әрісі үстірттің арғы жағында тұратын ағайыны Исатай Кәріпұлы ауылында, болмаса Хиуада деп сендіріп келген Баймағамбетке бұл хабар өзіне тура атылған оқпен бірдей еді. Ол 19ақпанда Орынбор әскери губернаторына түсінік берді. Горск қамалынан 3–4 күншілік жерде Шошқакөл деген жер аты жоқ, ондай елді мекен шептен 15 күндік жердегі Атыжақсы өзенінің бойында деп.

	Түсінігіне қарамай, оны ордасынан Калмыков бекінісіне шақыртып алып, шұғыл барлау жасауға міндеттеді. Ол Сарыбөпе Кенжеқараұлы, Сатай Кенжеқараұлы, Сарықожа Сарыбөпеұлы, № 3, 4 дистанция бастықтары Мырза, Өтебай дегендердің басшылығымен шолғыншы жасақ құрып, Қаракөл, Қарабаудан бастап Шошқакөлге дейінгі аралықты сүзуге бұйырды. Бұл шолғыншы топ құрамында Алаша Кенжеқараұлдарының қаншалықты белсенділік көрсеткені белгісіз. Олардың тарапынан ләммим хабар болмаған. Ал Мырза мен Өтебай не істеп, не қойғандары туралы оқтыноқтын ақпар беріп тұрған.

	Осы тұста Исатайдың ізін кесу мақсатымен қырға Жүсіп Айшуақұлының да жасағы шықты. Олар Тайсойғаннан бастап Барлыбай, Бұрмасай, Қояндышоқы, Итқұдық, Иманқара, Шынкөлдіге дейін барып қайтқан. Баймағамбет әкімдердің алдында қолайсыз жағдайға тап болды. Ол ең алдымен өзін жалғаншы еткен Акутиннің хатындағы деректерді анықтауға күш салды. Ол Акутинге мәлімет берген Масқар руының адамы Арғынбай Көпенұлын іздеп тауып, тәптіш жасаған. Арғынбай Акутин көргенбілген адамым емес деп, айнып шыққан. Баймағамбет осы тәптіш жауабын жоғарыға жолдай отырып, «үкіметтің барлық тапсырмасын ықыласпен атқарып отырған сенімді адамымыз Сарыбөпенің алдында ұят болды» деп, Сарыбөпені қорғай отырып, өзін қорғады да, Акутинді қаралады. Бұл тұста Баймағамбетке Исатайдың анық хабарына көз жеткізуден гөрі өз басын ақтауға көбірек мұғдар болған сияқты.

	Баймағамбет осы хатты жазып, Орда ішінде болуы керегін айтып, үйіне сұранып еді, губернатор рұқсат етпеді. Ол әуелі Калмыков, кейін Кулагин қамалында 11 сәуірге дейін отырып, күнітүні Исатайлар туралы мәлімет жинау ісімен шұғылданды.

	Осы шамада Ішкі Ордадан Жайықтың Бұхар бетіне Ысық руының Үргенішбайұлы, Айдабекұлы, Балабекұлы деген адамдары өтеді. Олардың арасында Исатайдың қайын атасы Әліш Тұрымбетұлы да бар екенмыс деген хабар дүңк етеді. Исатайдың қайын атасының есімі Әліш Елемесұлы, ол Жайықтан батырмен бірге өткен. Асылы, бұл Әліш Тұрымбетұлы Сарттың жамағайыны Жаппас, старшыны Әлжан Тұрмәмбетұлы болса керек. Ол Исатайлармен 1836 жылдың көктемінде тізе қосысқан белгілі көтерілісшілердің бірі.

	Аяқ астынан Жайықтан тыныштық кетті. 27ші ақпан күні Кулагин мен Гребенщиков бекіністері арасынан Қанай Қосымбайұлы төрт жолдасымен өтіп, қолға түсті. Ол өз жауабында: 10ақпан шамасында Исатай жанына аты белгісіз Өтемісұлы деген біреуді қосып беріп, Ішкі Ордадан жылқы әкелуге жұмсағанын, жолда тағы да үш адам қосылғанын, боранды түнде Жайықтан өтіп, 15 шақырым жүргенде Өтемісұлынан көз жазып қалғанын айтады. Қосымбайұлы Исатай Жемдегі Ақтамда, жанында 220 адамы бар. Ойы мұз кетпей, Ішкі Орданы шабу. Махамбетті аткөлік сұратып Қайыпқалиға, ереуілшіл асау батыр Наушаға жіберді дейді.

	Жайық шебі, Ішкі Орда тағы да ушу болды. Жәңгір жедел жасақтап, Өтемісұлын іздеуге адамдар шығарды.

	Савичев Қосымбайұлын Исатайдың айнымас сенімді серіктерінің бірі еді дейді. Кейін Қосымбайұлын Баймағамбет пен подполковник Данилевский қайтадан тәптішке алып, әскери губернатордың сұрауымен сарапты қорытынды шығарды. Баймағамбет Қосымбайұлы өтірік айтады, Исатай Кіші Жүзде қол жия алмайды, оның қол жиғандай тірегі жоқ десе, Данилевский өтірік бопсамен қорқытып, құтылып кетпек ойы бар қазаққа тән мақтаншақ қызыл сөз деп бағалаған.

	Жайық шебіндегі қамалдарға 2 наурызда Исатай туралы жаңа мәлімет түсті. Тайсойғанға барып қайтқан Ішкі Орда адамы (арнайы тапсырмамен барған тыңшы болса керек) Исатайдың жауынгер сарбаздары Төлеген мен Өтемісұлын 5–6 жігітпен көргенін, олар Жемнен 500 жасақпен келетін Исатайды күтіп жүргендерін айтқан. Ал Махамбет туралы Қайыпқалидан әскер сұрауға кетті деген.

	Ал 5 наурызда Шекара комиссиясына жауап берген Байбақты руының қазағы Есболайұлы Исатай 25 жігітімен Жайық шебінен 16 күншілік жер Жем сыртындағы Доңызтауға кетті деген.

	Енді осы қарамақайшы деректерді сараптап көрелік. Барлық мәліметтерде Махамбеттің Жем өзенінің сыртындағы Назарларда, ежелгі қанды көйлек досы Наушада, болмаса Хиуадағы Қайыпқалида екені айтылған. Ол күмәнсіз рас сөз. Бұхар бетте батырлар бастарының амандығын дәтке қуат етіп, бұта бұқпай күресті жалғастырамыз десе, арқа сүйеу тірек табулары керекті, ал әп дегенде тірек болар адамдар Науша мен Қайыпқали еді. Ал ол екеуі де бір кездегі Исатайдың саяси қарсыласы да, Махамбеттің дұшпанға қылыш сілтескен үзеңгілес достары еді. Бұхар бетте өздеріне жанашыр сенімді қорған, халықтың басын біріктірердей көтеріліске ұйытқы табу – тек Махамбеттің ғана қолынан келетін. Ақыл пісіріп, ой қорыту үшін оның Науша мен Қайыпқалиға тез жетуі керек еді. Құдайберген ауылына келген соң, ол көп ұзамай 1837 жылдың желтоқсанының 24–30 аралығында Жемге аттанған. Осыдан келіп, «Эй, Махамбет, жолдасым» атты, бұған дейін түсініксіздеу боп келген ақын толғауының сыры ашылады. Толғау Исатайдың атынан айтылған, батыр көтерілістің кезеңді, соқталаң тұстарын баяндай келіп, сөзінің соңында:



	Осы жақта мен өліп,

	Артымда тірі сен қалсаң,

	Жасөспірім Жақияны,

	Жолдасым, саған тапсырдым!



	–деп бітіреді. Неғайбіл алыс сапарға аттануға қамданған қимас жолдасына батыр қоштасарда осы сөзін айтқан, Махамбет кейін оны өлеңге айналдырған. Исатайдың ұлы Жақияны оған тапсыруы Жемге асқан Жақиялардың ұсталғанынан әлі хабарсыз болғанының айғағы. Демек, Махамбеттің Жемге жолға шығуы не Жақияның әлі қолға түспеген, не түскенмен, аныққанық хабары жетпеген кез.

	Ал бұл тұстағы Исатай тағдыры туралы хабарды негізінен үш топқа бөліп қарауға болады: 1) Баймағамбет және оның дәргейіндегі адамдар хабары, 2) Исатай серіктерінің хабары, 3) Бөгде жандардың хабары.

	Баймағамбет хабары дегенде: Баймағамбеттің өзінің жоғарыға берген рапорттары мен подполковник Данилевскийдің Жем–Сағыз аралығындағы дистанциялардың билеушісі Асфандияр Сүйеуғалиұлы мен Кете старшыны Тастемір Шудайұлынан алған мәліметін ғана айтамыз. Олар түгелдей жорамалға құрылған, Исатайды көзімен көрген адамдардың бip ауыз айғағы жоқ. Исатайды ұстауға, ұстамаған күнде де аныққанық хабарын білуге міндетті, сол мақсатпен Назарлар арасына барып қайтқан Асфандияр Сүйеуғалиұлы Исатай туралы мардымды ештеңе айта алмай, бөгде біреудің ел ішіндегі ұзынқұлақтан естігенін ғана куәлікке тартқан. Бұл деректер қаңтар, ақпан айында Исатай Назарлар арасында болды деп тұжырым жасауға аздық етеді. Асфандияр Сүйеуғалиұлы Исатайдың ол жақта жоқтығын білген, бірақ өзінің тікелей басшысы Баймағамбеттің жоғарыдан төменге дейін орнықтырған пікіріне қарсы келе алмай, күлбілте тайғақ қана жауап берген сыңайы бар.

	Екінші парадағы деректер Исатай серіктерінің мәліметі. Олардың қызғыштай қорыған өз көсемдері туралы ата жауға дұрыс жауап беруі мүмкін емес. Олар Исатайдың 95 иә 200 жасағы бар, Науша көмекке келеді, мұз кетпей тұрып, Жәңгірді шабады дегені қаншалықты өтірік болса, Исатайды Жемде, Ақтамда дегендері де соншалықты өтірік. Жауларын шатастырудың амалы. Мәселен, Қанай Қосымбайұлы Исатай Жайықтан жылқы алуға жіберді деп, Жемнен Жайыққа 17 күн жол жүрген. Бұл мүлде ақылға қонбайды. Қосымбайұлы Тайсойғаннан шыққан, тергеушілерді шатастыру үшін Жем деп көйіткен.

	Үшінші пара деректер – Акутин мен Байбақты Есболайұлының мәліметі. Олар Исатай Тайсойған маңында екенін хабарлаған. Акутиннің ақпарында көтерілісшілерге қолғабыс етушілер арасында Алаша Сарыбөпе старшынның аты аталуында жан бар сияқты. Махамбет, Қожахметтердің анасы Қосуан Алаша Кенжеқара ауылдарының қызы еді, яки Махамбет, Қожахметтер Сарыбөпеге жиен боп келеді. Қожахметтің анасы мен балаларын соларға апарып жасыруы ақылға шетін емес. Осы тұстағы деректерде аты белгісіз Өтемісұлы – Қожахмет болса керек.

	Біздің ойымызша: қаңтар, ақпан айларында Исатай Тайсойғанда болған. Кіші Жүз ішіне шыққан қуғыншы жазалаушы отряд Жайыққа кері қайтқан соң, казакорыс отрядының ең соңғы сілемдері 20 қаңтарда Калмыковқа оралды. Исатай Итекідегі көнсадақты Құдайберген ауылынан шығып, айналамен байланыс орната бастаған. Мейлінше құпиялықты сақтай отырып, Жайықтың сол қапталыңдағы Ысық, Шеркеш, Таз ауылдарының отаршыл патша мен оның итаршысына айналған төре тұқымына іші қарсы қайратты азаматтармен кездескен. Наурыз, сәуір айларында қалыптасқан дағды бойынша Жайықты өрлей көшетін Таз, Ысық, Шеркеш ауылдарының аяқ астынан Қайнар, Жемге қарай бет түзеу себебі осы уағдаластықтардың салдары.

	Бұл келісімдер құпиялықта сақталғанмен ел ішінде сөз жата ма, ауыздан ауызға тарап, төменгі Жайық шебінің бастығы Акутиннің құлағына жеткен. Өзіне сөз келтіретін ол жайсыз әңгімені Баймағамбет басып тастап, байқамай Исатайға әжептәуір селбескен.

	Қаңтар, ақпан айларында Тайсойған мен Қаракөл, Қарабау аралығы көтерілісшілердің бас қосатын орнына айналған. Ішкі Ордадан өткенде сол маңнан табысып отырған. Тайсойған–Қаракөл аралығының көтерілісшілердің далалық штабына айналуы–Исатайдың сол төңіректе болғанының айғағы. Патша әкімшілігінің тыңшылары Исатайдың Ішкі Ордамен байланысы үзілмегенін, көтеріліс сарбаздарының Жайықтан ат құрғатпай үнемі өтіп тұратынын хабарлаған. Қолға түскендер олардың жүзден бірі ғана. Исатай Ішкі ордадағы көтерісшіл старшын Байбақты Жүніс Жантеліұлымен байланысқа шығып, оны ереуіл жасауға көндірген. Исатай 500 адаммен көмекке келуге уәде еткен. Жантеліұлының ереуілге дайындығы наурыздың алғашқы аптасында Орынбор әскери губернаторы Перовскийге белгілі болған да, ереуілге жібермеудің қамын істеген. Жантеліұлының барлық талаптарын қанағаттандыруға тәртіп берген. Исатай серіктерінің Ішкі Орданы шабамыз деулері осы Жүніс Жантеліұлының ереуілімен сабақталып жатыр еді. Батыр «жалғыздың шаңы шықпас» деген мақалды жақсы білді. Науша, Қайыпқалилар шақыра қалғанда да жалғыз барғаны жараспайтын, ел ішіндегі салмағы кемитін. Сол себепті де Ішкі тарапқа хабар салып, көтеріліс сарбаздарының басын құрауға құлшынды.

	Оның Тайсойғанда кідіруінің бір сыры осында.

	Наурыздың басында Хиуада болып, Қайыпқалимен жолыққан Махамбет Тайсойғанға келді. Батырға алдағы көктемде тындыратын істерінің жайжапсарын баян етіп, түсіндіргеннен кейін ғана, Исатай Жемге баруға келісім берді.





ЖАЙЫҚ ШЕБІНДЕГІ ҚАРБАЛАС




	5 наурыздағы Байбақты руының адамы Есболайұлының Исатай 25 жігітімен Жемнің сыртындағы Доңызтауға кетті деуі – Орынбор әскери губернаторы Перовскийді кәдімгідей абыржытты. Ол бұл хабарға қалтқысыз сенді де, 7 наурыз күні Исатайға қарсы арнайы күрес тобын құруға жарлық шығарды. Орал казакорыс әскері атаманы Покатилов бұл істе сылбырлық көрсеткеңдіктен, Исатайға қарсы күресті ұйымдастыруға қанішер подполковник Данилевскийді тағайындады. Қанішер деуге негіз бар: ол 1836 жылы полковник Мансуровпен бірігіп, әрине Перовскийдің қоштауымен, Маңғыстаудың Бозашы түбегіндегі Қайдақтағы жайбарақат отырған Адайларды оңдырмай шауып еді. Олар 550 казакорыс отрядын дайындап, «қарақшыларды жазалаймыз» деген желеумен қыс көзі қырауда Каспий теңізі мұзының үстімен жасырынып барды. Бейбіт елді 3 апта бойы талады. Сол сапардан отряд 7000 қой, 1000 түйе айдап қайтты.

	Ел талаудан тәжірибе жинаған, Орынбор әскери губернаторының астыртын істер жөніндегі көмекшісі подполковник Данилевский Исатайға қарсы күрес тобының басшысы боп бекітілген күніақ Орынбордан Оралға шұғыл жүріп кетті. Оралда казакорыс әскерінің атаманы генералмайор Покатилевпен кездесіп, көтерілісшілер туралы жиылған мәліметтерді алып, Калмыков бекінісіне аттанды. Баймағамбет сұлтанға Калмыков бекінісіне тез жетсін деп шабарман шаптырады. 9 наурызда Данилевский мен Баймағамбет екеуі жолығысып, Исатай туралы жинақталған мәліметтер туралы пікір алысты. Данилевский Исатай туралы деректердің басы бірікпей тұрғанын айтып, қайтадан тыңғылықты барлау жасау керектігін талап етті. Баймағамбет Жайық сыртындағы далада екі топ шолғыншылары жүргенін айтқанмен, Данилевский көнбеген. Ол 12 наурыздағы рапортында «Жайық сыртын барлауға қазақ старшындарын жөнелттік, олар сұлтанның пікірін жоққа шығаратын дерек әкелмесе» деп жазғанына қарағанда, Исатайды іздеуге жаңа шолғыншылар шыққан. Бірақ олардың кім екенін айтпаған. Сонымен бірге «сұлтанның пікірін жоққа шығаратын дерек әкелмесе» деген оралымға қарағанда, Орынбор генералгубернаторлығына Исатай Назарлар арасында, болмаса Хиуада деген Баймағамбет тұжырымына күдіктенушілік болғанын аңғартады. «Данилевский Исатайға қарсы күрес штабына Кулагин бекінісі қолайлы деп, 11 наурызда осында кеп тоқтады. 12 наурызда подполковник Жайық бойындағы қамалдарды әскери жағдайға келтіруге тәртіп берді. 4ші Орал әскери полкын алдырып, Калмыков, Горск бекіністеріне орналастырады. Исатай туралы ел аузынан жиналған әр қилы қарамақайшы деректерді сараптап бір ізге келтіруге шамасы келмеген соң, Баймағамбет сұлтанды шақыртып алады. Ол Кулагин қамалында 11 сәуірге дейін отырады.

	Баймағамбет Акутиннің «өтірік ақпары» бойынша Жайық сыртына шығарған шолғыншыларының қорытынды мәліметтерін ала келді. № 3,4 дистанция басшылары Мырза мен Өтебай 10 наурызды даталап өз сапарлары туралы төмендегідей ақпар берген: Қарабау, Қаракөлді сүздік, Сарыкөлде, Ақтамда, Шошқакөлде болдық, 2 кісіні ұстадық. Исатай туралы нақты ештеңе айтпаған. Ал Жүсіп Айшуақұлы болса, Исатай Үстірт асып кетті деген.

	Сөйтіп, Данилевский Исатайдың қайда қыстағанын анықтай алмады. Анықтай алмаған себебі, ол Баймағамбетке сүйенді, ал Баймағамбет өзіне сөз келтіретін Исатайдың Тайсойғанда қыстағаны туралы деректі өткізбеді. 9 наурызда Калмыковтан барлауға жіберген старшындары да 20 наурызда қайтып оралып, Исатайлардың Ақтау, Қаратау деген жерлерде екенін айтып келді. Бұл кезде Исатайдың Жем сыртында екені рас еді.





КІШІ ЖҮЗДІҢ САЯСИ АХУАЛЫ




	Енді Кіші жүздің саяси құрылымы мен Исатайлар ЖемСағызға келер алдындағы елдің ішкі жағдайына шолу жасай кетейік.

	XVIII ғ. аяғында Кіші Жүз екіге бөлініп, екі ел билеушіге қарады. Жем, Сағыз өзендерінен бастап, Жайықтың төменгі және Орта бөліктері Кіші Жүз хан кеңесінің төрағасы Бөкей Нұралыханұлына бағынды да, ал қалғанын Айшуақтың баласы Жантөре сұлтан биледі. Ол екеуі де Айшуақ ханға бағынды. Бұл кезде Айшуақ жасы жетіп қартайып қалып еді, әрі ыңқылсыңқыл науқасты да болатын. 1805 жылы оны орнынан ығыстырып, баласы Жантөре сұлтан хан болды. Бұл кезде Кіші Жүзде хан тағынан дәмелі боп жүргендердің бірі де бірегейі Нұралы баласы Қаратай. Ол өзі жігерлі, іскер, ел аузын алғыш саясатшыл еді. Жантөре хан боп кеткен соң, Қаратай оған қарсы білек сыбанып ереуілге шықты. 1806 жылы старшындар кеңесі «пайдасыз хан Жантөреден бас тартамыз» деген шешім қабылдап, Қаратайды хан көтерді. Шындап келгенде, оны таққа отырғызған алты Шектінің атақты батыры Көтібар. Алайда, патша Қаратайдың хандығын мойындамады. Қаратай Жантөрені өлтіретінін жалпақ елге жар ғып ашып айтты. Жантөре орыс қамалдарының іргесіне көшіп, сол маңнан шырғалап шыға алмады.

	1807 жылы патша үкіметі Қаратайға қарсы екі рет жасақ аттандырды. Одан қара халық қана запа шекті. Қаратайдың мұрты да сынбады. Патшаның бұл әрекетіне қасарысқан Қаратай 1809 жылы Жантөрені өлтіріп тынды. Жантөренің өлімінен қорқып, көптеген билер мен батырлар одан енді бойды аулақ салды. Қаратай Хиуа хандығына қарай жылысты.

	1812 жылы Ішкі Ордаға Нұралы баласы Бөкейді, Кіші Жүзге Айшуақ баласы Шерғазыны хан сайлады. Қаратай елді көтеріліске шақырып, тағы да екі жыл қыр даланы дүбірге кенелтті. Патша әскерлері Қаратайға қосылған ауылдарды іздеп барып шабатын тактика қолданды. Сөйтіп, Қаратайдың күші сарқылды. Ол 1814 жылы Орынбор генералгубернаторымен жүздесіп, күрестен бас тартты да, патша әкімшілігінің қызметіне араласты. Ол Шерғазыны жайына қалдырды. 1824 жылы Қаратайды Кіші Жүздің батыс бөлімінің билеуші сұлтаны етіп тағайындады.

	Қаратайдың аренадан кетуіне себепші болған Арынғазы. Ол бұрынғы Хиуа ханы Қайыптың немересі еді. Шекті және Кіші Жүздің басқа да руларына оның ықпалы күшейді. 1816 жылы Сыр бойын шапқан Хиуа ханы Мұхаммед Рахиммен жаман ұстасты. Оны отаршылықтан құтқарушымыз деп білген Орта Жүздің қазақтары да қолдады. Бұхара әмірі Арынғазыны хан деп мойындауға мәжбүр болды. Жанына ертіп жүріп, оны жан салып қорғағандардың бірі – Сырымның баласы Жүсіп би.

	1819 жылы Сыр бойына Хиуа зекетшілері келгенде, Арынғазы оларды ұстап алып, патша үкіметіне тапсырды. Сол қылығы үшін 1820 жылы Хиуа ханы МұхаммедРахим Сыр аймағын оңдырмай шауып, 300 адамды өлтіріп, 1000 адамды алдына салып айдап кетті.

	Өзін хан деп тану мәселесі жөнінде Арынғазы патша өкіметімен келіссөз жүргізді. Бұл кездегі патша әкімдерінің ойы хандықты жою еді, сондықтан Арынғазыға аныққанық жауап бермей, сөз бұлтаққа салумен болды. 1820 жылы Арынғазы Шерғазы ауылын шапты.

	1821 жылы Арынғазы, келіссөзге деп, Петербургке шақыртылды. Арынғазы хан болам деп дәмеленіп еді, ол үміті ақталмады. Оны тұтқынға алып, біршама уақыт Петербургте ұстады да, Калугаға жер аударып жіберді. 1833 жылы Петербургке Арынғазыны іздеп әйелі келді. Оны патша сарайында қабыл алды. Николай I патша Арынғазыға Москвада тұруға рұқсат етті. Бірақ ол Москваны көре алмай, сол 1833 жылы Калугада жантәсілім етті.

	1822 жылы Сібір губернаторының басшылығымен «Сібір қырғыздары» туралы ереже» қабылданды. Ол устав бойынша хан деген лауазым жойылып, жер территориялық ұстаныммен округтарға, округтар болыстарға бөлінді. Ауылды старшындар, болысты сұлтандар, округті аға сұлтан билейтін болды. Округ басшылары округтік приказ аталды. Аға сұлтан сол приказдықтың төрағасы болды. Оның жанында тағайындалатын екі орыс чиновнигі, сұлтандар мен билер мәжілісінде сайланатын екі қазақ кеңесшісі болды.

	1822 жылы «Орынбор қырғыздары туралы ереже» жобасы жасалды. Оны жасаған генералгубернатор Эссен еді. Мұнда Кіші Жүз үш бөлікке бөлініп, үшеуін үш хан билейді деп жобаланды. Ханның бірі Арынғазы болады деп ұйғарылды. Себебі шын мәнінде Кіші Жүзде билік жүргізіп тұрған Шерғазы емес, Арынғазы еді. Бұл жоба тек 1824 жылы ғана жүзеге асты. Шерғазы 150 сом жалақысы бар, Шекара комиссиясының қызметіне бекітіліп, Орынборға көшті. Сонымен Кіші Жүз үшке бөлінді. Батыс бөлікке Қаратай, Ортаға Темір Ералыұлы, Шығыс бөлікке–Жұма Құдаймендеұлы хан емес, билеуші сұлтан (сұлтан – правитель) боп сайланды. Бұлардың үшеуі де Әбілқайыр ұрпақтары еді. Әрбір билеуші сұлтанның жанында 100200 адамнан әскери команда болды. Сөйтіп, қазақ мемлекеттігі жойылып, басыбайлы отарға айналдыру басталды.

	Мұны әкімшілік таластар десек, ал енді қара қазақ өмірінде қандай жаңалықтар болды? Әрине, кері кетпесе, ілгері басқан ештеңесі жоқ. Патша әкімшілігі жерсудан қысып, бұрынғы қоныстарынан тықсырды. Пәле басы Жаңаелек (Новоилецкий) шебін салудан басталды. Патша әкімшілігі әскери шептің қажеті үшін, казакорыстардың мұқтажы үшін деп суынуы мол, ең шұрайлы деген 600 десятина жерді кесіп алды. Бұл Табын, Алаша руларының қонысы еді. Оларды құнарсыз, шөл далаға ысырып тастады. Табын, Алаша ауылдары судан, жерден, жайылымнан тарықты. Олар айырылған қоныстарын қайтарып алу үшін алғашқыда жоғары орындарға шағынып, бейбіт күресті. Одан нәтиже шықпаған соң, 20жылдары Табын биі Жоламан Тіленшіұлы қол жиып, атқа қонды. Бірақ оның жорықтары сәтсіз болып, нәтиже бермеді.

	Патша әкімшілігі Кіші Жүзге өзінің басқару жүйесін батыл енгізу жолына кірісті. 1831 жылы Кіші Жүздің жерін дистанцияларға, яғни бекініс аралығындағы учаскелерге бөліп, 32 дистанция құрды. Осы жылдардан бастап Кіші жүздің батыс бөлімінің билеушісі боп Баймағамбет Айшуақұлы, Ортаны – Жүсіп Нұралыұлы, Шығыс бөлімді Қаратайдан жазым болған Жантөре сұлтанның баласы Ахмет Жантөреұлы биледі. Ауылдар жойылып, нөмір санымен атала бастады. Осы жылдар шамасында Баймағамбет Айшуақұлы Елек бекінісі маңында өздерінің ата қорымы, әжесі Бопайдың зираты барын, оларды хохолдар қиратып жатқанын айтып, Перовскийге шағынды. 1831 жылы Шектінің белгілі Көтібар батыры 2000 адам жиып барып, Торғай өзені маңындағы Шөмекей ауылын шапты. 800 адамды таяққа жығып, 100ге жуық қатын, қыздарды тұтқындап, айдап кетті.

	1834 жылы патша әкімшілігі Каспий теңізінің шығыс жағалауындағы Қайдақ қойнауынан НовоАлександровск бекінісін салып, 1840 жылы Маңғыстау жарты аралына көшірді. Сөйтіп, патша отаршылары қазақ даласының қиян түкпірлеріне кеулеп ене бастады.

	30жылдары Кіші Жүзде наразылық көбейіп, ереуілшілер бой көрсете бастады. Әсіресе, 1831 жылы енгізген басқарудың дистанциялық әдісі бұрынғы рулық құрылымдарға соққы болды. Ел ғасырлар бойы қалыптасқан ата жолынан көз жазғысы келмеді. Территориялық негізде құрылған басқарудың дистанциялык әдісіне қарсы болған Табын Жоламан Тіленшіұлы мен Шөмішті Табын атақты Асау Барақұлы батырлар. 1832 жылы өзінің жарлығын құлаққа ілмеген оларды Баймағамбет 400 адаммен қуып, не жете алмай, не ала алмай, жолдағы бейбіт елді талантаражға салып, қайтып оралды. Жоламан мен Асау Барақ оңтүстікке қарай көшіп, шептен көп ұзап кетті.

	1835 жылы патша әкімшілігі Үй, Тобыл өзендерінің бойынан жоғарғы Үй, төменгі Үй шебін салуға кірісті. Орск, Троицк бекіністерінің ірге тасын қалап, осы екі өзеннің аралығынан тағы да ең құнарлы деген 1 миллион гектар жерді кесіп алды.

	Жоламан батыр жерсіз қалған руларды төңірегіне жиып, мықты қол жасақтап, тағы да амалсыздан атқа қонды. Бекіністерді, казакорыс ауылдарын күйрете шапты. 30шы жылдардың ортасында ол Торғай өзеніне қарай жылыстап барып, ақыры Кенесары дүрбелеңіне қосылды.

	Міне, Исатайлар Тайсойғанға келген 1837 жылдың аяғы, 1838 жылдың басында Кіші Жүздегі ахуал осындай еді.





ЖЕМГЕ АТТАНЫС




	Байбақты руының адамы Есболайұлының Исатай 5 наурызда 25 жігітімен Тайсойғаннан шығып, Жем, Доңызтау жаққа кетті деп Шекара комиссиясына берген хабары, асылы, шындыққа бір табан жақын. Өйткені, Исатай туралы жансыздардың әр жерден берген нақты хабары осы наурыз айынан бастап жиілей түседі.

	Ығылман Шөрекұлы да осы тұсты меңзейді. Қамалдың 10ы болғанда, құбыладан қызыл жел есті, екі күннің ішінде қар еріп, тоң жібіді, жалпақ даланың үстін тұман кеуледі деп суреттейді. Олар бір жұмалық азық алып, жайлауға көшетін Әлім, Адай, Табынның көшіне қарсы жүрмек болды. Исатайлар Құдайбергеннің қонысы Итекі шоқыдан аттанып, Ойылдың Тайсойған құмын жарып ағатын Жарыпшыққаннан мұз үстімен өтеді. Оларды Құдайберген жол бастап алып жүреді.

	Тайсойғаннан шыға берісте батырлар Маңғабай Тұрлыбайұлы деген адаммен кездесіп қалады. Әлгіні тыңшы деп ойлады ма, ауызы беріктігіне сенбеді ме, көргенбілгенін әкімдерге жеткізіп жүрер деп, бірге ілестіріп алады.

	Жарыпшыққаннан буыныптүйініп, 60 атпен 25 кісі боп аттанған Исатайлар Жемге қай жолмен жүрді, қай жерлерде түнеді, қай тұсқа ат шалдырып, аялдады деген мәселеде әрқилы пікір басым. Оны ел арасын, жер мойнының алысжақындығын басқаларға қарағанда жетік біледі деген Ығылман былай баяндайды: Жарыпшыққан–Сағыз аралығы, Сағыз–Қайнар, ҚайнарЖем аралығы әрқайсысы бір күншілік жер. Жарыпшыққаннан таң алакөбеңнен желдете аттанған батырлар Сағызға күн еңкейе ілігеді. Келсе Сағыздың мұзы еріп, суы тасып жатыр екен. Олар өткел тауып, өте алмайды, мұз аралас салқын суға ат жалдауға жүректері дауаламайды. Қар еріп, мұз кете бастады дегенмен, «түске дейін мейіз, түстен кейін киіз» шақ, түн әлі суық еді. Амалы таусылған жолаушылар Барлыбай моласына түнейді. М.Неталиев ел аузында «Үбі айтты» боп таралған әңгімені баян етеді. Барлыбай моласына жақындағанда алдарынан адам сияқты бір құбыжық көрініп, артынша түтінге айналып, жерге шөгіп жоқ болады. Жүргіншілер «обыр» деп үркіп қалысады. Исатай моланы шолып, үңгірді тексереді. Түнде Махамбет үңгір ауызында жалғыз жатады. Асылы, бұл жапан дала, иесіз молалардың бізге белгісіз құпияларының бірі болса керек. Ер Үбі өлеөлгенінше Барлыбай бейіті басында болған қорқынышты жәйді айтып жүрген. Осы арада олар пісіріп алып шыққан қуырдақтарын жұмырларына жұқ етіп, ащы құртты суға шайып ішіп, сең бұзылған соң сиыр сәске тұсында Сағыздан өтіп, Жем қайдасың деп Айыртамның белімен тура тартады. Айыртам ескі молалар мен қарайған дөңдерінен басқа көз сүрінер қарасы жоқ, құлазыған жалпақ бел. Жел ғана қурай басын тербеп, ызыңдап тұрады. Түс ауа олар Шабылған, Бөріш деген көзедей көлдерге тап келеді. Сол жерде аттарын суарып, құрт шайып ішеді. Біршама ат шалдырып алған соң, дұға қылысып, Көшкенінің сүрлеу жолына түседі де, жеделдете суыт жүреді. Алайда, сайсаладан сарқыраған сулар жолаушыларды кідірте береді. Сонда да ерлер діттеген межеден шығады, сол жерде түнеп, таңертең елеңалаңда қозғалып, түс кезінде Жемнің қарасын көреді.

	Ал Кенжеәліұлы болса былай баяндайды: Жарыпшыққаннан аттанған Исатайлар Сарқұдық сорынан өтіп, Барлыбай моласына барып, түнейді. Сағызда өзеннен өте алмай кідіріс жасайды. Келесі күні Сағыз өзені маңындағы Бұрмасайға түнеп, таңертең Қояндышоқы тауына қарай бет алады. Сосын Сағыз бен Қайнар өзенінің арасына қонады. Кейінгі күні Қайнар өзеніне жақын Бітқұдық мекенінің үстімен өтіп, Иманқара тауына тоқтайды. Үшінші күні Жылкелді алқабымен Жем өзеніне қарай жүреді. Кенжеәліұлы бұл жолды архив документтеріне иек сүйей отырып айтады.

	Бұл екі деректің мынасы дұрыс, мынасы теріс деуге негіз жоқ. Әртүрлі ауыздан құралған архив деректері айна қатесіз деу қиын. Бұл бір десек, екіншіден Ығылман дастанын жазған кезде, баяғы жер аттары өзгеріп, жаңарған болса керек. Жер атаулары жөнінен әрқилы болуы осыдан, ал басқалай батырлардың жүрген жолының ұлы жобасы дұрыс.

	Жемнен өтіп, тағы бір түстік жер жүргенде, қаптай қонған ел көрінеді. Ауылдың бергі іргесіндегі бір төбеде екі адам қарауыл қарап тұр екен, келе жатқан жау екен деп аттандап айғай салады. Ауыл желідегі құлындарды қиып, жылқыларды иіріп, табанда ызықиқы болысады. Тұстұстан ұран шақырып, «Майлыбайлай» бастайды. Әпсәтте әжептәуір найзалы, қылышты қол ала шұбар туын байлап, жолаушылардың алдынан қарсы шығады.

	Құдайберген ілгері озып барып, өзін танытады. Исатайдың жағдайын, бұл сапарының мақсатын баян етеді. Майлыбай ауылының жігіттері дүрлігіскен елге, абыржымасын, жау емес, дос екен, сыйлы қонақты қарсы алсын деп лезде ат шаптырады. Исатайларды қарсы алуға ауылдан тағы бір топ адам шығады. Батырларды қанішер қара Пұсырман, жас азамат Тілепі, Қабыл ақсақал боп, ауыл сыртынан аттарынан түсіп, қол қусырып қарсы алады. Ауылдың әулие тұтқан ақсақалы Қабыл қария Әжібай биден бата алған, жақсы атағы жалпақ елге жайылған үлкен кісілікті жан екен.

	Мұндағы ауызға іліккен Әжібай Кіші Жүзге аты белгілі би болған адам. Ата қонысы Жемнің сол жақ бетіндегі Көктөбе. Әбілхайыр тұсында өмір сүрген оның тарихи құжаттарда аты жиі аталады. Ол өзімен рулас Арал, Алтай батырлармен бірге 1747 жылы барымташы қазақтарды теріс жолдан таюға қызмет етеді. 1749 жылғы жұттан малды аман сақтау үшін Жайықтың Самар бетіне өтуге патшадан рұқсат алған қайраткер кісі. Дастанда жырланатын Қабыл ақсақал мен қанішер қара Пұсырман туралы елең етердей дерек болмағанмен, жас азамат Тілепі туралы мәлімет бар. Оның ұрпағы бұл күнде Ақтөбе облысы, Алға ауданының Тамды ауылында тұратын Бекзада Сақиев. Осы шаңыраққа жұғысты басқа да бірнеше отау иелері бар. Тілепі Исатайларды Борсық құмға бастап барғанмен, Қиыл қырғынына қатыспаған. Оның сол жылдары Петерборға барып, опалы қызметі үшін патша сарайынан шеншекпен киіп қайтқанына қарағанда, Тілепі сапарда болған сыңайлы.

	Ығылманның айтуынша батырлар Қабыл ақсақалдың ауылында 8 күн сыйқұрмет көреді. Тоғызыншы күні жандарына Тілепіні ілестіріп, Қабыл ақсақалдан бата алып, ат жаңалап мініп, тағы да жолға шығады.

	Ығылман Кете Қабыл ақсақал ауылынан аттанған Исатайлар Көтібар мен Арыстанның ауылына беттеді, олармен жүздесіп сұхбаттасты, Әлім, Кете, Адай арасындағы даулы мәселе туралы ақылдасты дейді. «Жаңылмайтын жақ, сүрінбейтін тұяқ жоқ» дегендей бұл жерде Ығылман жаңсақ басқан. 1838 жылы Жағалбайлылар 3500 қолмен жиналып келіп Көтібарды шауып, өлтіріп кеткен. Көтібар ауылын олар қыста шапқан сияқты. Қалай болғаны белгісіз, ел аузында Көтібар далада қалып, адасып жүріп қасқырдың апанына тығылып өлді деген әңгіме бар. Көтібар өлген соң, бір жылдан кейін сүйегі табылды, онда да қолы табылды. Оны әкеліп Шектілер Електің басына жерледі дейді. Келесі жылы Жағалбайлыны Көтібардың немере інісі Арыстан шабады. Бұл дау 7 жылға созылады. Демек, Исатайдың Көтібармен кездесе алмағандығының басы ашық. Басы даулы боп жүрген Арыстанмен де ұшырасуы неғайбіл.

	Көбік Кете Құдайберген Елемесұлының жолбасшылығымен Тайсойғаннан шығып Жемдегі Қабыл ақсақалдың ауылына іліккен көтерілісшілер ол ауылда Ығылман айтқан 8 күн жатпаған сияқты. Олардың той тойлап, арқаны кеңге салуға мұршалары жоқты. Бұл бір себеп десек, екіншіден іздерінде қуғыншы бар еді. Көтерілісшілерге әзірше жауға бермейтін, сенімді тірек керек еді. Ондай арқа сүйенішті олар Науша батырдан тапқан сияқты. Науша Қаржауұлы, руы Байбақты, бір кездегі Ішкі Орданың атақты батыры. 1827, 1829 жылғы бөкейліктегі бүліктерге мұрындық болған Қайыпқали Есімұлының арқа таңған адамы. Ол осы толқуларда үлкен белсенділік көрсетті. 1829 жылы Қайыпқали бар, Науша, Махамбет бар елді көшіріп алып бара жатқанда, қарсы алдарынан жасанған отрядпен Орал казакорыс әскерінің атаманы қарсы шығады. Бір деректерде Наушаның да абақты дәмін татқаны емісеміс хабарланады. Ал егер сол жолы қолға түссе, Қайыпқалимен бірге түрмеде отырған болады да, 1830 жылы бүлікші сұлтанмен бірге қашып шығады. Ал ел аузындағы әңгімеге қарағанда, ол 1829 жылы қолға түспеген, қара қасқа арғымағымен Жайықтың биік жарынан өзенге тіке қарғытып, қашып құтылған. Содан ол Ішкі Ордаға бармай, Жем сыртында қоныстанып қалып қойған. Алайда, ол хан, патша үкіметінің саясатына қарсы бас көтерістердің қайқайсысын да құлшына қолдап, бірде білек сыбанып өзі қол бастаса, бірде жәрдем жіберіп, тілекші боп отырған. Ел аузындағы және архив деректеріне қарағанда, оған Жайықтан әрліберлі өту үлкен кедергі болмаған. 1837 жылы оның өз жасағымен Жайықтан өтіп Исатайға қосылғаны белгілі. Хан Орданы қоршауға да қатысқан. Бірақ Исатай Орданы шаппаған соң, өкпелеп кетіп қалған.

	Науша Кіші Жүздегі қарсыластарын ықтырып ұстайтын, патшаға жаны қарсы ереуілші батырлардың бірі. Ол Ішкі Ордадағы 1827, 1829 жылдардағы сабылыста Махамбетпен бірге жортқан мақсаттас жолдас, қарулас серік еді. Көтерілісшілердің алдымен Наушаны іздеуі заңды. Осы тұстардың архивтік деректері Исатайлардың Наушада болғанына көз жеткізеді. Ол батырларды құшақ жая қарсы алып, бірнеше күн қонақ қылып күтіп, астарына ат, үстеріне киіз үй тауып бергені губернаторға мәлім болады. Генералгубернатор осы тұстағы жағдайды: «көптеген киргиздар Таймановқа қосылуға даяр және оны малмен, затпен жабдықтап отырады, оның шайкасының саны қазір 95 адам. Наушаның жақтауымен ол күшейе түсуде» − деп мазасыздана жазады.

	Сонымен Ығылман айтқандай, Кете Қабыл ауылына ат басын тіреген батырлар Көтібар, Арыстандарға аттанбай әу дегеннен Наушаға бет алған. Науша батыр оларды ассумен ғана қарсы алмай, 70 адамнан жасақ жиып берген. Исатайлар тобының бірденақ 95 адам болатыны сондықтан. Исатайлардың соңына түскен үш топ қуғыншының түк бітірмей қайсыбірінің өтірік айтып қайтып келуіолардың Исатайлар жатқан Науша ауылының маңынан жүре алмауының белгісі.

	Наушадай ежелгі қанды көйлек жолдасымен ұшырасқан Махамбет, арғыбергіні есіне алып, өткенкеткенді кеңейте толғап, өзінің атақты «Ұлы арман» жырын айтқан сияқты.

	Бозбала шақтары Ішкі Ордада бірге өтіп, түн қатқан суыт жортуылдарда бірге жортқан Наушаға бұл толғаудың әсер етпеуі мүмкін еместі.

	Наушаға арқа таңған Исатайлар енді ел ішін аяқтай аралап, ел тұтқасын қолында ұстаған би, батыр, старшындарға барып, сауын айтып, көтеріліске қол жиюға мүмкіндік алады.





КӨТЕРІЛІСШІЛЕР НАЗАР ШЕКТІ АУЫЛДАРЫНДА




	1938 жылдың қаңтар айының 3–4 жұлдызында Баймағамбет Көкшың деген жерге жетіп, көтерілісшілерді қуғындауды тоқтатып еді. Көтерілісшілер жер ортасы Шошқакөл, Доңызтау боп есептеліп, Үлкен, Кіші Борсық құмына барып тірелетін Назар Шектілердің қонысына аяқ басты. Осы кезден бастап барлық ресми ақпарларда көтерілісшілердің біртобы (15 адам) Назар шектілер арасында деп үзбей көрсетіледі.

	Әлімде Өріс пен Мәкуден тарайтын Кішкене, Қабақ, Тілеу, Назар, Шүрен руларын − «Бес Шекті» деп атаған. Назар шежіресінің түзілісі ӘлімЖаманақМәкуБөлекБұжыр. Бұжырдан–Назар, Шүрен. Әңгімеге негіз боп отырған оқиғалар тұсында Назардың ел ұстаған адамдары мыналар: Жүсіп Құланұлы, Медет Құланұлы, оның ұлы Шымбек Жүсіпұлы, Тілеуқұл Атанұлы, Ерсары Тәңірбергенұлы, Бибатша Қидайұлы, Төре Тоқпанұлы, Изамбет Төреұлы, Байтөре Тоқпанұлдары. Исатай туралы барлық әңгімелер, негізінен, осы адамдар төңірегінде өрбіген.

	Жоғарыда Көкшыңнан әрі жүре алмаған Баймағамбеттің 12 қаңтарда Назар Шектінің билері мен старшындарының басбасына хат жазып, Исатайдың өлітірі басына 2000 сом сыйлық жариялап, батырды ұстап беруді талап еткенін айтқанбыз. Хатты жанында 100 адамдық жасағы бар сұлтан Асфандияр Сүйеуғалиұлы алып кеткенді. Жайық шебіне келген подполковник Данилевский Исатайдың анық хабарын білу үшін осы Асфандияр Сүйеуғалиұлын Кулагин қамалына шақырып, одан алған егжейтегжей жауабы негізінде Перовскийге 29 наурызда рапорт бергенді. Ал Бекмағамбет 28 наурызбен таңбалап Назар билеріне тағы да хат жазған. Бибатша Қидайұлына жолдаған сол хатта: «Сіз, Изамбет Төреұлы екеуіңіз, менімен бетпебет жолығысқанда Исатайды ұстап беруге уәде еткенсіңдер» деп жазғанына қарағанда, Баймағамбет сұлтан 1838 жылдың 12 қаңтарының о жақ, бұ жағында Бибатша Қидайұлы, Изамбет Төреұлымен кездескен. Шамасы, олардың қонысы өзге Назарларға қарағанда Жемге бір табан жақын болған.

	Барлық құжаттарда Назарларда қыстаған көтерілісшілердің саны 15 деп көрсетілгеніне қарағанда, Баймағамбеттің 18 күнге созылған қуғынынан 15 адам ғана ұстатпай жырылып кеткен. Олар Доңызтау тарапында Ерсары Тәңірбергенұлы ауылында қыстап шыққан. Қашып келген көтерілісшілерге арнайы үй тігіп, ішімжемдеріне ортадан соғым бөлінген. Оларды күтіпбағуға айрықша ат салысқандардың бірі, Баймағамбетке Көкшыңда жүздескенде Исатайды ұстап беруге уәде еткен, би Бибатша Қидайұлы.

	Наурыздың екінші жартысында Науша батырда болып, көңілі орныққан Исатай тарығып келген серіктерін қарсы алып, ауылдарында қыстатқан азаматтарға алла риза болсынын айту үшін Назарларды аралауға шыққан. 18ші наурызда ол би Байтөре Тоқпанұлы ауылына келіп түседі. Би Бибатша Қидайұлы мен Изамбет Төреұлының ауылдары олардан алыс болмайды. Бұл деректі Баймағамбеттің 28 наурызда Назарларға жолдаған хатынан білеміз. Баймағамбет 30 сәуірдегі рапортында Исатай 23 жолдасымен Шошқакөлден кетіп, 25 наурызда Шатыркөл, Астаусалды, Көбенқұдықтағы Байтөре Тоқпанұлы, Ерші, Қарта дегендердің үйінде болды деген. Асылы, Баймағамбет жер мойны алыс Назарлардың мекенжайларын жетік білмеген де, рапортында батырдың қай күні кімнің ауылында болғанын шатастырып алған. Исатай 18–25 наурыз аралығында Шошқакөл– Шатыркөл–Астаусалды–Көбенқұдықтағы жоғарыда аты аталған билер мен старшындардың ауылдарын аралап шыққан. Жер жағдайына қарағанда, ішкі тарапқа бір табан жақын Шошқакөлде Бибатша Қидайұлы мен Изамбет Төреұлының ауылдары отырған. 25наурызда Исатай Шатыркөл–Астаусалды–Көбенқұдықтағы Байтөре Тоқпанұлының ауылына келгенде, Құдайберген Тәңірбергенұлы деген азамат (Исатай серіктерін ауылында паналатқан Ерсары Тәңірбергенұлының ағайыны болса керек) Батырға екі жүйрік ат сыйға тартқан. Баймағамбет осы ауылда Исатай серіктерінің екіге бөлініп, бір тобы Кенегес Шектінің ауылы Бұлқынға аттанғанын, ал Исатайдың өзі 7 жолдасымен 26наурызда Қалды, Оймауыт деген жерде отырған Жүсіп Құланұлы ауылына барғанын мәлімдейді.

	Махамбет осы тұстарда «Желден де желгір ақбөкен», «Толғайтолғай жүгірген» сынды жырларын шығарған. Бұл өлеңдер көтерілісшілердің кешегі істеген істері мен бүгінгі күйлерін баяндауға арналған. «Желден де желгір ақбөкен» өлеңінде Махамбет Жайықтың ішкі бетінде не үшін атқа қонғандарын, ал қазір бұл күндері айналасында қаумалаған қарындастың аздығына қапаланатынын білдіреді. Бұл қол жиюға арналған насихаттың бір түрі еді. Ал «Толғайтолғай жүгірген» жыры дастарқан басы әңгімеде көтерілістің жайын сұрап, сөз тартқандарға айтқан жауабы іспетті.

	Осы тұстағы Назардың арқа тірек батыры да, аузы дуалы биі де Жүсіп Құланұлы. Соңғы жылдары Орынбор әкімдерімен де, ел іші билеушілерімен де қабағы жараспай жүрген. Көтерілісшілердің Жайықтан көктей өткендегі көздегендері − Науша батырдың саясы еді, бірақ ол биыл жер мойны жырақ Ақтау, Қаратауға қыстауға кеткен. Көтерілісшілер Назарларға тап болды. Жүсіп Құланұлы тарығып келген ерлерді жатсынбады, бастарына үй тіктіріп беріп, ортадан соғым шығартты. Көтерілісшілерді соңдарынан қуып келген Асфандияр Сүйеуғалиұлын өтірік уәдемен шығарып салды. 25 наурыздан маусым айының таусылуына дейін Жүсіп ауылы Бұхар беттегі көтерілістің штабы болды десек, асырып айтқандық болмайды. Ол ауыл ел көтерем деп қара жолды шаңдатқан суыт жүргіншілердің тоғысып, ажырасар жолторабына айналды.

	Мұны естіп біліп отырған Баймағамбет бар қаһарын Назарларға төкті. Оны ол 28 наурызда Асфандияр Сүйеуғалиұлы арқылы Бибатша Қидайұлына жолдаған хатынан аңғару киын емес.

	«Бізге түскен мәліметтерден Ішкі Ордадан қашқан бүлікшіл Исатай Тайманұлы Назарлар арасында жасырынып жүргені анықталды. Сіз, Изамбет Байтөреұлы (дұрысы Төреұлы) екеуіңіз, менімен жолығысқаныңызда: көрсек, Исатайды ұстап береміз дегенсіз. Бұдан 10 күн бұрын Исатай сіздің ауылда Байтөренің үйінде болғанда, ұстамағансыздар. Сіз Байтөре Тоқпанұлы екеуің Исатайды ұстап береміз деп сұлтан Асфандияр Сүйеуғалиұлына хат жолдағандарыңызды ұмытпаңыздар.

	Алайда, біз сіздердің уәделеріңізді ұмытқан жоқпыз. Орынбор әскеригубернаторы һәм кавалер атынан ел бүлдіруші Тайманұлын жасырмай, жырылып қашып кетуге жәрдемдеспей, ұстауды ұсынамын. Ұстаған соң Орынбор әскери губернаторына баруларыңа да, маған келулеріңе де болады. Қызметтерің үшін 12 қаңтардағы хатымда көрсетілген 2000 сом сыйлық аласыңдар.

	Олай болмаған жағдайда, тиісті жазаларыңды тартасыңдар, қашып тығылар тесік таппайсыңдар. Орыс әскері сендерді таппай қоймайды. Қылмысты Адайларды Бозашыдан, өздеріңді бірнеше мәрте Жемнің жоғарғы басынан қалай тапса, бұл жолы да солай табады. Оған жібермей Исатайды ұстап бергендерің жөн. Сол арқылы сыйлық алып, губернатордың оң қабағына ілігер едіңдер.

	Исатай Тайманұлын жасыру қатаң тәптішсіз қалады дeп дәмеленбеңдер. Айлахайламен құтыла алмайсыңдар, әскери күштің шабындысына тaп боласыңдар, одан да мұрша барда ақылға келіп Тайманұлын ұстап беріңдер!»

	Бұл сарындас хат жалғыз Бибатша Қидайұлына емес, Назар руының өзге би, старшындарына да жазылды деуге негіз бар. Исатай–Махамбет көтерілісі тарихында мұндай шектен шыққан дөрекі құжат жоқ. Хатынанақ Баймағамбеттің мықтылар алдында құрдай жорғалап, нашарларды белден басатын нойыстық табиғаты аңдалыпақ тұр.

	Жайық бойындағы Кулагин қамалында жазылған бұл хат сұлтан Асфандияр Сүйеуғалиұлы арқылы жөнелтілген еді. Оны Назарларға Асфандияр сұлтан қол астындағы Шүрен билері Дүйсенбай Құшабергенұлы мен Құндәлі Жүсіпұлы 10–15 сәуір аралығында жеткізген. Олар Төре Тоқпанұлы, Бибатша Қидайұлы, Изамбет Төреқұлдарымен жолығысқан. Батырдың 15 серігі Ерсары Тәңірбергенұлы ауылында, ал Исатай мен Махамбет Жүсіп Құланұлы ауылдарында, бірақ олардың қонысы шалғай болғандықтан жете алмадық деген Шүрен билері өз ақпарларында. Бұл жолғы әңгімеде Исатайды ұстау туралы сөз болмаған. Оған құрық жетпейтінін шамаласа керек. Шүрен билері Төре, Бибатша, Изамбеттен Исатайдың 15 серігін ебін тауып шығарып беруді қолқалаған. Назар билері бас шұлғысып қалған.

	Мұның бәрі шығарып салма сөз еді. Көтерілісшілерді ұстауға саусақ қыбырлатқан жоқ. Исатай серіктерімен Назарларды өз ауылындай еркін жайлап жатты. Жүсіп Құланұлы өзгелерден бұрын Исатайға 500 жасақ сайлап берді. Бұхар беттегі көтеріліске Назар ауылдары мықты да сенімді тірек болғаны талассыз.





АДАЙ - КЕТЕ ҚАНТӨГІСІНІҢ ТАРИХЫ




	Исатай Кіші Жүз ауылдарын аралап жүріп мына жағдайға көзі анық жетті: халық ақ патшаға шеншекпенге сатылып, солардың саясатын жүргізіп отырған хан тұқымын ит етінен жек көреді екен. Оларға қарсы қылыш суырып, қол бастаймын деген азамат ерге аткөлік те, жау түсірер жігіт тауып беруге әзір. Бірақ ру аралық барымтасырымталардан бастары піспей әбден діңкелеген. Әсіресе АдайКете арасы асқындап кетіпті. Әлімнің бір баласы Кетелер Адайлардың астамшылығынан қанына қарайып отырған көрінеді. Бұл араздықтың ініне су құймай, мәмілеге келіп қол жию мүмкін болмайтынын жақсы түсінген Исатай жауласқан елді бітімге келтіруді ойлады.

	Бұл өзі 1832 жылы басталып, әлі бітпей келе жатқан асқынған дау еді. Жем мен теңіз арасында Қарақұм деген шабындық бар. Оған бірде Адайлар, бірде Кетелер қыстап жүретін. Негізінен ол Кетелердің жері еді. Жаз жауыншашынды болып, шөп шүйгін жылдары Кетелер жоғары жаққа қыстап, теңіз жағалауындағы ит арқасы қиянға көшіп бара қоймайтын. Содан Адайлар әлгі жерге бауыр баса бастаған.

	1834 жылы күзеуде Кетелер әлгі Қарақұмға кеп шөп шауып, шөптерін маялап, осында қыстауға ұйғарысады. Осы кезде Адайлар да жайлаудан ойға құлайды. Шамасы олар да Қарақұмға қыстауға үміттеніп келе жатса керек. Шөптің шабылып, елдің етек басып орнығып қалғанын көріп, адайлар малдарын маяға жауып қоя береді. Осының соңы кәдімгі сойыл бұлғасқан сойқанға айналады. Осы төбелесте Адайдың бір атасының белді азаматы Құдайберген өледі. Орнығып қалған көп Кете Адайларды қыстағына кіргізбейді. Адайлар маяларды өртеп кетеді.

	Ол кезде ру арасы қақтығыстарында адам өлу деген − арты елдіктен кетіретін кесірлі дау. Кетелер қонысын қорғап бермегені дұрыс болғанмен, кісі өлтіріп алған айыптарын сезініп, айырылған екі араны бүтіндеу үшін Шәли Кете Сарман би бастаған бір топ адамды Адайларға бітімге жұмсайды. Ал Адайлар болса қабырғаларына қан қатып, ащы кектен буынып отыр екен. Шәлі Кете Сарман биді серіктерімен сөзге келмей, табанда бауыздап тастайды.

	Онымен де қоймай Адайлар сегіз жүз жігіт боп Кетелерге тағы да жорыққа аттанады. Соғыс сол Қарақұм маңында, теңіз жағасында болады. Адайлар тағы да күйреп жеңіледі. Ел арасында Адайлардың бұл жеңілісін екі араға елші болған жазықсыз Сарман бидің қанының өтеуі деп біледі.

	Бұл шайқасқа Адайлар Кетелерді мұқатамыз деп жасанып келеді. Кетелердің қолы аз болады. Бірақ олар да қарауыл қарап, күтініп отырған еді. Сол тұста қатты жел болып, теңіз кемерінен шығып тасып, жалпақ су болып қатады. Кетелер соғысты осы мұз тайғақта бастауды ұйғарып, ауылдарын осы мұз тайғақтың сыртына көшіріп қондырып, аттарын сайлап тағалап алады.

	Айлалы Кетелер Адайларды көктайғақ қатқаққа алдап түсіріп, асқындап келгендерді аз ғана қолмен оңдырмай сүріндіреді. Адайлардың тағасыз аттары тайып жығылып, омақасып, мертігіп жатады. Адайлар екі жарылып, кері қашады. Үш жүз адамның қара жерге тұяқтары ілігеді де, ал бір бүйірлеп қиястай қашқандары теңізге барып ұрынады. Ол ара тіпті жаман еді. Қысқасы, мертіккені бар, өлгені бар, тұтқын болғаны бар– Адайлардың үш жүз адамы жайрайды.

	Осы соғыста қол бастаған жас батырдың бірі Ығылман жырында ауызға алынатын Тілепі де, Кетенің бас батыры Қанішер қара Пұсырман екен. Бұл сойқанның алдында Қабыл ақсақал келіп, көрген түсін баян етіп еліне дем береді. Осы шайқаста үлкен ерлік көрсеткен әйгілі мерген Қара ұста. Оның шын аты Жапалақ, зор қара адам болған соң, айтулы зергер, өнерлі ұста болған соң, ел «Қара ұста» атап кеткен. Қарақұм маңындағы мұзтайғақ қырғынында Кетелердің атын тағалап берген сол. ЖапалақҚара ұста Исатай Махамбет көтерілісіне белсене араласып, сарбаздарға қылыш, найза, мылтық соққан.

	Қарақұм көктайғағында оңбай жеңілген кекті Адайлар Кетесі не, Шүрені не бәрі бір Әлімнің баласы деп, келесі жылы Шүрен Шонты бидің көшін шапқан. Бұл шайқаста Шүреннің 200 адамы жазым болған. Бірақ алты Әлім қабырғалы көп ел еді. Ақкөз батыр Адайлар адам жағы аз болып, арқа бетке адым аттай алмады. Олардың қоныстары – Иінді теңіз мүйісінен, яки Өліқолтықтан аспады.

	Келесі жазда тағы да үлкен қантөгіс болды. Әлім ауылдары Кете, Шүрен азаматтары хабар салып күтініп, Адайлардың жолын торып жүрді де, зауза айында Қиыл өзенінің Батпақты деген жерінде бетпебет жолығысты. Әлімдер өткелге бекініп алып, адайларды өткізбейді. Содан Адайлар батпақ кешуге мәжбүр болады. Сол жерде күтінген Әлімдер шабуыл бастап, бірнеше адамын өлтіріп, Адайларды тағы да мұқатады. Адайлар өлгендерін Батпақты жанындағы қоңыр Төбенің басына жерлейді.

	Міне, аталмыш даудың ұзын ырғасы осындай. Екі жақ бітіспеске кеткенді. Ел «апырай, мұның соңы не болар екен» деп үрейленуде еді. Исатай осы іріңдеп ушыққан қиын дауды бітістіруді мойнына алады. Ол кездегі дәстүр бойынша бітістіруге ауылдың үлкендерінен рұқсат алуы керекті. Исатайдың Жем бойына келісімен Шектінің тірі аруағы Көтібар мен Арыстанды, Табынның көзі тірісінде табынған пірі Асау Барақты іздеуі осыдан. Ә дегеннен Кетенің батыры Құдайбергенді оған құдекемнің өзі жолықтырды. Одан Жемдегі Кете Әжібайдан бата алған Қабыл қария ауылында болып, Адай–Кете қантөгісінің басықасында бірге болған жас батыр Тілепі, Қанішер қара Пұсырман, Қара ұста – Жапалақтармен ауызбаауыз сөйлесіп, екі араға бітімші болуға Кете ауылының келісімін алғанды. Содан кейін Әлімнің ең іргелі атасы Шекті ауылымен кеңесіп, пәтуаға бата алуды ойлаған. Ығылман Исатай Көтібармен, Арыстанмен, Күлептіңұлы Жүсіппен сөйлесті дейді. Жоғарыда бұл кезде Көтібардың бұл жалғанның жүзінен озғанын айтқанбыз. Ал ЬІғылманның Күлептің ұлы Жүсіп деп отырғаны–Жүсіп Құланұлы, әрі батыр, әрі би, Әлімдегі бес Шектінің сол кездегі жауға да, дауға да салатын басты адамы еді. Ығылман Жүсіп Құланұлын Көтібар, Арыстандармен қатар атай отырып, бір жерде олардан бөліп жырлап, Исатай Адай–Кете дауының тарихын Жүсіптен қанықты дейді. Исатайдың Жүсіп Құланұлы ауылына 26 наурыз күні келген архив құжаттарынан белгілі. Ығылман Көтібар дегенде, Көтібардың бел баласы Есет Көтібарұлын айтып отырған шығар. Есет Көтібарұлы 1807 жылы туған 31 жастағы ауыздықпен алысқан қылыштың жүзіндей толқымалы кезі. Архив қағаздары Исатай, Махамбеттің Есет Көтібарұлымен кездескенінен хабар береді. Ал дастанды осы уақыттан 80 жыл кейін жазған Ығылман екеуі де атақты батыр болған соң, баласы мен әкесін шатыстырып алуы ғажап емес.

	1838 жылдың наурыз айының аяғы, сәуірдің басында Назар ауылдарының бірінде Исатайдың қатысуымен келелі кеңес болады. Кеңеске Әлім Айқын би, Жүсіп Құланұлы, Байтөре Тоқпанұлы, Бибатша Қидайұлы қатысады. Бұл жиында Әлімде менен басқа кімің бар деп жүрген Шүреннің азулы қарт биі Шонты Жамантайұлы болмайды. Жақияны ұстап берген оның бет моншағы үзіліп өзі келе алмады ма, болмаса Исатай алдырмады ма ол арасы белгісіз. Ол бұл кеңеске қатысуы керекті. Себебі Адайлардан жапа көргендердің бірі соның ауылы еді. Бірақ қатыспады.

	Исатай бұл жиында Әлімнің игі жақсыларынан дауды бітістіруге кепілдік алам деп жалтақтап именбеді. Керісінше, азуды баса асқындай сөйлеп, Әлімдерді тұқыртып тастады. Ол Әлімге аға баласысың, кішіге қамқорсың, білгендігің қайдадан бастады. Жерің нулы, сулы, жайылымың шалқар, шабындығың ат сауырын жабады. Ойыл, Қиыл, Қобда, Елек сияқты өзенді, көлді, қалың ну, шүйгінді қонысың бар. Тұнықтан жүзіп ішіп отырсың. Ал Адайдың халі нешік? Шілдесі ми қайнатқан ыстық, шыңыраудан қауға тартады. Арқырап, сарқырып жатқан өзені жоқ. Кейбірде арамнан әрі де емес, бері де емес, жаңбырдан қалған сары қақтың суымен тамақ жібітеді. Арқаның алпыс саласы жетпегендей, неге апшыдың? Біле білсең, Адай – саған да, маған да қонақ, әсіресе аға баласы саған қонақ.

	Адайға теңдік бергісі келмей, бет алдары шаңытып, шамырқанып отырған Әлімдер Исатайдың мына ұтылап сөйлеген жүйелі сөзіне жауап таба алмады деседі. Мәселе жауап таба алмағанда емес, ел іші араздасып қан төгуден шаршапшалдыққан еді. Қиын істі қиюын тауып бітіруге оқталған Исатайдай аталы ердің сойын көрген соң Адайлар бітімге келсе, біз бітісуге бармыз деп уағдаларын береді.

	Бір ауыз сөзбен елді көшіріпқондыратын небір дуалы ауыздар тайсақтап баспай отырған бұл өлімді қиын дауды бітістіруге Исатай неге құлшынды? Біріншіден, араз боп, өзара аңдысып қалған аталардың басы піспеген соң, арадан әскер жиып бере алмайтын. Екіншіден, Жайықтың арғы бетінен қашып келгендей болған Исатайға үлкенкішіні ауызына ұйытып, сөзін тыңдату үшін бедел керекті. Үшіншіден, ол бәрібір ел аралап, көтеріліске үндеуі керекті, ал мына дау Әлім–Адайдың ел ұстаған тұтқалы тұлғаларымен жүздесуге өзі қол болды. Ол кеңеске қатысқан Әлімнің басты азаматтарына Жетіру елін алдағы тұрған жортуылдарға ұйымдастыра беріңдер деп тапсырды да, өзі азық пен қосын атан түйелерге қомдап, Адай еліне жолға шықты.





АДАЙ АРАСЫНДА




	1838 жылы наурыздың аяғында Махамбет Хиуаға қыстап, көктемде үстірт асып. жайлауға бері түсетін Қайыпқали ауылына аттанды. Ал Исатай сәуірдің бірінші он күндігінде Адайларға жолығу үшін Маңқыстауға бет алды. Көтеріліс басшыларының бірі Хиуаға, екіншісі Адайларға жолға шығып кетісімен олар туралы патша әкімшілігі кеңселеріне түскен ақпар да сап тыйылды. Махамбет Қайыпқалиға жолығу үшін бес адам боп барды. Исатай Адайларға 7 кісі боп аттанды.

	Ал басшылары жолға шығып кеткен соң, өзге көтерілісшілер ат сабылтып, ел арасын дабырлатпай Шатыркөл, Астаусалды, Көбенқұдықта Исатай мен Махамбеттің келуін күтіп тыныш қана отырды. 1838 жылы наурыздың аяғынан бастап сәуір айы түгел, мамырдың басына дейін көтерілісшілердің көбірек аялдаған жері осы маң деп білеміз. Тек батырдың ауылдас ағайыны әрі қанды көйлек сенімді серігі, ақпан айында Жайықтан жасырын өтіп, Тайсойғандағы Исатайға кеп қосылған Төлеген Серекенұлы ғана төрт жолдасымен Исатайдың хатын алып, СағызОйыл арасында отырған Таз, ЬІсық, Шеркеш ауылдарына аттанған еді.

	1838 жылы сәуірдің орта кезінде, Әлімнің батыр, би, старшындарының уағдалы сөздерін алған Исатай Адай еліне ат маңдайын қаратып, тоғыз күн жол жүріп, Есет жырауды тауып барып, ордасына түсті. Есет жырау деп отырғанымыз − сөз бастаған шешен, қол бастаған батыр, тірі шежіре Есет Қараұлы. Руы–Беріш. Бәйсейіт ішінде Қаратоқай. Жастық шағы Тайсойған, Бүйрек құмдарында өтіп, ел арасы алалығынан, Сырым қозғалысынан кейінгі қуғындаудан ығысып, Адайлар арасына Маңғыстау асып кеткен. Адай арасына келіп сіңіскен Беріштерден әйгілі Құлбарақ батыр шықты. Ол АдайТүрікпен жаугершілігіне бастанаяқ қатысып, қан майданда шейіт болған аруақты ерлердің бірі.

	Бір ғажабы – Берішке жұғысты ақын болсын, шешен болсын – майдаламай ірі турап, ойып айтуға алабөтен әуес болған. Қаратоқай Есет, Жайық Беріш Махамбет, Қаратоқай Мұраттарда − осындай бір ішкі ұқсастық бар.

	«Мен, мен едім, мен едім...» деген мінезді жолдар поэзия әлемінде тек Махамбет пен Есет Қараұлында кездесетіні ғажап:



	Мен, мен едім, мен едім,

	Мен Нарында жүргенде

	Еңіреген ер едім.

	Исатайдың барында

	Екі тарлан бөрі едім.

	Махамбет.



	Менмен едім, мен едім,

	Қатарға салсаң қайыспас

	Қас қара нар мен едім,

	Шабуыл салса шаршамас,

	Шынайы тұлпар мен едім.

	Су шашырап, жел тимес,

	Аударылмас қара кеме едім.

	Қасарысып келгенде

	Қап түбіне сыймаған

	Қара болат мен едім.

	Қиядан ұшқан қу ілген

	Анық сұңқар мен едім.

	Теңеуірінім тepic біткен,

	Тепсем жілік сындырған

	Қыран бүркіт мен едім.

	Есет Қараұлы.



	Сарын ұқсастығы өз алдына, тіпті теңеу ұқсастықтары да кездесетінін қайтерсіз. Махамбет те: «Менмен едім, мен едім», «Қатепті қара нар едім», «Мен бір шарға ұстаған Қара балта едім», «Ақсұңқар құстың сойымын» демеуші ме еді? Бұл өлеңдерден иісі Беріш ақындарына тән ортақтық табу қиын емес.

	Есет жырау іздеп келген Исатайдай інісін қудай шалқып, теңіздей тебіреніп қарсы алды. Әйгілі жыраудың қуаныштан төбесі көкке бір елі жетпеді. Ағайындарын жиып, арыстан мүсінді інісіне қонақасы берді. Ұланасыр той жасауға Адайдың болғалы жатқан асы қолбайлау болды. Исатайдың тарихын естіген Есет: намысқа шауып, үш Алшынның басын қосу керек деп қызынды. Содан керек адамдармен жолығысу үшін болғалы жатқан асқа баралық деп шешті. Исатай Есет ағасының үйіңде 6 күн болды.

	Есетке ілесіп, Исатайдың келе жатқанын естіген Адайлар батырға арнап, әдейі үй тіктірді. Ту бие сойып, тік тұрып қарсы алды. Адай да, тентектері көп, сүйкенгіш ел еді. Байтағын алдырып, шамырқанып келген батырдың маңына жуып, шамына тиюші болмаңдар деп жігіттерге қатты ескертті.

	Астың келесі күні айтатын бұйымтайым бар деп, Исатай жатқан үйіне Мәмбетнияз, Шабай, Адайдың аруаққа айналған арқалы батыры Сүйінқараны шақыртты. Исатай не айтады деп, егдеріп қалған Сүйінқара батыр Адайдың аузын ұстаған игі жақсылары мен жайсаң, жампоздарын түгел ілестіріп келді. Исатай тіріге сәлем беріп, өліге салауат айтты. Түрікпендердің қолынан Сүйінқараның баласы өліп, екі қызы тірідей тұтқын боп кетіп отыр еді. Исатай Сүйінқараға қарап сөз бастады:

	«Уа, тобынан торай шалдырмай, елден пұшпақ алдырмаған, Адайдың ығына қамсау, желіне қорған болған, батыр аға! Жаумен жағалассаң бір сәрі, ағайынмен жағаласып, тышқаншылаған кәрі бүркіттің кебін кигенің не болғаның! Алшынның үш баласы саған бөтен бе еді? Әлім ағаң, Табын інің емес пе еді. Айналаңа алакөз болғаның қалай? Есігіңе еңкейіп келген құдайы қонақ, ел біріктірем деген елшіде не жазық бар еді? Елшілікке жүрген ара ағайынның жазықсыз қанын шашып, істемегенді істеді тентек ағайындарың. Енді, міне, дұшпаннан емес, өзөзіңнен топалаң тиген қойдай қырылып, саның кеміп, атқа мінер азаматың азайып отыр. Өзөзіңді жүндей түткеніңді көріп, айналадағы анталаған ашкөз жау «шоқшоқ» деп алақанын ысқылап отырғанын неғып көрмейсіз? Алшынның үш баласы бірбірімен жау болған соң, бұл елде не опа болмақ? Етектен басқан жау аз ба еді? Біздің алысар да жұлысарымыз сол емес пе еді?!»

	Адайлар тосылып қалады. Исатайдың сөзіне уәж айтуға себеп жоқты. Сүйінқара сөз алады:

	«Қарақұм ата қонысымыз еді. Нанбасаңыз, көріңізатамыздың сүйегі сонда жатыр. Иә, ағайынның қаны төгілгені рас. Жігіттер жандасып жүріп, Әлім ағадан аяқты малды көп алды. Ал адам жағынан біздің шығынымыз көп. Ағалыінілі екі ел арасының бүлінгені қабырғаға батпайды емес, батады. Іргеміз сөгіліп, бір қабырғамыз үңірейіп отыр. Асқынған дауды бітістірем деп ниет түзеп келсең, билікті бердік қолыңа, батыр інім. Жөнін тап та, ағайынды жымдастыр!»

	Әр нәрсенің толғағы жетіп, пісіптолатын кезі болады. Әлім, Кете, Адай арасындағы ұзаққа созылған осы даудың да жайланып сабасына түсетін кезі болған. Әлімдер қалтарысбұлтарыстарда Адайдың адамдарын аямай жазым еткенмен, малды көп алдырып еді. Адай болса, сол алған малдың қызығын көргені шамалы. Жем, Сағыздың шүйгініне аяқ аттай алмай, арқаның ен жайлайтын салаларына жете алмай, құмға қамалған адайлардың малдары азайып кетіп еді. Құмқата індеті көбейген. Адайлар сулы, нулы, жайылымды, қыз алып, қыз беріскен құдаларын бір көруге зар боп отырған. Ел арасын жымдастырып жіберуге ауызы дуалы, бейтарап ара ағайын шыға қоймаған. Атағы Петербордан бастап, жалпақ елге кең жайылған азулы би, шешен Исатай осы тұсқа тілегенге сұраған дегендейін дөп келді.

	Исатай билік айтуға екі жақтан да ризашылық алғанмен, әлі алқа топтың алдында кесімін айтқан жоқты. Адайдан бітімге келісім алғанын хабарлап Кете Қабыл ақсақал, Назар Жүсіп Құланұлына ат шаптырды. Оларға: ағаның жолын істеп, Үшбөкембайға үй тіктірсін, енді бір он күнде Адайлардың көшін бастап Жемге құлаймын, кесігімді сонда жария етермін деп сәлем айтады.





ҚАЙЫПҚАЛИМЕН ШЕКІСУ




	Исатай Сүйінқара бастаған Адай атаның ат байлар қазықтай азаматтарымен ақылдасып, пәтуаға келген кеңестің соңғы жағына Қайыпқали Есімұлы да ілікті. Оның жанында Махамбет бар еді. Қайыпқали Адайлардың ел билеуші сұлтаны ғана емес, жауға тізе қосысып бірге шауып жүрген басы сыйлы азаматы да еді.

	Қайыпқали − Нұралы ханның тұңғышы, Есім ханның тікелей ұрпағы.

	Исатай Қайыпқалимен қабақ тігіскен қас болды. Оның себебі мынада: Ішкі Ордада жүргенде Қайыпқали Жәңгірге қарсы оппозицияны басқарды. Оны білдірмей қолдаған Шынғали Орманұлы мен Шөке Нұралыханұлы сұлтандар. 1827, 1829 жылы Ішкі Ордадан ел көшіру бүлігін бастаған осы Қайыпқали. Оның сөзін сөйлеп, пиғылын жүзеге асырушының бірі Махамбет болғанда, екінші тірегі Байбақты Науша батыр. Ал Исатай болса, ол кезде Жәңгірдің жыртысын жыртты.

	1829 жылы Қайыпқали, Махамбет, Науша елді Жайыққа қарай көшіріп бара жатқанда алдарынан орысказак әскерінің атаманы Д. Бородин қарулы жасақпен қарсы шықты. Қайыпқали 10 жолдасымен қолға түсті. Махамбеттің тұтқындалған осы 10 адамның қатарында болған, болмағаны туралы нақты дерек жоқ, бірақ осы бүлікке қатысқаны үшін Калмыков түрмесінің дәмін татқаны анық.

	1829 жылы Қайыпқалимен бірге тұтқын болған 10 адам Финляндияға жер аударылды. Ал Қайыпқали Орынбор түрмесінде отырды. Одан 1830 жылы қашып шығып, Хиуаға асады. Ол патша әкімшілігінің ресми ісқағаздарында «қашқын сұлтан», «бүлікшіл сұлтан» атанып, Ресейдің қас дұшпандарының қара тізіміне ілікті. Қайыпқали Хиуа тағының төңірегін сағалауға мәжбүр болды. Бірақ оңда бағы жанбады да, қайтадан қазақ арасына келді. 1832 жылы Адайлармен бірігіп, Хиуа шапқыншылығына қарсы күресті. Оның осы ісі үшін, Орынбор Шекара комиссиясы бұрынғы қылмыстарын кешкендей сыңай танытты. Ол туралы іс тоқтатылды. Қайыпқалидың Хиуа хандығына қарсы күресі Хиуа ханына кәдімгідей ой салды. Қайыпқали тілінен де, қолынан да келетін шешен, іскер жан еді. Хиуа ханы оны Хиуа төңірегіндегі қазақтарға хан сайлауды жөн деп тапты. 1835 жылы желтоқсанда Хиуа ханы оған екі хиуалық, төрт түрікпен, алты қазақтан елші жіберді. Оған хан сыйлығын: сабы піл сүйекті пышақ, тағатын алтын түйреуіш әкеп табыс етті. Оған мынадай шарт қойылды. Хиуа төңірегіндегі көшпелі қазақтарға хан боп, Хиуа тағының құзырына сөзсіз бағынып қана қоймай, көшпенді қазақтарды Хиуа хандығына көбірек мойынсұндыруға міндетті. Қайыпқали бұл ұсынысты қабыл алып, 1835 жылы 31 желтоқсан күні хан болу үшін Хорезмге аттанды. Сөйтіп, ол Хиуа ханымен татуласты. Жылы қабақ, қарымқатынасты нығайту үшін Алақұлға қызын күйеуге берді.

	1836 жылы Қайдақ қойнауындағы НовоАлександровск қамалының комендантымен Қайыпқали кездесіп, келісім жүргізді. Ондағы мақсаты Орынбор генералгубернаторы Перовскийден өз басына ресми кешірім алу еді. Перовский «сатқын», «бүлікшіл» деп оны жолатпады. НовоАлександровск бекінісінің комендантына Қайыпқали Есімұлымен қарымқатынас жасадың деп қатаң сөгіс жариялады.

	Қайыпқалидың бұл әрекетінен хабардар Хиуа ханы оны қолдан шығармауды ойлап, 1836 жылы Адайға билеуші етіп тағайындады.

	1838 жылдары Қайыпқали шылауында Адай тайпасы ғана емес, Шекті, Табындар да болды. Шекті, Табын руларына Хиуа ханының зекетшісі боп бекітілді. Біздің тарихшыларымыз Қайыпқалиды жамандағанда шаңын аспаннан қақты. «Екі жүзді», «сатқын», «опасыз» – басты теңеулері осылар. Қайыпқалиды бағалауда тарихшыларымыз отаршыл орыс әкімдерінің шылауында кетті. Ал, шын мәнінде, ақ патша әкімішілігіне түгел беріліп, солармен тізе қосысып алып, қазақтың бас көтерерлерін езіпжаншыған Кіші Жүз төрелері арасында орысқа жантәнімен қарсы осы Қайыпқали еді. Отарлаушылыққа қарсы жан аямай күресті. Бірақ үлкен тұлға дәрежесіне көтеріле алған жоқ. Оған жеке бас, табиғи кемшіліктер кедергі болды. Отарлау тажалын тоқтау үшін еңіреген ерлер қара орманына қарайламай, жан пидалап жатқанда, ол бірікпейтінді біріктірем деп, нағыз ерлерге жараспайтын қылық көрсетіп алды, ел–халық қамы деп белсене жүріп, бас пайдасын да жан амандығын ұмытпайтын есепшілдеу болды. Ал ол тәуекелшіл қазақ табиғатына шетіндеу қылық еді. Кезіндегі жұрттың Қайыпқали туралы екі оқ әрісәрі пікірде болуы осыдан.

	Адайлар асқа кешігіп келген Қайыпқалиға жеке үй тігіп, ханымыз деп қолпаштап, алақанға көтеріп сыйлады. Жақсы болсын, жаман болсын тегі ақсүйек емес пе? Алыстан ат арытып келген Исатайға сәлем беруге келмеді. Айтатыным бар деп асқа келген жақсыларды үйіне шақыртты.

	Исатай оны ілкіденақ жек көруші еді. Аяғын басып, еңкейіп келуге арсынған мына қылығына сақалмұрты тігіліп, шамырқанып қалды. Жағын шайнап, ызасын ішіне түйіп барды. Исатайдың өмірде алдына бармаспын деген адамының бірі осы – Қайыпқали еді, құдіретке не шараң бар, алдына ұрмай–соқпай келтірді. Исатайдың 1834 жылдан бергі әрекеті, сөзі, күресте ұстанған саяси бағыты хан, төреге қарсы еді. Ол хан төре тұқымы қара қазақтың соры, ел тізгінінен айырылып сорлап отырғанымыз солардың қырсығы, шеншекпен үшін қазақты орысқа сатты деп зарын айтып зарлап, осында келгелі де олардың сұрқиялығын естір құлаққа жар етіп баққан.

	Сөйткен төре тұқымының алдына баруға мәжбүр болды. Қайыпқали Адайларға шаруасын айта отырып, жағалап Исатайға келгенде, оның баяғыда Жәңгірдің сойылын сілтеп, елді бергі бетке өткізбей, қара халықтың обалына қалғанын бетіне басты. Жасынан орысша оқып, бөтен сүт емген, шоқынбаса да шоқынуға әзір Жәңгірің не көрсетті, ақыры артыңа шала байлап қаңғытып жібермеді ме деген сынды сөз айтты.

	Батыр, бұл сөзге төзе алмай, шаңыта жөнелді:

	«Уа, атаңа нәлет ақсүйек! Өңім түгіл түсімде көрмеспін деген ата дұшпан өшпендімнің өзі едің, көзіме неғып көріндің. Қазақтың киепеті ұрғыр! Қазақтың арқасында аяғың салаңдап, атқа мініп, нан тауып, бала асырап отырсаң да, шекпен астынан жұдырық түйуіңді қоймадыңау, сен, хан тұқымы! Арқадағы Адайды ата жұртынан айырып, сартқа қосам деп нең бар еді? Қосылмаған қазаққа: «Асырасаң адам болмас, діннен безген дінсіз» деп неге тілің тиеді. Қызыңды сартқа берсең, сен бердің, үш жыл сарттың көтіне ерсең, сен ердің! Енді бізді апарып, сарттың бауырына салмақ па едің?»

	Сонда Қайыпқали былай деп уәж қайтарды:

	«Ақсүйексің деп аузыңа келгенді құстың, Исатай. Сүйегім төре болғанмен, хан жақтаған жерім жоқ. Жақтаймын деп қараны туған жерден кеткенмін. Ақсүйек деп күйдірме, тіліңді бекер тидірме! Қай орында болсам да, қазаққа залал етпедім. Қара қазақ қамын жеп, Ішкі Ордаға сыя алмай, сенен бұрын кеткенмін».

	Қайыпқалидың әп дегендегі алғашқы сөзінде:

	«Жәңгірге қол шоқпар болып едің? Сөйткен Жәңгір не етті? Құйрығыңа шала байлап, қаңғыртып жіберді» деген сөгіс бар еді. Исатай да оған: «Әуел бастан қаңғырып, қашқын болған өзіңсің» деген шығар. Қайыпқали: «Хорезмнің ойынан, теңіздің Арал бойынан мәйек шаншып, белгі етіп, атақонысымды таптым» деп, жауап қайырады.

	«Қазақ, қалпақ, сартыңды, азыптозған халқыңды аузын қосып пенде еттім» дей келіп, ашу үстінде қазаққа нақақ тіл тигізгеніне кешірім өтінеді.

	Исатай борандатып қоймайды: «Қара қазақтың қамы үшін еңіреген ер едім деп елді алдама, оныңа кім сенеді? Ішкі жақта Жәңгірмен тақ үшін таласып, басыңнан бақ тайған соң, беталды құла қаңғып кеткенсің. Енді келіп, халықшыл ер боласың. Халықшыл ер болсаң, соңыма ермедің деп, жазықсыз елді неге шабасың? Байнағымды шауып, ауылын талаған сен емес пе ең? Қазаққа залалым тимеді деп не бетіңмен айтасың? Атаңның құны бардай Көккөздің 1000 жылқысын алғаныңмен тұрмай, жол торыған тойымсыз ұрыдай үйін неге үптеп кетесің? Алаша Сатай болмағанда, соның бәрін сіңіріп кетер едің? Енді кеп «қазақ, қазақ» деп таңдайың тақтақ етеді. Ол аздай тіліңнің бізін қадап, келімсек деп, кемсіткен боласың, тұрысар жеріңді айт та, кәне, шық далаға! Әуселеңді көрейін!»

	Исатай қанына қарайып, орнынан атып тұрады. Қапелімде қозғалмайтын, қозғалса атойлап қайыру бермейтін Исатайдың бір ұрт, қыңыр мінезіне қанық Қайыпқали кішірейіп, артық сөзі үшін батырдан кешірім сұрайды. Бірақ Исатай оның сөзін құлаққа ілмей, есікті тарс ұрып шығып кетеді. Өзіне тігілген үйге келіп сауытсайманын киініп, серіктерін жиып, жекпежекке дайындалады. Исатайдың соңынан Сүйінқара жүгіреді.

	«Жақсы болсын, жаман болсын, Қайыпқали қонағымыз, қонаққа тиісу жол емес» деп басу айтып, Исатайды тоқтатады.

	Екі дәу бірбіріне азу білеген соң асқа келген қызыққа таңсық халық далаға шоғырланып жиналып калған екен. Исатай ел алдына шығып, сөз айтады: «Қайыпқали қарап жүрмей туысымды шауып, малым мен кегім кеткен еді. Ғафу етіңіздер, ағайын! Сол кегімді қуғаным» дейді.

	Ел алдында Қайыпқали кінәсін мойнына алып, атшапан айыбын төлеп, батырға 9 ат мінгізеді. Сөйтіп, Исатай ашуын тастап, Қайыпқалимен төс түйістіреді.





САМДАҒЫ СҰХБАТ




	Адай асында Исатай мен Қайыпқалидың қатты кетісіп алып, табысқанына таңқалуға болмайды. Ол кездің ерлері ірі тураған да, жүйелі сөзге төрелік беріп, тез жарасып отырған. Яки бұдан екі ғасыр бұрынғы бабаларымыздың құлықмінезінде қазіргіден әжептәуір айырмашылық бар.

	Қайыпқали Адайдың асынан кейін Исатайды қонақ бол деп, Самға қарай ентелеген ауылына алып жүреді. Исатай Қайыпқали ауылына Махамбетті есептегенде 6 адам болып аттанған. Олар Сам құмына ілігер етекте ақбоз үй тіктіріп, араздықты ұмытып, ел көтеру мәселесін ақылдасқан.

	Батырлардың бұл оңаша мәжілісі туралы НовоАлександровск бекінісінің коменданты 8 мамырда, ал Шекара комиссиясының Адай арасындағы жүлделі тыңшысы Шахмарданұлы Батырхан молла 9 мамырда Орынборға ақпар жөнелтті. Әлбетте, Батырханның мәліметі қомақты да тыңғылықты. Ол бұл мәжіліске Ысық старшыны Достан Сарыұлының, Қаракемпір Шеркеш старшыны Кенжәлі Балықұлының, Таз руының старшыны Наурыздың қатысқанын хабарлаған. Бұлар Исатай қыс айларында Тайсойғанда болғанда сөз байласқан адамдар болса керек. Батыр Қайыпқалимен қай шамада кездесетінін біліп, Адай асына аттанғанда Төлеген Серекенұлынан оларға хат беріп жіберген.

	Аталмыш рулардың старшындарымен жеке дара әдейілеп сөйлесудің айрықша мәні барды. Олар Жайыққа жапсарлас ішкі тарапты жайлайтын да, Жайық шебі бекіністерінен, Баймағамбет сұлтаннан кіріптар еді. Алдыменен көтеріліс жағына соларды шығарып алса, басқалары жарымжартылай болса да қолда еді.

	Қайыпқалидың Адай, Табын, Назарларға билігі жүріп тұрған.

	Батырхан молда осы көктемде Шекара комиссиясынан жасырып алатын жалақысының өтеуін артығымен орындады. Исатайдың ізінен көз жазбай ілесіп отырған сияқты. Ол ол ма, тіпті батырдың құпия тапсырмасымен жасырын жұмсаған адамдарының да ісәрекеттерін біліп қойған. Соған қарағанда, ол жалғыз болмаған, Адай арасында жақсы ұйымдасқан тыңшылар жүйесі жұмыс істеген. Батырхан аталмыш рулардың басшыларына Исатайдан 4 жігіт хат апарғанын, олардың Қараораз Ысық Бұтақ Торғайұлы мен Күшік ауылында жатқанына дейін егжейтегжей хабарлаған. Сонымен бірге көріпкелден бір кем емес қасиеті бар сұңғыла тыңшы Таздар мен Ысықтардың Сағыз бен Ойыл арасында отырғанын, кешікпей олардың әлі де сырттағы Топырақшағылға көшетінін, ал Самай қожа мен Бадай би Шеркештерді ілестіріп Ойылдың сыртқы тарапына аяқ салғандарын айтқан.

	Соңғы жағдай Кіші Жүздің батыс бөлімінен елдің арқаны сырт салуы Орынборда жаман айғай тудырды. Жұртыңа ие болмадың деп әскери губернатордан бастап Баймағамбетке дүрсе қоя берді. 19 маусымда Баймағамбет хат жазып, Перовский алдында ақталуға мәжбүр болды: «Қыс бойы Исатай Тайманұлын іздеумен айналысып, шеп бойындағы қазақтардың ойында не барын аңдауға мұршам болмады. Көктем біліне қайсыбір ауылдар өз ағайындарынан ірге айырып, алыстап көше бастағаны рас. Олар Жайық жағалауынан казакорыстар шөп шапқандықтан, жайылымнан қысылдық деген сылтау айтады».

	Жауын алдында аспанды бұлт торлайтындай, бұл жаман нышан еді. Тағы да толқу болатыны анық сезілді. Шекара комиссиясы елді тоқтату үшін үндеу таратуға мәжбүр болды: «Жайлауларын тастап, қыр далаға жырақтап көшкендер шеп маңындағы бұрынғы қоныстарына жіберілмейді».

	Батырхан өз ақпарының соңында құпия мәжілісте Қайыпқали әр рудан 100 адамнан жасақ жиюға пәрмен етіп, жанжаққа шұғыл шабарман жөнелткенін мәлім еткен.

	Мамырдың 8–9дарында Самның кіре берісінде Қайыпқали ауылында болған мәжіліс осындай пәтуаға келді. Әп дегендегі аяқ алыс жаман көрінбеді: отаршыл ақ патшаға, оның итаршылары сұлтандарға халық қарсылығы қайтадан жанданатын шешуші қадам жасалды.





ЕСЕТ КӨТІБАРҰЛЫ




	1838 жылдың жазында Кіші Жүздің ішінде қандай елеулі оқиғалар болғанына да тоқтала кеткеннің артықтығы жоқ. Қалай дегенмен де, солардың Исатай көтерілісіне не оң, не теріс әсері болмай қалмады.

	1838 жылы мамыр айының ондарында, яғни Исатай, Махамбеттер Самда Қайыпқалимен мәслихаттасып жатқанда Назар ауылының жігіттері шекара шебінен өтіп, Подгорный бекінісінің 11 атын айдап әкетеді. Оларды бастап жүрген Шекті арасындағы қашқын Тама Құлту деген еді.

	Олардың соңынан қуғынға заурядхорунжий Медведьев бастаған отряд шығады. Барымташыларға күші жетпейтінін шамалаған ол қосымша көмек сұратып Сухореченский қамалына бір казакорысын шаптырады, хабар тиісімен Сухореченскіден жанында 12 казакорысы бар заурядхорунжий Шустиков шығады. Бірақ көп ұзамай бес казакорыстың аты болдырып, тоқтап қалады да, олар сол маңдағы Губерлин бекінісіне қайтуға мәжбүр болады. Ал Шустиков 6 серігімен барымташы 5 қазақтың соңына түседі. Түз қазақтары қаша ұрыс салып, ұзай береді. Теректі өзенінің маңындағы Жалғызағаш деген жерге келгенде, сау етіп қырық шақты салт атты алдарынан шығады. Шаппашап ұрыс басталып кетеді. Егор Барышников деген казакорыс он үш жерінен жараланып, жантәсілім етеді. Шустиков 6 солдатымен қолға түседі.

	Осы хабар Орынбордың құлағына жетісіменақ Шекара комиссиясы губерниялық секретарь, корнет Мұхаммед Шәріп Айтовты оқиғаның аныққанығын білу үшін қырға жұмсады.

	Айтов алдымен Кіші Жүздің Орта бөлімінің билеушісі әскери (войсковой) старшина Жүсіп Нұралыұлының ауылына келеді. Жүсіп сұлтан қарап отырмапты.

	«Тілеуқабақтар орыстан жылқы алып, адамдарын ұстап әкетіпті» деген хабар естісімен, Тілеуқабаққа би Қозыбақ Мұсылманқұлұлын жұмсаған. Сосын Баймағамбет Айшуақұлына «отрядыңмен кел, ұрыларды бірігіп қуайық» деп хат жазған. Елек бойындағы Тәңірберген ағашы деген жерде қосылайық деген. Жүсіп Нұралыұлы шекара шебінен 65 шақырым Тамды деген жерде тұрады екен.

	Шекара комиссиясының чиновнигі Айтов 1838 жылдың 15 мамырында Орынборға Жүсіп Нұралыұлы ауылынан былай деп хабар береді: «Шустиковты байлап әкеткен Көтібардың Есеті мен Түпей көрінеді. Түпейдің руы–Жағалбайлы. Ол–Тілеуқабақ ішінде жүрген қашқын. Есет пен екеуі 150 шақты адаммен барып Шустиковты қолға түсіргендерінде, бұлардың ауылы Кіші Ырғыздың бойында екен. Қазір Борсық құмына көшіп кетіпті».

	26 мамырда Айтов Шекара комиссиясына тағы да төмендегідей хабар берді:

	«Кінәлілер анықталды. Олар Қарабас тайпасының батыры Есет Көтібарұлы мен Ырғыз тайпасының қазағы Қайдауыл көрінеді. Және біреуі − руы Жағалбайлы, Олжабайдың баласы Түпей деген қашқын қылмыскер.

	Айтушылардың сөзіне қарағанда, оқиға былай болғанға ұқсайды. Шекті руының ауылдарында жасырынып жүрген Тама Құлту (әкесінің аты белгісіз) қасында бірнеше адамы бар Губерлин қамалы тұсынан ішкі тарапқа өтіп, шеп күзетінің жылқыларын алып қашады. Оның соңынан қуған әскери команда қазақтарға жетіп, жылқыларын айырып алып қалады. Содан қайтып келе жатқанда, Тілеуқабақтың адамдарына кезігіп қалады да, отряд соларға оқ атады. Бірнеше қазақты жаралайды. Содан шаппашап ұрыс болады да, хорунжий Шустиков бастаған 6 казакорысты Тілеуқабақтар атқа өңгеріп, байлап әкетеді.

	Бұлар ауылдарына қайтып келе жатқанда барымтаға шыққан Назар ауылының жігіттеріне кезігіп қалады.

	Назарлар Тілеуқабақтың тұтқын орыстарын тартып алады. Тілеуқабақтар бұл тұтқындарды Орынборда қараңғы үйде жатқан Жандәулет деген адамға айырбастау үшін алып келе жатқандарын, жол бөгемей, жөндеріне қоя бермесе, арты насырға шабатынын ескертеді. Назарлар Тілеуқабақтарға орыс тұтқындарды қайтып береді. Содан Тілеуқабақтар кіші Ырғыздағы ауылына жетеді де, Борсық құмына көшіп кетеді. Тілеуқабақтар бұл кезде Орынборда қамаудағы Жандәулет деген қадірлі адамдарының өліп кеткенін білмеген болса керек.

	Тілеуқабақтың биі, әрі керуенбасы Отаралы Сарышоңайұлы, жанында Мененбай деген төре бар, барымташылардың ауылына барады. Тұтқындарды босатуға әрекет етеді. Бәрібір тұтқындарды сіңіре алмайсыңдар дейді. Хиуаға апарып өткізе алмайсыңдар, себебі онда орыс тұтқыны онсыз да жеткілікті, өздері қайда сыйғызарларын білмей отыр. Бұхарада да жағдай соған ұқсас. Есесіне Ресейдің қаһарына ұшырайсыңдар. 1836 жылы орыс көпесінің керуенін талап, екі приказчигін тұтқындағандарың үшін қандай зобалаң көргендерің естеріңде шығар деп, үгіттеудейақ үгіттейді.

	Дәл сол кезде әлгі ауылға Қайыпқали Есімұлы сұлтан мен старшын Исатай Тайманұлы, Махамбет Өтемісұлдары келе қалады. Олар да Саршоңайұлының сөзін қостап, тұтқындарды босатуға кеңес береді. Тілеуқабақтардың оларға не деп жауап бергені әзірше менің құлағыма жете қойған жоқ. Асылы соңғы қолқалаушылардың талабын Тілеуқабақтар жерде қалдырмас, тұтқындарды босататын шығар» деген сыбыс бар. Жүсіп Құланұлының ауылына жеткен хабар әзірше осындай».

	Бұл деректі екі түрлі себеппен келтіріп отырмыз:

	1. Исатайдың Есет Көтібарұлымен Борсық құмында 13–15 мамыр шамасында кездесуі. 2. Исатай–Махамбеттердің Шустиковқа ара түсуі–кейін Махамбеттің тағдырына кәдімгідей септігін тигізгенін еске сала кету.

	Маусым айының орта кезінде Тілеуқабақтардан екі тұтқын қашты. Оның біреуі туралы Шекара комиссиясына Төртқараны билеуші төре Саналы Мырзағалиұлы хабарлады: Әлгі қашқын Назарлардың қолына түсіпті, қазір ол Жүсіп Құланұлының қолында деп. Ал екіншісі Иван Ануфриевич Запевалов деген, жасы отызда, сауатты адам екен. Оның қашқан кезі маусым айының іші болғанмен, жауабында айтылатын жайлар мамыр айындағы оқиғалар болғандықтан әдейі тоқталып отырмыз.

	Запеваловтың тергеушіге берген жауабы:

	«Бізді тұтқындаған Шектілердің саны 50 шақты. Ауылдары Ақтауларда екен, оған жеткенше алты тәулік жүрдік. Мен өзімді тұтқынға алған қазақ Көшім Кенжеәліұлының үйінде болдым. Аяғыма кісен салып қойды.

	Сол ауыл Қарасу деген жерде отырғанда, бір күні түнде үйіші ұйықтап жатқанда аяғымдағы темір кісенді күндіз өзім тауып алып, тығып қойған қасаң қайыс таспамен бұрап ашып, босанып алдым. Сосын ақырын сыртқа шығып, белдеуде байлаулы тұрған атқа мініп қашып кеттім. Соңымнан қуғын болған жоқ. Бесінші күн дегенде Курамин бекінісіне жеттім.

	Шектілердің ауылында тұтқында болғанда көргендерім: бізді алып келгеннен кейін көп кешікпей, сол ауылдың бірнеше адамы барымтаға аттанды. Айдалада бір купецті тонапты. Біраз қой, түйе, жылқы айдап келді. Тиеген тауарлары тағы бар, көбі мата. Сол матаны үлесіп, бөліп алды да, өздеріне көйлекдамбал, тағы басқа киімдер тігіп, иіндерін жаңартты. Бұл жолы барымтаға барғандардың ішінен танитыным – өзім білетін Көшім Кенжеәліұлынан басқа Байтөлек Кенжеәліұлы, Бейіс дейтін біреу, қылмыскер Түпей, қашқын ноғай Сәбит дегендер.

	Кейінірек тағы да 150 шамалы адам Жүсіп Құланұлының ауылына барымтаға аттанып кеткен, мен қашып шыққанша оралған жоқ.

	Өзіммен бірге қолға түскен жолдастарым жайлы білетінім: командиріміз заурядхорнужий Шустиков Дәрібайдың үйінде тұтқында, урядник Малков Түпейдің қолында, казак Афанасий Любимов Тоқпанның (Көтібарұлының туысқанының) қолында. Басқа үш казак сол ауылдағы тағы біреулердің қолында. Андрей Малков деген казак қашып кетті дегенді естідім, шепке жеткенін, иә жолда өлгенін білмеймін. Назардың біреулеріне жолай тап болса керек, бірақ олар ұстады ма, ұстамады ма – оны анық білмеймін».

	Тұтқын Запеваловтың бұл жауабының құндылығы мынада: Есет Көтібарұлы мен Жүсіп Құланұлы ауылы арасында бір келіспеушілік барынан хабар береді. Подгорный қамалынан 11 атты алып қашқан Шекті арасында жүрген Тама Құлту бастаған Назар жігіттері еді. Айтовтың егжейтегжей хабарына қарағанда қуғыншылар жылқыларын айырып алып қайтып келе жатқанда Тілеуқабақ жігіттеріне жолығып, қолға түскен. Назар жігіттері олардан тұтқындарды әлде тартып алады, әлде алуға әрекет қылады. Бірақ Тілеуқабақтар Орынборда қамауда жатқан Жандәулет деген қадірлі адамға айырбастау үшін, тұтқын алғандарын түсіндірген соң, Назарлар оларды жөндеріне қалдырады. Запевалов өзі қашып кетерінің азақ алдында Тілеуқабақ жігіттерінің Назар Жүсіп Құланұлына барымтаға аттанғанын мәлімдейді. Қалай дегенмен де, осы екі тайпаның қысқа мерзім ішінде бірнеше мәрте бетпебет келгендері байқалады.

	Тұтқын Запеваловтың жауабындағы екінші маңызды дерек: сауда жасап жүрген көпестің керуенінің тоналуы.





ТЫҢШЫ КЕРУЕНДЕР




	Тыңшы керуендер бұл кезде қазақ даласында саудасаттықпен айналысып, қырға үзбей керуен шығарып тұрған бірінші гильдя Орынбор көпесі Михаил Степанович Зайчиков (Деев) еді. Оны қазақтар жақсы көріп «Мешенке» деген. Ол ру билері мен старшындарының өтініші бойынша не керектің бәрін тауып, келсін деген жерге сауда керуенін жеткізіп тұрды. Шайқант, матапұлдарын несиеге беруден де қашпады. Ол өзінің қайырымдылығымен түз жұртының ықыласына бөленді. Қазақтарға жақсы көрініп, бетке жылтыраған Зайчиков (Деев) сауда керуендері, шын мәнінде, тыңшылықбарлаушылық іспен шұғылданды. Оның керуені бір емес, талай рет таланды. Зайчиков (Деевтің) шаруашылығы өркендемесе, күйреген жоқ. Өйткені, үкімет империя мүддесі үшін қажетті ісінің шығынын өтеп тұрды. Бұл емес, жалпы барлық сауда керуендері Орынбор генерал губернаторлығы мен Шекара комиссиясының барлау ісіне бағындырылды. Шекара комиссиясы қазақ даласында, қала берді. Хиуа, Бұхараға тыңшылық барлау ісін жақсы жолға қойғанды. Олар қашқын татар молдаларын да тамаша пайдаланды. Шекаралық комиссияда дайындықтан өткен сауатты татарлар әскерден қаштым деген желеумен қазақ арасына барып, «жасырынған». Сенімге еніп алған соң, көбі сұлтандар, билер, старшындар жанында хатшы болған да, естіпбілгендерінің бәрін Орынбор әкімшілігіне жеткізіп отырған. Керуен жүргізетін саудагерлердің де мақсаты сол – тыңшылық еді.

	Исатай, Махамбеттер Жайықтың Бұхар бетіне қашып шығып, көтеріліске шақырып, ел аралап үндеу сала бастаған кезде, Зайчиков (Деев) керуеншілері, әсіресе Исатай жүрген ӘлімШекті арасына қаптап кетті.

	Нақ осы тұста Деевтің саудагерлерінің бірі Табын, Тама руларының арасында болып, ел ішінде сабылыстың күшейгенін хабарлайды. Бірақ керуеншілерге ұрынбаған. Тағы да осы шамада Зайчиков (Деевтің) приказчигі Әбдірахман Әбдіхалықов: Исатай Тілеуқабақ батыры Есет Көтібарұлына барып, 5 орыс тұтқынын босатуды сұрағаны туралы ақпар береді. Приказчиктің емеуірініне қарағанда: Исатай ол тұтқындарды өзі алмақ болған. Мақсаты–Баймағамбет Айшуақұлы қолында отырған әйелі мен баласына айырбастағысы келген шығар деген емеуірін бар. Зайчиковтың (Деев) керуенін жүргізетін приказчик Әбдірахман Әбдіхалықов: Исатайдың Есет Көтібарұлына барғанын, тұтқындардың тағдыры туралы онымен сөйлескенін иә өз көзімен көрген, иә сол маңда жүріп сенімді ауыздардан естіген.

	Осы шамада Әлімдер арасында Зайчиковтың (Деевтің) үшінші сауда керуені жүр еді. Оның керуенбасы Иван Иванович деген еді. Арғы тегі дьякон әулетінен, І800 жылы туған. Патша әскері кейін қазақ даласының оңтүстігіне қарай дендеп енгенде, саудагерлікті жамылып барлау ісімен шұғылданатын әлгі керуеншілер Қазалыға кеп орын теуіпті. Әлгі Иван Иванович деген саудагердің Иван деген үлкен ұлы бар екен. Сол Иван Иванович Иванов 8–9 жасымда әкемнің аузынан естігенім еді деп, 1838 жылы қазақ даласын кезіп жүргенде әкемнің басынан өткен оқиға еді деп, «Естелік» қалдырыпты.

	Әңгіменің ұзынырғасы мынадай:

	Бір жолы (1838 жылдар шамасы) Зайчиков 40 түйеге тауар артып, әкесі Иван Ивановичті қырға, қазақ арасына жібереді. Оған көмекшілікке құда баласы Александр Куриловты және 12 қызметші қосып береді. Зайчиковтың қырдағы «тамырлары», Байұлының Қазыбек, Қисық дейтін беделді адамдары, керуенді ауылдарына бастап әкелуге қарулы 6 жігіт шығарады.

	Бірнеше күннен кейін Електің суынан өткенде: ел іші бұлқанталқан, бүлік шықты, оның бұйдагері Байұлының батыры Исатай екен деген жайсыз хабар жетеді. Жайсыз болатын себебі: атқа мініп, ашынып шыққан қазақ керуенімізді талап, өзімізді талайғы әдетінше Хиуа я Бұхараға құлдыққа сатып жібереді екен деп зәрелері ұшады. Айтқандайақ, көп кешікпей айдалада Исатайдың жігіттері керуенді қамайды.

	Қырық түйеге артқаңдары қапқап астық, қант пен шай, кездеме, былғары, ыдысаяқ, айнатарақ дегендейін өңкей қыр қазағының зәру нәрселері. Елдің ақсақалдарына сыйға апара жатқан бір аппақ сұңқар, екі бүркіт, екі көк қаршыға және бар.

	Керуенде жалғыз білтелі мылтықтан басқа атарман жоқ.

	«Құрыған жерім осы екен» деп ойлайды приказчик. Қарусыз құр қол керуенді бас салып тонауға

	Исатайдың ары бармайды. Керуенбасы Иван Ивановичтен батыр несиеге деп ең мұқтаж нәрселерін – киімкешек, етіктік былғары, тағы сол сияқты көржерлерді сұрайды.

	«Бара жатқан ауылдарың Қазыбек пен Қисық менімен құдандалы кісілер, менің несиеге алған нәрсемнің құнын қанша болса да, солар төлейді, сенбесең, қолымнан қолхат берейін», дейді Исатай. Иванов бұған көнбейді.

	Исатай біресе ашу шақырып, абайқұқай жасап көреді. Біресе сабасына түсіп, сабырлы сөйлеседі. Қайткенмен де, қорғансыз керуенге тарпа бас салмайды. Бірақ жібермейді де. Адамын, көліктерін шөлге қамап, әлгі жерде екіүш күн ұстайды. Исатайдың талабын орындауға қожайынынан қорыққан, орындамауға Исатайдан қорыққан Семіз Иван (қазақтар солай атайды екен) жаман сасады.

	Ақыры бұл түйықтан шығудың амалын Исатайдың өзі ұсынады. Семіз Иванмен бәс тігіседі. «Ішінде сықай толы нәрсесі бар сандықты сажын жерден атып, оғымды қақ орта беліне дейін кіргізе алмасам, жөніңе қоя беремін. Ал айтқанымды істесем, керуен бар жүгімен менікі» дейді. Көнбесіне амалы қалмаған семіз Иван сырты қалың киізбен қаптаулы сандықты шетке шығарады. Ішінде нығырлап салған он екі тай шыт бар. Шыт болғанда қандай. Гандурин фабрикасының ең берік, таңдаулы шыты.

	«Исатай орасан күшпен адырнаны қайқайтып тартып, атып кеп жіберді. Сұр жебе тұптура барып қадалғанда, сандық қозғалып кетті. Исатай қасына келген соң, сандықты ашып қарасақ... О, жасаған! Құрыды бүкіл керуен! Құрыды бүкіл товар. Сандықтан өткен жебе он екі тай шыттан түгел өтіпті. Жебенің сандықтың сыртына қадалған жағы керемет жойқын күшпен соғылғаннан бытшыт боп ұшып кетіпті» деп жазады автор. (70б.).

	Керуеннен айырылған семіз Иван қасындағы серігімен екеуі жаяужалпы Орынборға қайтады. Исатай оларға жолға деп азыққа нан бергізеді. Соңынан қуып жеткен қызметшілері бұған Исатайдың сәлемін айтады.

	«Керуенді күшпен тартып алсам да әлім келетінін көрдің. Оны істемедім. Бәс тігісіп, ұтып алдым, адал олжаладым», депті. Исатай Орынбордағы Зайчиковтың өзін де таниды екен, онымен құрдас екен: «Құрдасым Мешенкеге тапсырсын» деп хат беріп жіберіпті.

	Естеліктің екінші бөлімі Исатайдың ататегін баяндаудан басталады. Бұл арада автор мықтап жаңылысқан. Исатайды он екі ата Байұлының ішіндегі Алаша руынан, оның Асау–Барақ тайпасы, Бекен Тайұлы Бөгенбай дегеннің баласы деп лаққан. Жәке «Исетай» деп жазады. Бұл естелік Берағаңның, Берхайыр Аманшиннің, аударып, түсінік берген мақаласынан алынды. Берағаң Исатайды Алаша деген соң, оған қоса «Исетай» деп жазылған соң, «Есет, Сатай» деген біреулермен шатыстырып отырған жоқ па деген күмәнға қалып, абыржығанын айтады. Сосын Кіші Жүзде аты белгілі үш Есет болғанын айтып, олардың өмір сүрген кезеңіне барлау жасайды.

	Берағаңның семіз Иванның естелігінде «Исетай» деп жазылғанына қарап, теріс таңбаланған Есеттердің бірі емес пе деп, қауіптенуіне негіз жоқты. Өйткені, семіз Иван «Естелігінің» келесі тарауында «Исетайдың» Жәңгірмен жауласуын, сол егестің себептерін біршама дұрыс әңгімелеген ғой. Ал Жәңгірмен бірдебір Есет ұстаспаған, онымен кескілесіп өткен жалғыз Исатай ғана.

	Енді «Естеліктің» келесі тарауына сөз берелік. «Бөкей Ордасындағы жүргізілмек санаққа іліккісі келмеген, хандардың ел билеуіне наразы халықтың ішінде Алаша руында бізге белгілі Исетай батыр ең бірінші болды.

	Оның әсіресе намысына тигені – қайдағы бір жалған атақты хандар мен солардан өрбіген төрелер әулетінің ел билеуіне халықтың бағынышты боп, бас көтере алмауы. Олар қара қазақты кісіге санамайды. Дәулеттісіне кезіксе, мейірімі түскен боп, бір жағынан әрі тізе көрсете отырып, көңіліне ұнаған нәрсені алғышақ: жүйрік ат, қызыл нар ма, ақ сұңқар, көк қаршыға ма, әсіресе құмай тазы ма – бәріне қызықты...» Осылай белгілі сарында жалғаса береді. Оны түгел баяндап, уақыт кетірудің қажеті шамалы.

	Бұл қолжазбаны тапқан В.Ф.Шахматов еді. Өзінің «Внутренняя Орда и восстания Исатая Тайманова». (Алматы, 1946) атты еңбегінде семіз Иванның «Естелігін» ойдан шығарылған деп бағалаған. «Естелікте» Исатай өмірбаянына алыпқосардай жаңалық болмағанмен, көпшілікке белгілі әңгімелер аясында қалғанмен, бұл дерекке қол сілтеуге болмайды. Тіпті басқасын қойғанда, сол кезде хатқа түскенімен де бағалы. Семіз Иванның естелігінде шынайы детальдар бар. Мәселен, Исатайдың қарағай үйі болғаны да, орама мылтығы болғаны да рас. Ал ханды нысанаға алып атуы сияқты детальға келсек, Б. Аманшин: Хан мен Исатайдың бетпебет келуі болмаған, 1824 жылғы Тана руы, Байсары атасының қазағы Нысан Өтетілеуұлының өлімін айтып отырған жоқ па дейді.

	Біздіңше хан мен Исатай қару кезенген майдан шебінде екі рет кезіккен. Бірі 1837 жыл қазан айының ортасында, Исатай әскері Жасқұсқа төгілгенде. Ханның төлеңгіттерден жасақтаған әскері болған. Исатай оны күйретіп жіберген. Жасқұста екі әскер қарсы келіп, мергендер атысқан. Ал Орданы қоршаған кезде, Жәңгір, негізінен, ноғайларға, Шомбал Ниязұлы алып келген 200 жігітке сүйенген. Орда түбінде де қанды шайқас болды. Семіз Иван Жасқұста төлеңгіттерді күйреткен шайқас туралы ел аузындағы әңгімені айтып отыруы мүмкін. Ал Исатай 1837 жылы 16 қыркүйекте КульбинКокарьев кардоны арасындағы ауылын шапқанда тұра қашқан Қарауылды аяғынан көздеп атқан. Бірақ, Қарауылдың бағына қарай, оқ үзеңгіге тиіп, шоршып түскен. Исатайдың Қарауылды атқан жері мынау деп, батырдың шөберелері Құрмет, Құрман ақсақалдар әлі күнге дейін көрсетеді. Атыраудың Құрманғазы ауданы тұрғындары да бұл оқиғаны жақсы біледі.

	Жоғарыда Исатайдың құрдасы, тоналған керуен иесі Михаил Иванович Зайчиковқа хат жолдағанын айтқанбыз. Семіз Иван оны Орынборға келген соң, татар приказчиктеріне аштырып оқытады. Олар шығара алмайды. Сөйтсе, хат қазақша жазылған екен. Семіз Иван дүкенінде саудасын жүргізетін приказчигі Тоқмамбет деген қазақ жігітін шақырып, соған оқыттырады. Бақса, хат өлеңмен басталыпты.



	«Ей, құрбым, Мешенке, сен бай,

	Байлықты саған берді құдайымай!

	Өзіңіз де танық, сөзіңіз де анық.

	Сен қайырымды адам,

	Мен – сахаралық надан.

	Құрық түсті таса,

	Аузым жесе де қан, жемесе де қан –

	Малыңды алдым баса...



	Бұл хатымды оқығанда, менің амалсыз халде болғанымды ескерерсің, Мешенке. Сен біздің бұл ісімізге әділін айта аласың, кімкімде осы ісімізді қарағанда сөйткей де. Сен біздің ғадетғұрпымызды бәрінен артық білесің, біздің оңай әрі оңды тұрмыссалтымызды да жақсы білесің. Сахара даламыздың байтақ кеңдігіне қарамастан, бізді басқару оңай». (ІІІбөлім. 11–13 бб.).

	Бұдан кейін Исатай Жәңгір ханмен қалай егескенін, Бекетай құмда қалай шекіскенін баяндаған.

	Хаттың аяғы тағы өлеңмен бітеді:



	Бекетай құмның басында,

	Ағаш үйдің қасында.

	Жасымды сұрасаң, қырық бірде жасымда.

	Айтақы қара бөркім басымда,

	Қаз мойын, торы aт астымда.

	Жауды көрсем, жайнадым,

	Жай тасындай ойнадым...

	Қос ауызды қолыма алдым.

	Ханды атам деп ойладым –

	Қолымда мылтығым тарс еткенде,

	Қарс етті...

	Жазықсыз ханның артында біреу құлады,

	Әдірә қалғыр, қос ауыз неден қырсықты.

	Ханға тимей құр шықты.

	Шабайын десем де болмады,

	Шаппайын десем де болмады...

	Aт басындай сом жүрек сарайында тулады,

	Әдірә қалғыр, Ақтабан астымда тарпып тұрмады.

	Тұрмағанмен қоймады, басын ала жөнелді.

	Орыс шапты бетімнен,

	Мен Исатай шыға шаптым шетіннен...

	Артымнан көп орыс келген соң,

	Ұрысып болмады көбіменен –

	Біз қаштық.

	(III бөлім. 28–29бб.).



	Берағаң «Бекетай құмның басында, ағаш үйдің қасында», «Айтақы қара бөркім басымда» деген жолдардың Махамбет толғауларында кездесетінін тілге тиек етіп, бұл жолдар Махамбеттің қолынан шыққан туынды емес пе екен деген болжам айтады. Бірақ өлең жолдарының мінсіз, жинақы емесіне тағы да күдік келтіреді. Махамбетте ондай жымдаспаған шумақтар болмаса керек еді. Содан мұны «Естелік» авторының салақтығына таңады.

	«Естеліктің авторы И.И.Иванов бұл өлеңді түпнұсқадан, Исатайдың М.С.Зайчиковке жазған әлгі хатынан көшірді дейсіз бе? Көшірсе салақ көшіргені көрініп тұр. Әйтпесе өзінің жетісегіз жастағы кезінде естіген бұл әңгімені де, өлеңді де кейін, жылдардан жылдар өткен соң, тек жадында қалған түрінде қағазға түсірген шығар».

	«Естелік» авторы 8–9 жасында естігенін кейін жадынан жазды деу қиын. Ивановтар әулетінің архивінде семіз Иванның керуенді қалай ұттырғаны туралы Зайчиковке түсіндірмесі болған шығар. Не Исатайдың хаты, не хаттың көшірмесі сақталса керек. Содан Иван Иванович Иванов кейін естелік жазбақ болғанда, Исатай туралы аздыкөпті сұрап білген шығар. Олай дейтініміз, Исатай–Жәңгір жанжалы туралы баяндайтын тұстар ел аузындағы жалпылама әңгімеге ұқсас.

	Біздің ойымызша: жоғарыдағы өлеңді Махамбетке таңудың негізі жоқ, Махамбет өлеңдері мінсіз сом алтындай емес пе еді? Ал мына өлең өлеңнен гөрі – шешендік сөзге ұқсас. Сондайақ ел аузында Исатай өзі шығарды делінетін «Ер Тайман – әкем аты, ағам – Жабал. Ағатай бабам бұзған алпыс қамал», – деп басталатын он бір буын қара өлеңмен жазылған ұзақ жыр бар. Әрине, ол Махамбет толғауындай бір сөзі шашау шықпай, жұтынып тұрған жоқ. Ұйқастық олақтықтар да баршылық. Мына жоғарыдағы өлеңде де сол нышан анық байқалады. Исатай табанда хат, үндеу, жарлық жазғанда, Махамбет үнемі жанынан табыла бермеген. Батыр сондай тұстарда өлеңдетіп, тақпақтатып жіберіп отырған, ойында жатталған Махамбет сөздерін де араластырудан именбеген. Міне, жоғарыдағы Зайчиковке жолдаған хат та жол үстінде асығыс жазылған еді. Жанында Махамбет болмаған соң, саудагер көпестің көңілі алдансын деп, өлең сөзбен сәлем жолдаған сынды.

	Семіз Иван қазақша таза сөйлеген. Үлкен ұлы Иванды «Сақа», кішісі Василийді «Байсал» деп атаған. Қолжазбада таза қазақ оралымдары кезігеді. Мәселен, Исатай керуендегі мылтықты көріп: «Мына шырылдағыңмен кімді атасың?» деген семіз Иванға. Сондайақ «Естелікте» Хиуа базарынан сатып алынған құл, кейін Исатайдың ең сенімді атқосшысы болған Тайкелтір деген парсы жігітінің адамды бір жылатып, бір күлдіретін оқиғалары баяндалған. Естелікте әкесінің Исатайға керуен ұттырған жері Сағыз өзенінің маңы екені айтылған.

	Бұл оқиғадан аңдағанымыз мынау: мамыр айының орта кезінде Кіші Жүзге Исатайлардың қимыл әрекетін барлау мақсатымен үш керуен шыққан. Жоғарыда көрсеткеніміздей оның бірі Тама, Табын арасын, яғни Жетіруды бақылаған, екіншісі Әбдірахман Әбдіхалықов Әлімдердің аужайын аңдаған. Ал үшінші керуен – Байұлына беттеген. Бұл апатқа ұшыраған семіз Иванның керуені еді. Сауда керуендері барлау жасауға өте қолайлы болған. Өйткені, олардың жүрген жерінде ел көп жиналған, тіпті ереуілшілердің өзі оларға келмей тұра алмаған. Осы үш керуеннің үшеуі де Орынбор Шекара комиссиясына Исатайлар туралы хабар жеткізді.

	Семіз Иванның керуені тоналуы жайлы хабар қашқын казак Запеваловтың жауабында да бар. Әсіресе матаны көп әкелгендері айтылған. Запевалов: біз Тілеуқабақ ауылына дейін 6 күн жүрдік, біз келген соң, бірнеше күннен кейін керуен тоналды деп көрсеткен. Ендеше, семіз Иванның керуені 1838 жылдың 20 мамыры шамасында Исатайларға Сағыз маңында жолыққан болады. 40 түйеге жүк артқан керуенді ұтып алған Исатай олжаның біраз бөлігін Тілеуқабақтарға сыйлаған. Запеваловтың көргені осылар еді.

	Демек, 8 мамырда Қайыпқалимен жолыққан Исатай Шустиковтарды барымталап, 13–14 мамыр арасында Кіші Ырғыздан Борсық құмына жөпелдем көшіп кеп жатқан Есет Көтібарұлымен кездескен.





ҮШБӨКЕНБАЙДАҒЫ БІТІМ




	Исатай–Махамбет туралы зерттеудің бірдебірінде 6 жыл бойы жауласқан Кете мен Адай арасындағы қанды дауды Исатайдың бітістіргені жөнінде еш нәрсе айтылмайды. Бұл тек қана Ығылман Шөрекұлы дастанынан мәлім. Тарихшылар оны әдеби версия деп мән бермеген сыңайлы. Ал шынында бұл дау болған. Оған архивтік деректер де куә.

	1838 жылдың 24 маусымында казакорыс әскерінің атаманы, генералмайор Покатилов, ал сол маусым айының соңғы күндері Баймағамбет Айшуақұлы Исатайлардың мамырмаусым айларында қайда барып, кімдерде болғаны, не істеп, не қойғаны туралы Орынборға ақпар берген. Сонда Покатилов былай деген: мамыр айында Үшбөкенбайда оған (Исатайға – Ә.С.). Қайыпқали келіп қосылды. Бұлардың жиынының мақсаты – барымталасқан қазақтарды бітістіру. Исатайдың да, Қайыпқалидың да шепке зиян келтіру ойында жоқ». Ал Баймағамбет болса: «Исатай өзара араздасқан Әлім мен Адай руының адамдарын май айында татуластырды» деген. Демек, Ығылманның айтқаны – тарихи шындық.

	Ал Исатайдың Кете–Адай дауына төрелік айтып, кесік шығарғаны қай мезгіл, қай жер? Ығылманның жырлауынша, елдің айтуынша–Қайнар өзені. Ал Исатайдың дауға кесік айтқаны мамыр айы екенінде күмән болмағанмен, мамырдың қаншасы? Оны мына есептен шығаруға мүмкіндік бар. Исатай 8–9 мамырда Сам жиегінде жаңадан жайлауға көшіп келген Қайыпқалимен жолықты. 13–14 арасында Борсық құмындағы Есет Көтібарұлы ауылында болды. 20ларында Сағыз бойында Семіз Иванның керуенімен жолықты. Одан Үшбөкенбайға келді. Демек, Әлім – Адай дауына кесік айтуы мамырдың соңғы күндерінде болды деп шамалаймыз.

	Исатайдың сәлемі бойынша Кетелер үш жерден үй тігіп қойған екен. Мамырдың соңғы аптасында үш тайпа ел үш жақтан құйылып, Үшбөкенбайдың бойы қиқуға толады. Әлім–Адай дауына төрелік айтуды батырлар көтеріліске үндеудің пәрменді құралы ретінде ұтымды пайдалана білді. Жүсіп Құланұлы Исатайды жалаулатып, ұрандаған мұздай қарулы 500 қолмен Кіші Жүздің қалың жиынына алып келді. Сам жақтан Қайыпқали да өз жасағымен төгілді.

	Бұл жиынға Шектіден Есет Көтібарұлы, Адайдан Сүйінқара, Шабай батыр, Мәмбетнияз мырза да келді. Көбік Кете Құдайберген бұл келісімге бастанаяқ мұрындық болды.

	Исатай үш тайпа елдің игі жақсыларын жиып, өзінің кесігін айтады. Ол алыстан орап, ұзын ырға сөз толғап, дәлелді жүйемен буып, аталарының сүйегі жатқан Қарақұмды Адайларға алып береді. Оның есесіне елшіні өлтірген Адайларға азуды қатты басты. Нақақтан қаны төгілген Сарман би бастаған үш елшінің әрқайсысын бес адам деп бағалап, Адайдың он бес ерін құнсыз кетірді. Бұрын мұндай төрелік айтқан ешкім жоқ еді. Бірақ төрелік қағазға жазған қатып қалған заң еместі, келесіне келтіріп, қисынын тапқан көсемдік еді. Ешқайсысы мұның теріс деп, батырдың бетіне қарап дау айта алмады. Жүлгелеп қуып кетсе, түбіне жеткізбейтін, екі жағы бірдей кінәлі пәлен жылдан қордаланған айыпкінә ұсақтүйекті жіпке тізбей, ірі туралып екі ауыз сөзбен бітірілді. Адай–Әлім бірбіріне тышқақ лақ құн бермей, барға қанағат, жоққа салауат айтып, бауырымдап бірбіріне құшақ жайып, төс түйістірді. Неше жыл қатыса алмай қалған құдандалы жекжаттар жылап көрісті.

	Адай ауызекі тарихнамасында бұл бітімде Адай сөзін ұстаған Төлепұлы Мәмбетнияз болған да, құн төленбеген бәтуа болғандықтан «Мәмбетнияздың сақал сипасы» деген атпен мәлім болған.

	Исатай «Үш Алшынның баласы, бірің аға болғанда, бірің іні, бірің жаға болғанда, бірің жеңсің, торқалы той, топырақты өлімің бір, мына жалған, анау мақшарда да бір ошақтың басынан табыласың! Шын жауың араздасқан ағайының емес, анау обыр патша, сатқын төре. Қаһарыңды соған төк! Қылышыңды соған шап! Әмин!» – деп бата беріп, елді таратты.

	Үш тайпа тоғысқан Үшбөкенбай басындағы бітім осылай басталып, осылай аяқталуы да, сағынысқан ел өліге бата қылып, тіріге сәлем беріп, айттап кетті. Үшбөкенбайға тыңшы боп барып қайтқан Қара Шерғазыұлы сұлтан бұл жиында Қайыпқалидың қызына құда түсем деген желеумен болған. Исатай мен Қайыпқали жасағының қосылғанын көзімен көргенімен, басты мақсаттары ел бітістіру, шепке шабуыл жасау ниеттері жоғын хабарлаған.





ҚОЛ ЖИЮ




	Исатай бұл жаман дауға басын бекерге сұқпап еді. Абыройы шырқап аспаннан бірақ шықты. Кіші Жүздің қалың жұрты жалаң қылыш батырды емес, аузы дуалы кемеңгер ақыл иесін көріп, көңілі толды. Исатай айналасы бір айдың ішінде Кіші Жүздің бас батыры, қара қылды қақ жарған әділ биі, қара тілге дес бермес көшелі шешені, қысқасы, Әлім, Табын, Байұлының көсеміне айналды.

	Патшамен соғысам деген Исатайға ел ат сайлап, қол жиюға жапатармағай жұмылып кетті. Бұл кезде Исатайдың Нарыннан бірге келген серіктерінен Үбі Үсеұлы мен Сарт Еділұлы, Махамбет, Қожахмет Өтемісұлдары ғана ауызға алынады. Төрт ағайынды Тайсойғанұлдары, әсіресе Тінғали Тайсойғанұлының ресми құжаттарға аты ілікпегені түсініксіз. Оны көтерілістен шеттеді деуге негіз жоқ. Батырдың жансерік сарбаздарының арасында жасы үлкені сол еді, науқастанып дамылсыз үргінсүргіннің ортасында болуға жағдайы көтермеді ме, әлде Кетенің Қара ұстаЖапалағымен шалғай Қарақұмда қаружарақ соғуға кірісті ме, әйтеуір тыңшылардың ақпарынан түсіп қалған. Бұхар бетке Исатаймен бірге өткен Ысықтың белгілі старшындарының бірі Иманбай Қалдыбайұлы еді. Ол да ақпарларға ілікпеген. Бірақ оның жақын аталастары Қараораз Ысықтардың Нарындағыдай көтерілістің тағы да белді тірегіне айналуын осы Иманбай Қалдыбайұлының еңбегі деп шамалаймыз. Исатайдың Тайсойғанды паналаған кездегі ең үлкен табыстарының бірі – ауылдас ағайыны, сенімді серігі Тұрымтай Беріш Төлеген Серекенұлын Жайықтан өткізіп алуы еді. Ол соқа басы жалғыз өтпей, Жайық Беріштің біраз жігіттерін ілестіріп ала келгенінде сөз бар ма? Төлеген батырдың үндеулерін, хаттарын тарата жүріп, көтерілісшілердің Байұлы руларымен, Ішкі Ордадағы Жәңгірге қарсы күштермен байланысын бір ізге қоюға көп еңбек сіңірді. Исатай Бұхар беттегі жаңа көтерілістің пісіпжеткенін аңдап, Ішкі Ордаға үндеу тарату үшін байланысшылардың жаңа легін жіберді. Олардың кім екені әзірше белгісіз болып отыр. Жәңгір ханның сенімді адамдарының бірі Сарықұл Жайлауұлы старшынның патша әкімшілігіне берген хабарында: «Исатай ішкі тараппен қатынасын үзген жоқ, «дайын отырсын», «Найзашағылға жиналсын» деп кісі жіберді» дейді. Исатайдың бұрынғы сарбазы Нәдір Қашқынұлы бұл хабарға желігіп, ат сатып алып, ұшуға әзір отыр. Исатайдың айнымас досы ноғай Мәстек Ахметұлы келіп: «қимылсыз отыруға болмайды» деп, насихат жүргізіп кетті дейді. Осы кезде Теректіқұмда жағдай шиеленісе түседі. Қызылқұрт руының адамдары:

	«Исатай көп әскермен Ішкі тарапқа өтеді деп желпіне бастаған. Шошақ Күнтуғанұлы деген адам: «Исатай Кіші Жүзден үзбей адам жіберіп, хабар айтып тұрды» деген. Ел аузында Исатай шығарып айтты деген өлең өзінің мәнмазмұны жөнінен осы тұсқа дөп келеді.



	Ер Тайман–әкем аты, ағам Жабал,

	Ағатай бабам бұзған 60 қамал.

	Халық үшін ханзададан кек алыпты,

	Дүниеде адал іске жоқ қой зауал.

	Жанмалым құм Нарында қараң қалған,

	Кегімді Жәңгір ханнан алмай қойман.

	Тірлігім тірі болсам текке кетпес,

	Атымдьі Исатай деп неге қойған.

	Ұраным Ағатай деп халқым жайған,

	Қас жауым ханзададан, серттен тайман.

	Төренің Әбілқайыр заманында,

	Ұрпағын хан ұлының қазақ жойған.

	Нарында елім қалды малымменен,

	Жайықтан өзім өттім аманесен.

	Бұл жақта қара қазақ басын қостым,

	Жоқ екен қарап тұрсам аққа зауал.

	Қазақтың хан ұлынан арын алам,

	Жиылып бір мың қолмен биыл барам.

	Атамның еткен ісін қайта бастап,

	Мен биыл осы жазда ханды шабам.



	Бұл–Исатай тарихын баяндайтын ұзақ өлең. Орданы қамағанын, Жәңгірдің малын шапқанын, қатынбаласын тұтқынға алғанын, жолдастарының оққа ұшқанын баяндайтын жерлері бар. Бірақ бұл жыр айтушылардың, кейін көшіріп жазушылардың білместігінен көп жағдайда Махамбет толғауларымен араласып кеткен. Олардың аражігін ажырату қиын емес. Махамбет туындылары тайға таңба басқандай мен мұндалап тұр. Ол он бір буын қара өлеңге көп бара бермеген гой. Ал Исатай өзі шығарды деген толғау осы 11 буынмен ғана жазылған. Ұйқастарында аздыкемді жетіспеушілік те жоқ емес. Соған қарағанда бұл өлең Исатайдың өз аузынан шыққан сияқты. Әңгіме онда да емес, Исатай шығарсын, не Исатай атынан Махамбет шығарсын, жыр, қалай дегенмен де, осы тұста дүниеге келген. Оны Исатай үндеуінің бір парасы деп қабылдауымызға болады.

	1838 жылдың маусым айының басынан көтерілісшілер ел аралап, жиналған жасақтардың басын қосып біріктіре бастады. Жасақ жиналатын жер Жем өзенінің бойындағы Көкпекті жазығы деп белгіленді.

	Шүрен Шонты Жамантайұлы 8 маусымда сұлтан, хорунжий Асфандияр Сүйеуғалиұлына жазған хатында көтерілісшілер туралы егжейтегжей мәлімет берді.

	«Көтерілісшілер Шөмішті Табынның ауылына, Жем бойындағы Көкпекті жазығына 1000 шақты кісі боп жиналды. Қайыпқали Байұлының азаматтарына сауын айтып, жар салып жатыр. 20 маусымда айтқан жеріне келмесек, «атымның тұяғымен таптаймын» деп қорқытады. Ал Исатай туралы ол Оймауыттағы Жүсіп Құланұлы ауылына кісі жинауға кетті деген. Бұл хатқа Шонты Жамантайұлы, Мәстібай Тоқалұлы, Төлебай, небәрі алты би қол қояды. (Бұл билер Шүрен, Кете, Шекті руларынан).

	Демек, жасақтың жиылатын жері Жемдегі Көкпекті жазығы, мерзімі 20маусым деп белгіленген. Осы араға жинақталып алып, шеп бекіністеріне қарай жорыққа аттанбақ еді.

	Көтерілістің басшылары және оларға қолғабыс ететін жәрдемшілері бұл кездерде жатпайтұрмай ел аралап, ру басшылары, би, батыр, старшындармен сөйлесумен болды. Қайыпқали сұлтан жан салып, елдің бір топ белді адамдары қолдағанмен, қол жию тіптен оңай болмады. «Ат тұяғымен таптаймын», «қойдай маңыратып шабамын» деп қорқытыпүркітіп, тізе батыру да болмай қалмады. Бірақ Исатай, Қайыпқалиға қосылмаңдар, олар арандатушы, олар табан тіреген тұрағы жоқ, ұшарын жел, қонарын сай білетін жандар, ертеңгі күні салмақ өздеріңнің бастарыңа түседі, жазалау отряды шықса, алдымен қанға боялатын сендердің ауылдарың деп үгіт айтушылар аз болмады. Ол үгітті әсіресе Баймағамбет Айшуақұлы бастаған сұлтандар тынбай жүргізді. Бұл істе белсенділік көрсеткен Аспандияр Сүйеуғалиұлы сұлтан. Ал бұл кезде Кіші Жүздің Орта бөлімінің басқарушысы – Жүсіп Нұралыұлы, Шығыс бөлімнің басқарушысы Ахмет Жантөреұлы еді. Жем–Сағыз бойындағы дүрбелеңнің өртін басуға олардың тарапынан көзге түскендей белсенділік байқалмайды. Електің бойынан кеткен Табын Жоламан Тіленшіұлы Ырғыз жақта ат ойнатып, бекіністерге маза бермей тынымсыз шулатып жүрген. Орта, Шығыс бөлімінің ел билеуші сұлтандары сонымен әлек болып жатса керек.

	Осы тұста: «Исатай анда болды, мында болды», Тілеуқабаққа кетті, Қаракесек ауылдарында деген бірбіріне қарамақайшы деректер етек алған. Мұрнына су жетпей, шын сасуға айналған Баймағамбет оларды сұрыптамай Шекара комиссиясына, Орынбор әскер губернатор кеңсесіне жөнелте берген. Шыңдыққа бір табан жақын мәлімет қонысы Исатайлар жүрген өңірмен жапсарласа Шүлен Шонты Жамантайұлы мен көтерілісшілердің ізін баққан Батырхан Шахмарданұлының деректері болмақ. Шонты Исатай Жүсіп Құлан ауылында десе, Батырхан одан да дәлірек ақпар берген. 2маусымда Исатай мен Қайыпқали Жемнің жоғарғы сағасындағы Темірге келіп, осы арада 11 күн болған. Темірде Адай, Назар, Табын руларынан 2000 жасақ бас қосқан екен. Исатай, Қайыпқали бұл 11 күнде жасақтың дайындығын ғана тексеріп қоймай, ендігі қимылдарының жоспарын да жасаса керек. Екеуден екеу, сырт көз, бөгде құлақтан құпия ол әңгімелер ешқандай ақпарларға ілікпеген. Отаршылар шебіне шабуыл жасап, орыс әскерімен соғысу мәселесі күн тәртібінде тұрмағаны белгілі. Бірмебірге келмей, алыстан оқ борататын мылтығы мен зеңбірегіне сүйенген орыс әскерін жеңе алмайтындарына көздері жетті. Басты қасірет бөлшекбөлшек боп қазақтың қуаты сарқылып бара жатқаны. Кіші Жүздің өзі ресми төртке бөлінген: батыс, орта, шығыс бөлік, және Ішкі Орда болып. Бесінші бөлігі Хиуаға қарап отыр. Бірбірімен қатысы азайып, жырақтаушылық бар. Ең құрығанда осылардың басын бір орталыққа біріктірсе болар еді. Ал оны біріктіретін хандық, жалпыға бірдей ортақ хан ғана. Халық та, халықтың ел ұстаған серкелері мемлекеттіктің басқа формасын білмейді. Зорлықпен құлаған хандықты қалпына келтіру көпшілік бұқараның арманы. Кіші Жүз хандығының шаңырағын көтереміз деп жар салса, елдің ат тізесін қосуы ғажап емес. Елдің бөлшектеуіне және мұрындық болып отырған атаға ұқсап тумаған қиқым сұлтандардың сатқындығы боп отыр. Оларға халық емес, билік керек екеніне бұқараның көзі жетті. Қазір олар біржола орыс патшасының қолшоқпарына айналып алды. Елді бөлектеп, араларына от жағып, атыстырыпшабыстырып отырған солар. Ес кіріп, етек жиюдың басы– алдымен өз араларындағы сатқындықты тыю. Исатай мен Қайыпқали арасында осы сынды әңгіме болған сияқты.

	Темірде 11 күн кідіргенде көтеріліс басшыларының шұғылданғаны – ұйымдық мәселедегі шиелер. Темірге Есет Көтібарұлының жасағы келмеді. Ырғыз асып, шеттеп кеткен Табын Жоламан Тіленшіұлының жасағы да жетісе алмай жатты. Шамасы, Исатай мен Қайыпқали соларға адам шаптырып, хабар тосып кідірсе керек. Тыңшы Батырхан Шахмарданұлы олардың 2000 жасақты қанағат етпей, жанжақтан қол жиып, сабылып жатқанын, көтеріліске ат қосуға ықыласы жоқ Асау Барақұлына салмақ салғандарын хабарлаған.

	Ел аузында «Асау Барақ» атанған бұл есімде әкелібалалы екі батырдың аты бар: Барақ әкесі де, Асау баласы. Нәсілдері Табын табынан. Барақ 1771 жылғы құба қалмақтардың Еділден Жоңғарияға жөңкілісінде жау басына ақырзаман орнатқан Кіші Жүздің айтулы батырларының бірі болған, кейін Пугачев көтерілісіне қатысып, сосын Сырым қозғалысына атсалысқан. 1785 жыл Сырым қол жиғанда Табынның қос қабыланы Тіленші мен Барақ батыр жасағымен кеп көтерілісшілер санына қосылғанда, сарбаз саны 3800ге жетеді. Асау– Исатай көтерілісі кезінде 80нің үстіне шыққан қария. Батырлардың сөзін жерде қалдырмай, 400 жасақ жияды. Бірақ көтеріліске өзі қатыспайды. Сол үшін патшадан алтын медаль алады. Асау өлерінде «Мені әкемнің жанына қойыңдар, одан төменірек қойыңдар, себебі мен халық алдында әкемнің дәрежесіне жете алмадым» деген екен. Ағайындары оның тілегін айнытпай орындаған. Олардың бейіті Маңғыстауда. Ал Асаудың баласы Дәуіт патша үкіметінің 1867–68 жылдардағы әкімшілік, сот істері жөніндегі реформасына наразы болып, қол жиып көтеріліс жасаған.

	Бірдебір мәліметте Исатай Шүрендерге барды деген хабар жоқ. Шүреннің белгілі адамы Шонты Жамантайұлы би болғанын айтқанбыз. Ол қуғыннан құтылып кетуі ғажап емес Жақияларды Баймағамбетке ұстап берген. Шүреннің белгілі биіне Исатайдың бармағаны сондықтан. Ол да көтерілісшілерге ықылас танытпай, тыңшылық міндет атқарды.

	Ол ауылға Исатай аяқ баспағанмен, сауын айтып, жасақ жиюға Махамбет барған сияқты. Себебі Махамбеттің Шонты мен Шүрендерге бағышталған бір емес, екі бірдей өлеңі бар:



	Әй, Шонты би, Шонты би!

	Домбыра тартсам келер күй.

	Шын ажалың жетпесе,

	Ажалдан бұрын өлмессің,

	Жалаңаш бар да жауға ти!

	Ажалдан бұрын өлмессің,

	Тілесем – тілек бермессің,

	Жыласам – көзімнің жасын көрмессің.

	Алақандай Нарында

	Мүкәммалым шашылды.

	Жүр десем оған жүрмессің...

	Құр әңгімеден басқа

	Еш нәрсені білмессің!

	(1838, маусым)



	Бір тайпа елдің аузы дуалы биі деп көмек сұрай барғанда, қол ұшын бермейтінін ашып айта алмай, сөзбұйдаға салынған Шонтыға Махамбет осылай деген. Бұрынғы кездің ақынжыраулары қазіргі ақындардай өлең шығарам деп ойланыптолғанып жүрмеген, суырып салма болған да, жағдайға байланысты алқалы топта, жортуыл сапар үстінде, не дастарқан басында, болмаса даудамайларда төгіптөгіп тастап отырған. Махамбеттің әртүрлі жағдайда дүниеге келген толғауларымен қатар, бетпебет әңгімеде жауап жөнімен айтқан өлеңдері де көп. «Шонты биге» – сол парадағы шығарма.

	Шүренді аралап жүргенде Махамбеттің жалғыз ғана Шонтыға жолығып қайтпағаны белгілі. Ауылауылдарда болып үгіт айтқан. Бірақ Шүреннің бас биі Шонтының аузы теріс баққан соң, өзге жұрт іштей ықыласты болса да, рудың үлкендерінің ыңғайынан шыға алмаған. Сол кезде өздеріне қолдау бермеген күллі Шүренге зіл тастап, салмақ салып кетпесе, Махамбет Махамбет болар ма еді?

	Былай деген:



	Мен Нарыннан кеткенмін,

	Нарынды талақ еткенмін.

	Қуатымның барында

	Ағыны қатты Жайықты

	Тіземмен бұзып өткенмін.

	Жаныма айла болар деп,

	Назарды тастап, Шүренге

	Күнім үшін жеткенмін.

	Жақияны жауға ұстап бергендей,

	Шүрен саған не еткенмін?

	Қайтеріңді өзің біл,

	Алдыңа кеңес еткенмін.

	(1838, маусым)



	Махамбет «Қайтеріңді өзің біл, алдыңа кеңес еткенмін» деуімен көтерілісшілер көмек сұрап келгенде, Шүрендердің екі ойлы болғанынан хабар береді. Ал, Жақияны еске салуы – иісі Шүрендерді ұялту, көтерілісшілер алдындағы айыбын тағы да еске салып, ең құрығанда сол кінәміздің өтеуі деп атқа қонар ер көңіл азамат шығар ма деген бопса еді. Бірақ Шүрендер Исатайларға қол ұшын бермеді.





АТТАНЫС




	Жоғарыда Баймағамбет сұлтанның Шонты Жамантайұлы, Мәстібай Тоқалұлы, Төлебай (Шүрен, Әлім, Табын), Батырхан Шахмарданұлы (Адай) сияқты тыңшыларының хабарынан мынаны байқаймыз: әскери жасақ тек Жемдегі Көкпектіде ғана емес, Темір өзені бойында да, яки екі жерге жиылып, жорық кезінде қосылатын боп белгіленген. Көкпектіге негізінен Исатайдың өз жасағы, Кете, Байұлы жасақтары жиналған да, Темірде Назар, Адай, Табын бас біріктірген. Көкпектіде 1000, ал Темірде 2000 жасақ дайын болғанына құжаттар сенімді түрде куәлік етеді. Шонтының 20 маусымнан қалмай әскер Көкпектіге жиналады деген ақпарының да айна қатесіз шындық екені аңғарылады. Савичев Жем өзенінің жазығында, ал Баймағамбет Көкпектіде 17 маусымда әскер, қалың ел жиналған зор мәжіліс болды деп көрсетеді. Демек, 17маусымда барлық жасақ, яки 3000 қол Көкпектіде бас қосқан. Осынау алқа топтың алдында Исатай мен Қайыпқали кезеккезек сөйлеп патша өкіметінің, Орынбор Губернаторының отаршыл саясатын сынап, халықтың мүддесін сатып, соларға итаршы болған Кіші Жүздің батыс бөлімінің билеушісі Баймағамбет сұлтанға лағнет айтады. Халықтың ызакегін насихатшылар соған қарай бағыттайды. Сөйтіп, жорықтың нысанасы белгілі болды.

	Ақыры әскерлер дайын боп, жорыққа сақадай сай қалыпқа келтірілді. Исатайдың әр рудың биі, батыр, старшындарына хат жолдап, елге үндеу таратқанын жоғарыда айтқанбыз. Бұндай іспен Қайыпқали да шұғылданып жатты. Шамамен 25 маусымда Көкпектідегі қол Сағызға қарай қозғалар алдында Жайық беттегі Баймағамбет Айшуақұлы қоластындағы Байұлы ауылдарына екі хат жолдады. Оның бірін Исатай, екіншісін Қайыпқали жазды.

	Исатайдың үндеу хаты: «Шеркеш руының билері! Бадран, Асау, Тоқай, Бәйімбет, Айбас, Дабыс, Таз руынан Бота және басқалар, сіздерге төменгі тілегімізді мәлім етеміз. Құрметті жақсылар, сіздерге бұдан бұрын да хат жазғанбыз, бірақ бірдебір жауап болмады. Қазіргі жалпы мұсылман ісіне қатысуды сіздер неге ойламайсыздар? Енді, міне, екінші рет хат жазып отырмын. Осы қағазды алған бойда өз игі жақсыларыңды жиып, ауылдарыңызбен қоса Жайықтан бермен көшіңіз. 4 күннен кейін Тілеулі өзені жағасындағы Былқылдақ белінде ұшырасатын болайық. Жоғарыдан Табын руының батыры Жоламан, Тілеуқабақтан Есет 5 мың қолмен келді. Бұлар да, құдай оңдаса, бізге қосылатын болады. Кете руынан Аламан қазірдің өзінде бізге келіп қосылды, сөйтіп әзірше 3000 адам болды. Басқа жағдайларды барған адамнан естіп білерсіз. Хорезм падишахының (Хиуа ханы) жарлығы жүріп тұрғанда, бұл тілегімізді орындаудың мезгілі жеткенін сіздер білуге тиіссіз.

	Осы әділеттілікті куәландыруға мөрімді бастым, батыр Исатай Тайманұлы».

	Үндеудің мәтінінен байқалатындай, Исатай бұл хатты маусымның 25–27лерінде не Сағызға қарай қозғалар алдында, не қозғалған кезде жазған. Себебі 4 күннен кейін кездесетін жерлерін айтқан ғой. Аталмыш ауылдар Ойыл мен Сағыз арасын жайлайтын. Исатайдың сәлемін естіп, толқи бастады. Көтеріле көшіп Топырақшағылға келді. Ал Шеркеш ауылдарының қайсылары Ойылға қарай өтті. Осы тұста Исатайлар Сағыз, Ойылға беттегенде, Жайық бойында қыстап шыққан Барамық Алашаның 360 үйі келіп қосылды.

	Ал Қайыпқали болса өзінің Үндеу хатын Байбақтының Төлебай, Құндыкер, Жұмыр, Сасық, Төрәлі деген билері мен старшындарына жолдаған. Оларға қаруланып, азықтарын алып, үй басынан бір азамат жиып жасақ құрып, Ойылға келуге міндеттеді. Бұл хатты Төлебай Баймағамбетке жеткізіп беріп еді. Кейін осы хаттың көтерілісшілер басына пәле болып жабысқанын көреміз.

	Исатайдың қол жиюы Ішкі Ордадағы Жәңгірді де мазаландырмай қоймады. Ол әскерін қалпына келтіріп, Жайық бетке күзет қойып, Кіші Жүз ішіне тыңшы жіберді. Оны ұйымдастырған ханға ынтышынтымен берілген старшын Сарықұл Жайлауұлы еді. Ол Жаппас Түрікменбай дегенді саудагер ретінде көтерілісшілерге жіберді. Ол аты күмәнділеу Чина деген өзеннің маңында Исатайды іздеп барып жолыққан. Ішкі тараптан келген адамды батыр қуана қарсы алған. Қуана қарсы алатын себебі, Жаппас (руы) Түрікменбай батырдың әйелі мен баласы Баймағамбеттің тұтқынынан босанып елге оралғанын, яки Жәңгірдің қарамағына бақылауға келгенін айтып барып еді. Ол осы хабарды жеткізу үшін келдім деп, Исатайдың сеніміне енді. Исатай ол арқылы әйеліне деп сәлемдеме береді. Сондайақ Ішкі тараптың Қойбас, Жақсығұл, Сарт деген адамдарына да хат жолдап, сәлемсауқат жолдайды. Түрікменбай Исатайларға ілесіп Сағызға дейін келген. Ол Сағыз өзенінің басына 2800 адам жиналды деп мәлімдейді. Бұдан соң ол көтерілісшілерден шапшаң бөлініп жөніне кетеді де, көргенбілгендерін патша әкімшілігі орындарына хабарлайды.

	Көтерілісшілер 1838 жылдың маусым айының аяғында Сағызға, ал шілде айының алғашқы күндері Ойылға ілікті. Осы қозғалысқа қатысқан Өтебай Бекетұлы Ойыл маңындағы Қисықтам деген жерде Қайыпқали, Жүсіп, Құдайберген, Есет (Атымыс Алаша), Науша 600 адаммен болғанын айтқан. Асылы, олар әскерді орналастыру мәселесімен шұғылданып жүрген болса керек. Ал басты топ Қиылдың Ойылға құятын жеріндегі Ақшат деген жерге орналасты. Бұл ресми тарихта Қайыпқалидың әскери базасы атанды. Сонымен сын сағат таянып келді.





ҚАРСЫЛАСТАР ӘРЕКЕТІ




	Енді көтерілісшілерге қарсы ұйысқан топтың ісәрекетін де мүмкіндігінше толық баяндағанымыз жөн.

	Исатайлар Құдайберген Елемесұлы ауылында қыстап шығып, 1838 жылдың 5ші наурызында қар еріреріместен Жемге аттанғанын естісімен, Орынбор әскери губернаторы Перовский Исатайға қарсы күрес жүргізетін арнайы топ құрғанын жоғарыда айтқанбыз. Оның басшысы қанішер полковник Данилевский болды. Ол төменгі Жайық шебін әскери жағдайға келтірді. Күрес штабы Калмыков бекінісі болды. Ол Исатайдың әр қадамын бағып, жансыздар жіберіп барлап отыруды Баймағамбет Айшуақұлына тапсырды. Баймағамбет өз міндетін жанын аямай, құлшына атқарды. Ол ел ішіндегі жансыздары мен Әлім, Табын, Адай арасына еселеп жөнелткен тыңшылары арқылы Исатайдың әр қадамын аңдып, Орынбор Шекара комиссиясы мен губернаторға нақты мәлімет жеткізіп тұрды. Оның тыңшылары Шүрен Шонты Жамантайұлы, Адай молдасы Батырхан Шахмарданұлы, Мәстібай Тоқалұлы, Төлебай, Қара Шерғазы сұлтан, Жаппас Түрікменбай т.б. еді. Исатай көтерілісін қадағалап бақылауды – саудагерлер арқылы Шекара комиссиясы да, өзінің арнайы тыңшылары арқылы Орал казакорыс әскерінің атаманы да жүргізді. Осы үш жолмен жинақталған тыңшылық мәліметтер күнбекүн Орынбор генералгубернаторы Перовскийдің алдына түсіп отырды.

	Исатай көтерілісіне қарсы күрес жүргізген топтың басшысы Перовский. Барлық ісәрекет соның қадағалауымен жүзеге асырылды. 1838 жылдың наурызында Исатайға қарсы құрылған топтың басшысы подполковник Данилевский мамыр, маусым айларында архив деректерінде онша көзге түсе бермейді. Оның есесіне көтерілісшілер туралы мәлімет Орал казакорыс әскерінің атаманы Покатилов арқылы жиіледі. Осыған қарағанда бұл кезде Данилевский басқа шаруалармен шұғылданған сияқты.

	1838 жылдың 17 маусымында Жем бойындағы үлкен жиналыс Баймағамбетті жаман шошытты. Ол халықтың қаһары өзіне қарай тігілгенін бірденақ аңдады. Баймағамбет сол күніақ Шекара комиссиясынан

	500 қарулы солдат шығарыңдар деп өтініп, шабарман жөнелтті. Сол күні ол өз қарамағындағы старшындар: Сырым батырдың баласы, тархан, старшын есаул Қази Сырымұлына, 5 дистанция бастығы Елжан Ерғалиұлына, Алаша руының старшыны Сарыбөпе Кенжеқараұлына қол жиыңдар деп бұйрық береді. Қази Сырымұлы қол жию мүмкін емес, Исатайға қарсы халық көтерілмейді дейді.

	Жағдайды өзі де қадағалап бағып отырған Орынбор генералгубернаторы Исатайлардың Сағызға беттегенін есітіп, 28 маусымда әскер шығаруға жарлық береді де, жазалаушы отрядтың қолбасшысы етіп Исатайға қарсы соғыста тәжірибе жинаған полковник Карл Карлович Гекені тағайындайды.

	Ал шілденің басында Қиылдың Ойылға тоғысатын жеріне кеп қос тіккен көтерілісшілер қарап жатпаған, жанжаққа адам шаптырып ел жиып жүрген Исатай да Байұлы руларын аралап кеткен. Осы кезде шеп бойындағы ауылдардың билеуші сұлтаны Махмуд Алғазыұлы 100 казакорыс отрядымен Баймағамбетке қосылуға бара жатыр еді. Оның Исатаймен бетпебет жолыққаны, әлде Исатай болып кеткен ауылда болғаны белгісіз, әйтеуір Қайыпқали әскерін таратып кетіп қалды деген хабарды естиді. Хабарды таратушы Исатайдың өзі болады.

	Махмуд Алғазыұлы Оралдағы атаман Покатиловқа адам шаптырады. Ол Орынборға кісі жібереді. Покатиловтың шабарманы 6 шілде күні Орынбордан Елек бекінісіне қарай шыққан полковник Гекенің әскеріне кез келеді. Қайыпқали тарап кетті деген хабарды естіген Геке Орынборға қайтып барып, Перовскиймен ақылдасады. Қолында тың мәліметтері бар Перовский бұл қауесетке сенбейді. Геке 8 шілдеде Орынбордан қайта шығып, Доңыз өзені бойында тоқтап тұрған сары ала қолын қуып жетеді.

	Геке 8шілдеде Илецкая Защита бекінісіне келіп қонады. Мұнда патша әскері казармалары әлі күнге дейін бар. Сонда түнеп, әскер 9 шілдеде елеңалаңмен жолға шығады.

	Геккенің Електен шыққан кездегі әскерінің құрамы төмендегідей:

	1. Орынбор тұрақты полкі – 250 адам

	2. Елек казакорыстары – 50 адам

	3. Орал казакорыс полк бөлімшесі – 100 адам

	4. Жаяу әскер бөлімі – 50 адам

	5. Артиллерия бөлімі – 2 зеңбірек

	6. Шаруашылық әскер бөлімі. Барлығы – 600 адам.

	Бұған Ешкіқырғанда Баймағамбеттің 500 жасағы кеп қосылды.

	Геке әскері 9 шілдеде 40 шақырым жол жүріп, Қызылжар деген жерден Қобда өзенінен өтіп түнейді. Баймағамбеттермен осы арада кездесулері керек еді, бірақ Баймағамбет жетісе алмады ма, қандай да бір себептермен Ешкіқырған өзені жаққа кетеді. 10 шілдеде Геке Қобда өзенінен сарыала әскерін шұбалтып, түстікке Қиыл өзенінен тура салады. Қиыл арнасының түсі қара, терең әрі суы өте суық өзен. Демек, оған тау бұлақтары құятынының белгісі. Қиыл арқадан бас алып, Ойылға кеп тоғысады. Геке сол жүргеннен дамылсыз жүріп отырып, кешкі сағат 7де Ешкіқырған өзеніне ілігеді. Баймағамбет осы жерде жасағымен күтіп тұр екен. Геке әскеріне дамыл бермей, түні бойы тағы да 50 шақырым жол жүріп, таң алдында Ақбұлақтың Қиылға құятын жеріне жетеді. Соғыс осы арада болды, сондықтан да Ақбұлақ қырғыны деп аталады. Ал осы жерлерді жаяу аралап, далалық зерттеу жұмыстарын жүргізген тарихшылар Көшекбайұлы, Кенжеәліұлдары жер құрылысын басқаша сипаттайды. Ақбұлақ шағын ғана өзен. Ол солтүстік батыстағы Жосалы жотасынан бастау алып, Қиылмен жарыса ағады да, шығысқа бұрылып Қарағанды өзеніне құяды. Ал Қарағанды өзенінің ұзындығы 8–10 шақырым шамасы, Қора, Дербісәлі шоқыларының арасымен өтіп, Қиылға құяды. Қиылдың бұл тұсының суы терең, аңғары кең, жағалауының жары биік келеді. Бұ күнде Қарағандының Қиылға құйылысының сол жағында көпір бар. Көпірден өтісімен биік төбе кездеседі. Төбенің үстімен асып жатқан жол бар. Сол жол Қиылды жағалап отырып, Ойылға барады. Қиыл өзенінің оң жағалауы тегістеу болғанмен, барған сайын биіктей береді. Соның бірі Қарағанды өзенінің оң жағындағы Шейітсай. Шейітсай Қиыл өзенінің түстігіндегі қырқа, шоқылардан ағады. Бұрын ел Шайтақы деп атаған. Шейітсай мен Қарағанды өзенінің арасы 15–17 шақырым шамасы. Шейітсай Исатайдың шегінген тылы еді. Міне, соғыс осы екі арада болады.

	10 шілдеде таңсәріде Қарағанды, Қиылға жеткен Геке қырағы көзбен жер жағдайын шолып, осы арадан бекініс құрмақ болды. Сонда олар айдаладағы бекініске көтерілісшілерді арандату үшін қалай алып келеміз деп ойлады. Әрине, ол сәтінің келуіне байланысты еді. Одан да басқа есептері жоқ еместі. Ойылға қыруар қол жиналды. Қол жиналмауы керекті, жиналған соң, қас тіккен адамын шабуға тиісті. Ал көтерілісшілердің азу салғалы отырғаны Баймағамбеттің Суықбұлақтағы ауылы еді. Ал оған төте жол осы Ақбұлақ үстімен өтетін. Бұл бір десек, екіншіден жиналып ереуілдеген қол әскер келді деген хабар жетсе де, тырағайлап тарап кетпей, бәрібір қырға шыққан әскерді қамайтыны кәміл еді. Ал ойлықырлы қаға беріс қалтарысы, табиғи қорған болатын жарқабақтары көп үш өзеннің арасы қорғаныс соғысын жүргізуге қолайлы еді. Геке осылай бола қалса деп, қорғаныс құралыгранаталарды көп алдырған. Сосынғы сенгені зеңбіректер.

	Олар, әрине, Исатай ғана өз жасағымен келеді деп, есеп құрған жоқ. Әйтеуір осы араға көтерілісшілерді әкелу үшін Ойылдағы жиналған қолдың басшыларына хабар берді. Хабарды Алаша руының адамы опасыз Балта арқылы жіберді. Оның қалтасында бірі Қайыпқалиға, екіншісі Исатайға арналған екі хат болды. Жоғарыда Қайыпқалидың Байбақты руының билері Төлебай, Құндыкер, Жұмыр, Сасық, Төрәлілерге хат жазып: әрбір үйден бір адамнан жиып, қаруланып жасақ болып келіңдер деп тәртіп бермеп пе еді? Міне, сол билер енді жауап қатты: Баймағамбет әскері Ақбұлақта тұр. Өзі осы маңдағы ауылдарға зекет жинауға кетті. Шабар болсаңдар, шабыңдар, біздер іштей болысуға әзірміз деп. Ал Исатайға хат жазушылар Байұлының сенімді деген азаматтары еді.

	Осы хаттардан және кейін Ақбұлақ соғысына қатысқан адамдардан аңғаратынымыз: Баймағамбет жасағына, негізінен, Байбақты, Алаша, Табын руларының азаматтары қатысқан. Байбақтының жасағын бастап келген жоғарыда аты аталған билер. Бірақ олардың арасында Байбақты Сырым Датұлының баласы тархан Қази Сырымұлы болды ма, болмады ма айта алмаймыз. Баймағамбет қол жиыңдар деп әмір бергенде, әу бастаақ оның «Исатайға қарсы ешкім қол көтермейді» деген жауабын білетінбіз. Сол сөзінде тұрып, Исатайға қарсы топқа қосылмады ма, әйтеуір Ақбұлақ соғысында оның аты аталмайды. Атақты старшын әрі би, оған қоса тархан және есаул атағы бар ол Ақбұлақ соғысына қатысса, қатыспайақ келіп тұрса да, көзге ілінбей елеусіз қалуы мүмкін еместі.

	Баймағамбет жасағында Алаша руының қолын бастаған старшын Сатай Кенжеғарин еді де, Табындардың қолын бастаған, шамасы, ерқара батыршора Көпен Сүбіліұлы мен Сәтбай Игітұлы, Жапар Елебайұлдары.

	Сөйтіп, 10шілде күні сәскеде Ойылдағы көтерілісшілерге Балтаны аттандырып жіберген Геке АқбұлақҚарағанды өзенінің теріскейіне қорғаныс штабын құрып, әскерін сайсайға жасырып, Асфандияр Сүйеуғалиұлы бастаған жасақшылардан ілгеріге шолғыншы күзет жіберіп, өздері штабты арбамен қоршап, окоп қазып бекіне бастады.





КӨТЕРІЛІС ҚОСЫНДАҒЫ АЛАУЫЗДЫҚ




	Енді шілде айының алғашқы күндерінде Ойылға кеп 3000 қолмен орныққан көтерілісшілер қосынында не боп жатты–соған назар аударалық. Ойылға әскер боп келгендердің қатарында, негізінен, Әлім, Байұлы тайпалары еді. Әсіресе, Әлімнен Кетелер мен Назарлар айрықша белсенділік көрсетті. Кетенің жасағын бастаған Құдайберген мен Аламан батыр, Назарлардың қолбасшысы Жүсіп Құланұлы би болды. Ал Байұлынан бұл көтеріліске айрықша қолғабыс берген Елек бойындағы жерлерінен айырылған Алаша руы. Оларды Атымыс Алаша Есет батыр бастады. Сонымен бірге Қиыл соғысына жиылып келгендердің арасында Байбақты Науша батыр да болды. Ал Адайлар, батыр бастаған арнайы қол шығармағанмен, Қайыпқали жасағы, негізінен, солардан құралды.

	Ойыл бойындағы жиынға Табындар түгел тартылмады. Біршама аталар қатысқанмен, негізгі күштері қалыс қалды. Көтерілісшілер қатты сенген Табын Жоламан батыр Ырғыздан бері қозғалғанмен, өз бетімен шепке соқтығып, жолда бөгеліп жатты. Ал ауылында ат сайлап 400 жігіт жиған Асау Барақұлы батыр ең соңғы сәтте айнып қалды. Сексеннен асқан оның ат арқасына қонып, сабылысқа еруі оңай еместі. Бірақ өзі бармағанмен жасағын жіберуіне болатын, өйтпеді. Ал енді Табындардың Қадырбай, Елкінші аталарының Баймағамбет жасағында болып, Исатайды тікелей өлтіруге қатысқаны және белгілі.

	Ойыл бойындағы жасаққа уәделесіп жүрген Есет Көтібарұлы да келмей қалды. Оны сол кездегі ел ішінің қымқиғаш тірлігін баян ететін МұхаммедШәріп Айтовтың жазбаларынан анық байқаймыз.

	Жоғарыда заурядхорунжий Шустиковтың серіктерімен барымталанып кетуіне байланысты МұхаммедШәріп Айтовтың ел арасына барып, мәнжайды түгел анықтап, Орынборға қайтып оралғанын айтқанбыз. Шекара комиссиясы оның Шустиков жөніндегі баяндамасын тыңдап болысымен, енді соларды тұтқыннан босату мәселесімен шұғылданасың деп, қиын шаруаны түгелдей мойнына артты. Бұл туралы Шекара комиссиясы 1838 жылы 9 маусым күні арнайы бұйрық шығарды.

	Осы сапарда не көріп, не қойғаны Айтовтың Шекара комиссиясына берген жазбаша ақпарында толық баяндалған. Алайда, бұл жазбаның бір кемшілігі – оқиғалардың күні көрсетілмеген. Себебі – ақпарда айтылған жайлар – ол кездегі Шекара комиссиясы кеңесіндегі қызметкерлерге бесенеден белгілі жайлар еді. Қысқасы, Айтовтың ел ішіне шыққан бұл сапары бір айға, яки маусымың 11–12 лерінен шілденің 11–12 дейін созылған.

	Айтов Суықбұлақта отырған Баймағамбет Айшуақұлына келген, ол МұхаммедШәріпке хорунжий сұлтан Асфандияр Сүйеуғалиұлы мен Байбақты руының Батақ бөлімінің старшыны Құндыкер Ақбайұлын қосып береді. Баймағамбет Шустиков оқиғаларын естігенін, сондықтан жоғарыдан нұсқау күтпейақ бұл шаруамен өзі де шұғылданып жатқанын, Есет Көтібарұлының ауылына дейін барсаңдар да, жағдайды біліп қайтыңдар деп Шүрен биі Шонты Жамантайұлы мен Ожырайдың белді адамы Көтен Әйтөкеұлына тапсырма бергенін айтады.

	Тап осы кезде Тілеуқабақтардың тұтқынынан екі адам қашады. Оның біреуі туралы Төртқара руын басқарушы төре Саналы Мырзаәліұлы Шекара комиссиясына ол қашқынды Назар Жүсіп Құланұлы ауылы ұстап алыпты деп хабарлайды. Ал енді екінші қашқын аманесен шептегі бекіністерге жетеді. Сапарда жүрген Айтов бұлар туралы хабарсыз еді.

	Баймағамбет сұлтанның ауылынан шыққан Айтов Шонтыдан мәнжайды білу үшін үш күн жүріп Шүрендерге келеді. Исатайлардың Ойылға жиналғанын осында естиді де, Асфандияр Сүйеуғалиұлын Шүрендерде қалдырып, өзі Ойылға аттанады. Жолда ол Баймағамбеттің ауылын шабуға Исатай мен Махамбет ертең аттанғалы жатыр деген хабар естиді. Айтов Шүрен ауылында қалған Асфандияр Сүйеуғалиұлына мына сұмдықты тез Баймағамбетке жеткізсін деп шұғыл шабарман жөнелтеді.

	Ойылға келсе, Исатайлар әлі Баймағамбетті шабуға аттанбаған екен. Айтов көтерілісшілер арасында үш күн болады. Бұдан арғысын МұхаммедШәріп Шекара комиссиясына берген рапортында былай деп баяндайды:

	«...Қайыпқали мен Исатай маған бұл араға сол жердің әртүрлі руларының арасындағы дауларын шешуге сол рулардың шақыруымен келгенін айтты. Және де айтуларына қарағанда, бұған дейін олар Назар ауылдарында болып, қолға түскен орыстарды (заурядхорунжий Шустиков пен бірнеше казакорысты) тұтқыннан босатып алуға күш салған екен, ол ниеттері жүзеге аспапты.

	Осы аламан топтың ішіндегі және бір қазақтардан білгенім: Хиуа ханы Қайыпқалиды қазақтардың дауын шешуге және Хиуаның пайдасына зекет жинауға жіберген көрінеді. Бұл жайды мен Шүрендердің ауылында естіп, Шекара комиссиясына хабарлаған болатынмын. Бұл әңгіменің растығын дәлелдейтін және бір жайт – Қайыпқалидың үстінен бақылау үшін Хиуа ханы оның қасына Жаңабай деген бір түрікпенді қоса жіберіпті. Қайыпқалидың айтуынша: өз басы Хиуаның жарлығын орындауға онша құлықты емес, тек амалсыздан істеп жүргені. Россия алдындағы өзінің күнәсін қайткенде де жуып, кешірім алуды көбірек құнттайтын сыңай білдірді. Би Жүсіп Құланұлы Қайыпқали, Исатай, Махамбеттермен бірге әрекеттенбек ыңғай білдіріп еді, менің айтуыммен ол райдан қайтып, менімен бірге өз ауылына жүрді.

	Назарлардың ауылында мен Тілеуқабақ Баймұхамбет Жаманшаұлы, Қасым Сарышоңайұлы, Арыстан Тінәліұлы дегендермен кездесіп, алғашқы екеуіне Шекара комиссиясы төрағасының тұтқындарды босатуға көмектесулерін сұрап, жазған хатын тапсырдым. Сосын соларды ілестіріп, тұтқындарды ұстап отырған Қарабастардың ауылына жүріп кеттім.

	Тілеуқабақ ішіндегі Сексен бөлімінің адамдары Баймұхамбет, Жұманазар Жаманшаұлдарының ауылдары Қарабасқа баратын жолда екен. Өзім сол ауылда қалдым да, Жұманазарды Қарабасқа, Көтібарұлының туыстары Ақпан мен Тоқпанға әлденеше рет жіберіп алдым. Қолдарындағы тұтқындарды босатып, маған әкеліп берсін деп сәлем айттым. Сол екі арада осы өңірге түгел беделі жүретін би Отаралы Сарышоңайұлына да адам жұмсап, оны да осы шаруаға пайдаланып бақтым. Осы ауылда өзім болған 11 күннің ішінде Жұманазар мен Отаралы тұтқындарды қайтаруды сұрап, Қарабастарға әлденеше рет барып қайтты. Бір жолы Ақпанды ерітіп келді. Жанында (Орынборда абақтыда өлетін) Жандәулеттің баласы бар (аты қаперімде жоқ). Тұтқындарды босатыңдар деп оларға айтып бақтым. Олар біз бұған қарсы емеспіз, тек барымтаға кеткен Есет Көтібарұлының келуін күтіп отырмыз дегенді айтты.

	Бұдан кейін мен Тоқпанның ауылына барып, төрт күн жаттым. Сол ауылға барғанның ертеңіне Есет келді. Көпке дейін менің айтқаныма көнбей қарысып бақты. Тұтқындарды босатуды сұрап, Баймағамбет сұлтан мен прапорщик Ивашкеевичтен де кісілер келген дегенді айтты Есет. Ивашкеевичтің жіберген адамдары тұтқындарды тіпті ақшаға сатып алмақ та болған».

	Ақыры Есет тұтқындарды босатады. Айтов оларды ілестіріп алып, Жұманазардың ауылына аттанады. Жұманазар ауылында тағы бір суық хабар естиді. Шеп бойына тиіскен Жоламан батырдың хабарын естіген Қарабастар: «қап, тұтқындарды бекер босатқан екенбіз, енді қайтадан тартып алайық» деп пәтуаласыпты. Бұлар әйтеуір Бұхарадан қайтқан керуенге ілігіп, Орынборға аманесен жетеді. Рапортының соңыңда Айтов бұл сапарында өзіне жәрдем берген адамдардың тізімін тізеді: Жекей Шекті Қозыбақ Мұсылманұлы, Құлшық Жанайұлы, Отаралы Сарышоңайұлы, Баймұхамбет, Жұманазар Жаманшаұлдары, Қосмұхамет Сарыкөбенұлы, Тілеуқабақ ішіндегі Ожырай, Майқұйар дегендер.

	Байқап отырғандарыңыздай: бұл деректемеде Шустиковты босатуға Исатай, Махамбет көмектесті деген мәлімет жоқ. Бірақ 1841 жылы Махамбеттің басы істі болғанда, Айтов: Ойыл бойында қазақтар өзін тұтқындамақ болғанда ара түскенін, Тілеуқабақтың батыры Есет Көтібарұлына қағаз жазып бергенін, Шустиковтерді босатуға соның септігі тигенін мойындайды.

	Айтов Орынбордан келгенқайтқан жолын есептемегенде, көтерілісшілер мен Тілеуқабақ арасында табандаған 20 күн болған. Ол Исатайлардың Баймағамбетті шаппақ ойы барын ашып айтқанмен, көтерілістің жеңілуі, Исатайдың өлімі туралы ләммим демейді. Соған қарағанда ол Қиыл қырғыны туралы ештеңе білмейтін сияқты. Бұл жерде Айтов саясат ұстап аузын бағатындай дәнеңе жоқты. Соған қарағанда Исатайлар Ойыл бойына кем дегенде 25 маусым шамасында келген сияқты. Ал ол кезде Ойылда Есет Көтібарұлының болмағаны белгілі. Болса, Айтов Есет Көтібарұлының ауылына іздеп бармас еді. Ауылдастары Есет барымтаға кетті дегенді айтады. Ол не барымта? Исатайға қосылуға кетсе, Айтовқа жақтасып жүрген Тілеуқабақтың белгілі билері мұны білер еді. Ал ауыл арасы барымтаға кетсе, ол тек назарларға ғана барады. Жүсіп Құланұлының Ойылдан кетіп қалуы осының қырсығы емес пе? Не дегенмен де Есет Ойылдағы көтерілісшілер қосынына бармаған. Ал Табын Жоламан батыр болса өз бетінше Шекаралық шептерді бөрліктіріп жүрген.

	Көтерілісшілер Ойылдың бойына келіп неге ұзақ тұрып қалды? Осы жайлы Махамбет Қайыпқалиға арнаған «Реніш» өлеңінде былай дейді:



	Алты күндей алаулап,

	Он екі күндей ой ойлап,

	Ақылды алпыс жаққа шаптырып,

	Ақыл жөнге келгесін

	Арқаның алпыс екі саласына барғанда

	Айдаһардай арбадың,

	Арбадың да қалмадың.

	Ханнан кегін ала алмай,

	Қайрат қылар ер біз болсақ,

	Заманында болған, сұлтаным,

	Бізді жіпсіз байладың.

	(1838, шілде)



	Махамбет жіпсіз байланудың он сегіз күнге созылғанын, оған себепші болған Қайыпқали екенін біртоға ашып айтқан. Ал осы бөгелістің сыры неде? Зерттеушілер жанжаққа адам шаптырып, тағы да қосымша қол жиды дейді. Ал Рязанов: «Исатай Қайыпқалиды хан көтермек болды, Баймағамбетті шауып, Қайыпқалиды хан көтерсе, көтерілістің кең қанат жаюы мүмкін еді. Бұл негізінен дұрыс жоспар еді» деп тұжырады. Ал біздің қазақстандық тарихшылар Рязановтың осы пікірін үндемей аттап кетуге тырысқан. Ханның тұқымын тұздай құртамын деп, айшықты ту байлап, соңына алашұбар қол ерткен Исатайдың Қайыпқалиды хан көтерем деуі қайсыбір тарихшылардың ақылына сыймаған сыңайлы. Оның үстіне біздің ресми тарихи ілімде хандық үшін күрес керітартпалық құбылыс саналады емес пе? Сондықтан да көтерілістің мақсатына көлеңке түсірмей, оның көсемі Исатайға шаң жұқтырмау үшін осы тұстарды аттап өтіп отырған.

	Хандық құрылым – адамзат аттонын ала қашқандай құрылым ба еді? Шынына келгенде, біз оның атын атағанымыз болмаса, затын да дұрыстап біле бермейтініміз өтірік пе? Патшалық, корольдік, цезарлық, концлерлік, халифаттық, хандық басқарымдар аты ұқсас болғанмен, бірбіріне айна қатесіз ұқсай бермеген. Халықтың тұрмысы, дағдысы, әдетғұрпы жаңағы мемлекеттік басқарымға әсерін тигізбей қоймаған. Бұ күнде біз парламенттік құрылым дәуірлеген кезеңде өмір сүріп отырмыз. Алайда, сол парламенттердің бірбіріне ұқсамайтынын да білеміз. Бұл бір десек, екіншіден әр мемлекеттік басқарымының даму эволюциясы, бір сападан екінші сапаға өтуі бар емес пе?

	Хандық құрылым бізге Алланың әмірімен аспаннан түскен жоқ, сырт біреу зорлап таңған да емес, көрші елдегі басқарымға еліктеуден де тумаған, оны түркі этникалық қауымының ішкі табиғи даму заңдылығы дүниеге әкелді. Көшпенділер әлемінде отырықшы елге қарағанда демократиялық ұстанымдар басым болған. Хандық басқарымға оның әсері тимей қоймады әлбетте. Корольдер, патшалар мұрагерлік үрдісті қатты құнттағаны белгілі. Хандық мемлекетте де сол қағида сақталған. Дей тұрғанмен, ол еуропалық мемлекеттердегі сияқты бұлжымас қағида болмаған. Түркі әлеміндегі хандар мұрагерлік жолмен таққа отырмай, халық жиынында сайланған. Ал адамзаттың демократия дегенде ойлап тапқан әділет жолы – осы сайлау емес пе еді?! Сайланбай қалғанда хан тағынан үміткерлер аз болмаған. Хан король, патшалардай шексіз құқыққа ие болып, алаңсыз билептөстей алмаған. Билер, батырлар институты оны шектеп отырған.

	Ел тағдырына байланысты ірі оқиғалардан бастап, мәселен, шапқыншылық, соғыстан бастап көшіқон мәселесіне дейін билермен ақылдасып отырып шешкен. Қазақ хандығы елдің басын біріктірген іргелі мемлекет құрғанмен, басқару институты ретінде өзінің бар мүмкіңдігін сарқа көрсете алмады. Жоңғар жаугершілігіне ұшырап, әлсіреп келген кезде, Ресейдің отарлау саясаты күшпен жойды. Хандық үшін күрес, мемлекеттік үшін күрес, оның ешқандай кертартпалығы жоқ, ұлтазаттық күрестің негізгі мақсаттарының бірі.

	Ойыл бойында Қайыпқалиды хан көтеру мәселесіне әңгіме болуы ғажап емес. Бірақ оның сайланбауы–көпшілік қолдауын таппағанының белгісі. Халық хандардан суына бастаған. Оған басқа емес, сол хандардың өздері кінәлі. Шындығына келгенде, Кіші Жүз жұрты Әбілхайырдан кейін дұрыс ел басшысын көрген жоқ. Әбілхайыр не дегенмен де тұлға еді. Қолына қару алып, казақтың қалың әскерін бастап, Жоңғардың бетін алғаш қайтарған сол. Бірақ өмірінің соңғы жылдары орысқа қол берем деп, халықты теріс қаратып алды. Орыс патшасының пиғылын танып білген соң, бұлтақтап бақты, тіпті халықты Кавказ арқылы Түркияға алып кетуге де ниеттенді, бірақ басын таутасқа ұрғанмен, ештеңе шықпады. Ал оның ұлы Нұралыны халық ел арасына сыйғызбай, Уфаға қуды. Ал одан бергі ханмын деп таққа отырғандардан опа көргендері шамалы. Қара бастарының қамы үшін патшаның қолтығына кіріп алып, шеншекпен, дәулет жиып, екіталай күн туса, қара казақтың емес, ақ патшаның әкімдерінің сөзін сөйлейтінді шығарды. Халық соларды көріп, хан дегеннен түңіле бастаған, Ал, Қайыпқали обалы нешік, қазақ десе, шырпыр болатын, отаршылдыққа жаны қарсы азаматтың бірі еді. Пысық, іскер болғанмен, көшелі кемеңгерлік жағы жетіспей жатты. Кейде ел арасындағы ұсақтүйек, абыройсыз істерге ұрынып қала беретіні де бар еді. Үшіншіден, бұлар Қайыпқалиды хан көтергенмен, патша өкіметінің бекітпейтіні белгілі. Ол Орынбордың «қара тізіміндегі» адамдардың бірі еді. Міне, Ойыл бойында осы тәрізді алқыталқылар болып, бөгелген сыңайлы.

	Екіншіден, олар Табын Жоламан мен Тілеуқабақ Есет Көтібарұлын тосты. Есет ауылында отырып келмеді. Табын Жоламан Тіленшіұлынсыз, Табын Асау Барақұлынсыз, Тілеуқабақ Есет Көтібарұлынсыз хан көтеру мүмкін еместі.

	Қысқасы, Ойыл бойында жіпсіз байланған көтерілісшілер уақыттан ұтылды. Қырға әскер шықты. Олар екі күнде діттеген жерлеріне жетіп, шеп құрды. Далада ұшқан құс, жүгірген аңға дейін көзге шалынбай қалмаушы еді, бұлардың әскер шыққанын қалай естімегендерін? Неғып біреулер көрмейді, неғып жанашыр біреулер көтерілісшілерге жеткізбейді. Ғажап демеске лажың жоқ.

	Асылы, Ойыл бойында Исатай мен Қайыпқали арасында бір келіспестік орын алған. Қайыпқали ұзын арқан, кең тұсауға салып, Баймағамбетті шабуды кешіктіре берген. Махамбеттің өлеңінен сол аужайды аңдаймыз. Қайыпқали неге өйтті? Әбілхайырдан бірге туған бауырын, ат тұяғына таптатуға қимады ма, әлде соңы немен бітері белгісіз қиқулы дүбірге бас байлауға жүрегі дауаламады ма?! Әйтеуір жасанып шыққан елдің жолын бөгеп, жорықты созбақтай берді. Асылы, бұл Исатайдың шамына тисе керек. Шілденің 5–6ларында сұлтан Махмуд Алғазыұлының Орал казакорыс әскерінің атаманы Покатиловқа «Қайыпқали әскерін таратып кетіп қалды», – деген хабар жеткізуі тегін емес, көтерілісшілер қосынындағы бір келіспеушіліктің көрінісі. Хан сайланбай қалған Қайыпқали ашу шақырып, билер мен жасақшыларға тіл тигізсе керек. Жүсіп Құланұлының көтерілісшілер қосын тастап кетуі осы шамада. Исатай да қолды бір сілтеп, Жайық өзені бойындағы Байұлы ауылдарын аралап кеткен. 11 шілде күні Исатайлар Баймағамбет Ақбұлақта деген хабар алып, шұғыл атқа қонады. Бұлар Баймағамбетті шабуға аттанғанда, Қайыпқали оларға қосылмай Шығысқа қарай бет түзеп Тесіктам деген жерге барады. Тарихшылар мұны көтерілісшілердің соғыс тактикасының бір түрі, қол жию амалы еді дейді. Біздіңше, бұл әрекетте бас қатырғандай үлкен тактика жоқ. Қайыпқалидың Баймағамбетті шабуға құлқы болмаған. Оның үстіне бұл кезде көтерілісшілер қосындағы ырыңжырыңның салдарынан жасақтың үштен екісі тарап үлгерген еді. Геке де, Баймағамбет те Тесіктамға ойысқан Қайыпқалидың баржоғы 400ге жетержетпес жасағы бар еді деп мәлімдейді. Көкпектіден аттанғандағы 3000 қол қайда кеткен? Мәселе пісіпжетпей тұрып, Қайыпқалидың хан болғысы кеп жанұшырған асығыс әрекеті елді үркітіп алған. Кіші Жүздің билері, старшындары мен батырлары оны жоғары лауазымды атаққа лайық көрмеген. Бірақ сол тұстағы көтерілісшілер тарапынан үндеулер мен хаттарда Қайыпқали өзін үнемі хан атап отырған. Ал әскерді азықпен жабдықтауға байланысты бір үкімінде өзін «ханмын», Исатайды «зекетшім» деген де бар. Хан болуға құштарлық көзіне тұман қаптатқан сыңайлы. Оның Хиуаның ұлы ханы Мұхаммед Рахимнан алған ондай атағы бар еді. Бірақ онысы Кіші Жүз халқының бәріне бірдей жүре бермейтін. Ақбұлақ соғысы болатын 12 шілде күні 3000 көтерілісшіден баржоғы 900 қол қалуы ыдыратушылықтың етек алғанының айғағы. Мұндай жағдайда елдің басын қайтадан қалай қосуға болар еді? Баймағамбетті күйрету ғана, басқа жол жоқты. Исатайдың Қайыпқалидан бөлініп, жөпелдем Ақбұлаққа аттануының сыры осында.





АҚБҰЛАҚ СОҒЫСЫ




	11 шілде күні Ойылдағы көтерілісшілер жатағы Ақшаттан шығып, Исатай 500 жігітімен Қиылға бет алды. Бұл көтерілісшілердің ең жауынгер, белсенді тобы еді. Оның құрамында Исатайдың Жайықтан бірге өткен, Нарыннан кейін келген соғыс тәсіліне жетік жауынгер сарбаздары, Байбақты Науша батыр мен Кете Құдайбергеннің және Бұхар беттегі Байұлы ауылдарының жастары бар еді.

	Тарихшылар Исатайдың Ақбұлаққа сәтсіз жорығының кінәсін Ысық руынан шыққан опасыз Балта дегенге жауып, батырдың айыбын жеңілдеткен болады: «Ысықтың Қадырқұл атасының адамдары сізді Төсағашта күтіп отыр деп хат әкеліп берген, батыр соған сеніп қалған». Көлденең көк атты алдап кететін болса, Исатайдың көсемдігі, кемеңгерлігі қайда? Жайық пен Хиуа арасындағы небір қысылтаяңнан жол тауып күнде өтіп жүрген Махамбет, Науша, жетпіс жыл жау қайырған Құдайбергендер мұның арандату екенін не ғып аңдамаған? Балта туралы әңгіме қаза болған Исатайдың қалтасынан табылған хатқа байланысты өрбіген. Ол хаттың мазмұны мынандай: «Сыйлы, аса құрметті де мейірімді сұлтан Қайыпқали, Исатай батыр, Махамбет және олардың жолдастарына шын жүректен сәлемімізді жолдаймыз.

	Бұдан кейін айтарымыз, біз, Ысық руының Қадырқұл бөлімінің Бесарыс, Құрлыбай және Тұман аталары сіздің жарлығыңыз бойынша қызметтеріңізге дайындығымызды білдіріп Төсағаш түбегі деген жерге көшіп келдік. Үлкендеріміз атқа қонып, сіздерді күтіп отыр. Татылбай Нұршаұлы, старшын Намазбай Нұршаұлы, Бұйрақ батыр, Жақатай мырза, Балта, Әлік және басқа үлкенкішілер». Бірақ та аталмыш хаттың Ақбұлақ оқиғасынан 5 ай бұрын, яки 1938 жылдың 18 ақпанымен даталануы Балта версиясын мүлде жоққа шығарады. Бұл хат Исатайдың қыс айларында Ысықтармен қарымқатынаста болғанының айғағы. Шамасы, Ішкі Ордаға аттана қалса, қол беруге уәде еткен.

	Ығылман, Исатайлар Ақшаттан шығып Қиылға беттегенде бір жалғыз аттылы кезігіп, қанша қуса да ұстатпай Ақбұлаққа қарай қашып кеткенін айтады. Баймағамбеттің жансыз барлаушысы сол. Гекенің лагеріне Исатайдың 500 адаммен аттанып келе жатқанын, Қайыпқалидың 400 адаммен бұрылып, Тесіктамға кеткенін сол айтып келген. Шілденің 11нен 12не қараған түні Исатайлар жанжаққа қарауыл қойып, ашық далада түнейді де, таң елеңалаңнан атқа қонады. Қожахмет бастаған шолғыншы топты ілгері жіберіп, суыт жүріп келе жатады. Қиылдың арнасымен жарысқан ұзақ биік дөңге іліккенде Қожахмет шолғыншылары Асфандияр Сүйеуғалиұлы сұлтанның күзетіне тұтқиылдан тап беріп, талқандап жіберді. Екі адам қолға түсті де, Қожахметтің найзасынан қарыннан қатты жараланған Асфандияр қашып құтылды.

	Бұл оқиға кем дегенде, әскер бекініп жатқан жерден үштөрт шақырым жер еді. Батырлар әлгі екі тұтқыннан Ақбұлақтағы әскердің мәнжайын сұрап білді. Гекенің де хабарын естіді. Гекеден қаймығып, осы араданақ кері бұрылып кетсе, ешқандай пәле жоқ еді. Орал казакорыс атамандығы кеңесінің архивариусы болған, Ақбұлақ оқиғасын ізі суымай тұрып зерттеген Савичев: Исатай бекіністің қарамақарсы алдындағы төбеге шығып, жасанып жатқан әскерді көзімен көргенін мәлім етеді. Шынында да, Исатай төбеге шыға келіп, әскери лагерьді шолып біраз тұрған. Лагерь Ақбұлақтың арғы бетінде ойпаңда екен. Штабты арбамен қоршап тастапты. Штабтың айналасына жаяу әскер үшін ор қазылған. Дабыл қағылып, штаб ызықиқы боп, әскери сапқа тұрып жатыр екен. Исатай Гекені де таныды, көрінбегенмен, тасалап ұстаған зеңбіректері де бар екенін білді, күштің де тең еместігіне көзі жетті. Зеңбірек, мылтық артықшылығын есептемегенде, жаудың қара санының өзі екі еседей көп еді. Жеңу мүмкіндіктері қаншалықты аз болса, жеңілу мүмкіндіктері көпекөрнеу еді. Исатайдың ат басын кері бұрып, арттарынан қуғыншы шықса, көз жаздырып кетуге толық жағдайы болды. Бірақ шегіну–жеңілу еді. Шегіндіақ бастары піспей ірейтірей болған көтерілісшілердің сайдан санын, құмнан ізін таба алмайтынсың. Өткен қыстан бері бір күн тыныш ұйықтамай, ат арытып, тон тоздырған еңбектің арзымағаны. Тізгінді бір босаттыақ елдің басын қайта құру жоқ, ал ол дегенің арманды су шайып, батырдың тірідей өлгені. Бұл – мәселенің бір қыры болса, екінші қыры – жауды қазір тоқтатпаса, ол ел ішінде жылжиды. Жазықсыз ауылдар шабылады, қан төгіледі, ел босиды. Кешегі қол берген халық енді мұның атына қарғыс жаудырады. Атына сөз, атағына кір жұғады. Халқының алғысымен өскен ер еді. Егдеріп, бақ тайған шағында сол халқының қарғысын естігеннен жер басып жүрмегені артық.

	Исатай төбе үстінен бәрін шолып көрді де, қолын бастап шоқытып төмен түсті. Геке әскерінің бекінісі арғы бетте еді. Исатайлар бергі беттен, жағалай жүріп оқ атты. Оның басты мақсаты зеңбіректің баржоғын білу болатын. Көтерілісшілердің ентелеп келіп өзеннен өту қаупі туған соң, Геке қорыққаннан әуелі граната лақтырып, сосын зеңбіректен оқ атты. Бір доп Сақау Адай сарбазға дәл түсіп, атматымен күл ғып күйдіріп жіберді. Екі сарбаз өліп, бірнеше ат жарақаттанды. Зеңбіректің сырына қанық Исатай жасағын кері лықсытты. Осы кезде казакорыс әскері мен Баймағамбет жасағы шабуылға шықты. Зеңбірек тынбай, оқ боратып тұрды. Исатай шегінген көтерілісшілердің соңында келе жатты. Ол зеңбірек жетпейтін жерге шығып алып ойран салмақшы еді. Көтерілісшілер аңдыс аңдып арттарына қарайқарай жылысты. Бұл кезде қуғыннан құтылып кету, батырларға түк те еместі. Бірақ енді бір айналып қараса, Гекенің әскері қалып, Баймағамбет өзінің казакорыс командасы және жасағымен қуып келеді екен. Өкшелеп қалмай, оқ атып зулата бастаған соң, ата жауын көрген Исатай атының басын кері бұрды да, жолдастарын айқайлап тоқтатып, Баймағамбетке тұра ұмтылды. Исатайдың соңына жүзге жуық майдандас серіктері, кәнігі батырлар ілесті.

	Исатайдың қарсы шапқанын көріп, соңына түскен 500ге жуық әскер мен жасақ оқыс кері бұрылды. Осы кезде опайтопай аттан құлағандар да жоқ емес. Исатай серіктерін бастап, жұлдызша ақты. Кері қаша алмай сасқалақтағандары найзаның ұшымен аттан түсіріп келе жатты. Ойбайлап, жан сауғалағандардың көпшілігіне тимеді. Ол Баймағамбетті ғана діттеді. Бірақ сұлтан астындағы жүйрік атпен жеткізбеді. Қашқындар биік жардан қарғып, өзенге ат жалдап, Ақбұлақтың арғы жағалауына өтіп кетті. Осы кезде артиллерия бірекі доп атты. Бірақ одан гөрі, қапталдан сау ете қалған 200 казакорыс әскері қиын жағдайға душар етті. Әлгінде көтерілісшілер кері шегінгенде өзеннен өткен олар қаптал сайда жасырынып тұр еді. Шаппашап ұрыс басталды да кетті. Исатай батырларын жиып алып, казакорыстарға тап беріп, қарсы келгенді өрттей жайпап өте шықты. Бірақ олардың серпініне ілесе алмаған біраз жігіт қоршауда қалып қойды. Исатай бір топ найзагер серігімен қоршауға қайта салады. Жауды тағы да жапырып, қоршаудағыларды ілестіріп алып әскер шебін қайтадан бұзып шығады. Батыр осы кезде 19 жасар баласы Оспанның қамауда қалып қойғанын көріп, қайта бұрылады. Оспанды құтқарып алып, Үбі, Қожахмет боп жөнеле берді. Исатай қоршаудан аман шыққандарды алдына салып, Шейіт сайға қарай ағылады. Осы кезде Махамбет те қоршаудан сытылып шығып, Исатайларды қуып жетеді. Исатай: «Жан жолдасым, Махамбет!

	«Жұмыртқа үшін құс та өлерұяда жатқан шайқамай!» демеуші ме еді. Баламды бердім қолыңа, құтқара көр!» дейді.

	Махамбет соңдарынан қаптаған қуғыншылардың сұрын байқап, қауіп айтады. Бірақ Исатай оның уәжін құлаққа ілмейді. Оспан арқасынан казакорыстардың сүңгісінен қатты жарақат алған екен. Атына да оқ тиген бе, әлде құлап сіңірін созып алған ба, ақсаңдап шабысы өнбей келе жатады. Махамбет Исатайдың қиылып өтінгенін жерге тастай алмай, Оспанның атын шылбырынан сүйреп ілгері озады. Исатай, Қожахмет, Үбі шегінген жасақтың ең соңында қалады. Оспанды ұзатып жібергенше Исатай қуғыншылардың жолын бөгемек болып, аттың басын тежей шабады. Соңдарынан үстемелеткен қуғыншыларды садақ оғымен бөгеп отырады. Казакорыстар Исатайды нысанаға алып, оқ атып келеді. Бірақ әлсіреген оқ батырға тигенімен, сауытынан өтпейді. Исатай, Үбі, Қожахмет садақпен қайырыла атып, 15 шақырымға дейін алдырмайды. Исатай қақырата атып келе жатады. Қуғыншылар, негізінен, Орынбор жасағынан хорунжий Петровтың отряды еді. Алға шығып, сұғына берген урядник Иван Богатыревтің атын екі рет жаралап, бетін қайтарып тастайды. Махамбет пен Оспан ұсталмайтындай ұзап кеткен соң, Исатай атына қамшы басады. Міне, осы кезде Угольный станциясының казакорысы Леонтий Зеленин батырдың атын нысанаға алады. Екі рет атып тигізе алмаған соң, атынан түсіп жата қалып атады. Оқ қыл мықыннан тиеді. Құлаяқ құламағанмен, бүйірінен қан шүмектеп, бауырын жаза алмай қалады.

	Қожахмет пен Үбі кезеккезек аттарын көлденең тартады. «Ат көтіне мініп қашты деген өсекке қалғанша, өлгенім артық!» деп олардың атына мінбейді. «Исекелеп» боздап жылаған Үбіні батыр ақырып қуып жібереді. Әлі қалмаған Құлаяқ сүрініп барып құлайды. Исатай соңғы саржаларын тартып, орнынан сілкініп қайта тұрған Құлаяққа аяқ артқанда, қуғыншылардың алдында келе жатқан Көбен жетіп үлгерген еді. Найзамен іліп, Исатайды аттан түсіріп кетеді. Исатай жаяу соғысады. Әлгі үшеуі батырдың маңына жуыса алмай, алыстан қоршап тұрғанда казакорыс жасағы да жетеді. Исатай пистолетпен атып, бір казакты жалпасынан түсіреді. Екі пистолетпен кезек атып, ешкімді маңына жолатпайды. Ақыры, оғы таусылып, қылышпен соғысуға кіріседі. Атты казактар оны тықсыра бастайды. Осы кезде аттан түсіп, батырдың арт жағынан аңдып жүрген Көбен Сүбіліұлы Исатайдың арқасына жармасады. Исатай оны көтеріп алып, басынан асыра жерге ұрады. Бірақ тап осы кезде Сәтбай мен Жапар кеп батырдың қолына жармасады. Осы алысжұлыс үстінде батырдың дулығасы шешіліп қалады. Богатырев қылыш сілтейді. Қылыштың жүзі Исатайдың шекесіне тиеді. Есінен танған батыр етпетінен құлайды... Бірақ Сәтбай мен Жапар оны қолдарынан босатпай қолтықтап қайта көтеріп алады. Аттан түсіп жетіп келген Богатырев мылтығын тақап тұрып, батырды мойнының ашық жерінен атады.

	Сөйтіп, халқым деп еңіреген ер Исатай арманына жете алмай, дүниеден өтті. Отаршыл жендеттер мен халық қамынан гөрі қарнының мүддесін жоғары қоятын сатқындар ізіне түсіп жүріп, ақыры жер құштырды. Исатай 1838 жылдың 12 шілдесінде шаңқай түс шамасында Ақбұлақтан 17 шақырымдай жырақтағы Шейітсайдың жанында жан тапсырды. Ол қалың жаудан қорқып, тізе бүккен жоқ, ақтық демі қалғанша арыстанша арпалысып, қасқайып тұрып өлді. Исатай көтерілісінің басқа мәнмаңызын былай қойғанда, батырдың осылай өле білуінің өзі ұрпақтарға үлгі болғандай. Исатай батырлықтың да, адамгершіліктің де биік рухын таныта білді. Ол туралы отаршыл жендет Геке: «Исатай өзінің көзсіз батырлығының құрбаны болды» десе, осы оқиғаны ізі суымай тұрғанда зерттеген И. Савичев Исатай туралы:

	«Тыптынық тыныш аспанды тілген жарық жұлдыз зуылдай ағып барды да, кенет ғайып болды» деп жазса, А.Ф. Рязанов: «Исатай Тайманұлы қазақ халқының ұлттық батыры» деп қорытты.





ШЕЙІТСАЙ ШЫНДЫҒЫ МЕН АҢЫЗЫ




	Енді ел аузында «Қиыл қырғыны» атанған оқиғаның тарих үшін немкетті емес қайсыбір детальдарына тоқталалық. Жайықтың Бұхар бетіндегі күрес күндерінде Исатайдың кезек мінетін қазанаты болыпты: бірі – Жолдыкүрең, екіншісі – Сорлыкүрең. Жолдыкүреңді мінсе, жолы аңқиды да отырады, Сорлыкүреңді мінсе, қалай да, бір көлденеңге тап болады. Исатай Ақбұлаққа аттанғанда, астына мінгені осы Сорлыкүрең екен. Ал екінші бір аңызда Исатай Ойыл мен Қиыл арасында ат шалдырып алған кезде, далада көкшалғын арасында шынтақтап жатып мызғып кеткенде түс көріп, түсінен шошып ояныпты. «Астымдағы Құлаяқ аспанға тік карғып, құйрығынан сыпырылып түсіп қалып жүрмін, осы жолым болмайдыау» депті. Мұндай оқиғалар батырдың басынан өткенөтпегені белгісіз. Кейінгілердің ойдан шығарған әңгімелері болуы да ғажап емес. Бірақ олардың қайқайсысы да Исатай–Махамбет оқиғаларын толықтыра түсіп, белгісіз тұстарға жамау болып, жаңа бояулар қоспаса, тарихи шындыққа әсте зиянын тигізбейді. Исатайдың халық ауызында аңыз боп сақталуының өзі осындай әңгімелерге тікелей байланысты.

	Ығылман өз дастанында Исатай Ақбұлақ жорығына Көбік Кете Құдайберген Елемісұлы сыйлаған Құлаяқты мінді дейді. Құлаяқ әдемі жүрісті, бір орнында билеп тұрмайтын бәйге күрең екен. Бұл сөзді Ақтөбе облысы, «Қиыл» совхозының тұрғыны Досмұхамбетұлы Рахметолла ақсақал да қуаттайды. Махамбет:



	«Арғымаққа оқ тиді қыл мықынның түбінен,

	Ер жігітке оқ тиді ауыз омыртқаның түбінен» , –



	дегенде осы Құлаяқ пен батырға қалай оқ тигенін дәл суреттеген. Ақын енді бір жырында:



	Құйқылжыған құла жирен aт мінген,

	Құйрықжалын шарт түйген,



	деп бейнелейді батырды. Исатайдың Нарында тақымына басқан тұлпарлары әйгілі Ақтабан мен Көгілдір еді ғой. Ал Бұхар бетте Исатайдың үш аты болды: бірін Шығанақ, екіншісін Есенғұл Беріш Бабат, үшіншісін Құдайберген батыр сыйлаған. Үшеуі де бәйгеден келіп жүрген тұмарлы жүйріктер, Шығанақтың сыйлаған атының түсі торы, Бабаттікі қан жирен, Құдайбергендікі күрең. Оның қайсысы Жолдыкүрең, қайсысы Сорлыкүрең атанғанын айыру мүмкін емес. Ал ел аузындағы әңгімеде мынадай нұсқа бар: Құлаяқ оқ тигенмен, өлмей Шейітсайдың жанында қалып қойған. Ол сүзіліп, көзібасы іріңдеп, ұзақ ауырып кейін барып өлген. Басынан кешкен тағдыры мен жүні жидіген өлімші түріне қарап жұрт оны Сорлыкүрең атаған. Бұл уәжге құлақ қоюға болатын сияқты.

	Екінші әңгіме – Ақбұлақ шайқасындағы өлімжітім, адам шығыны жайлы. Әскер басшылары орыс әскерінің шығынын құпияда ұстаған, өйтетін себебі: шығынның көптігі орыс әскерінің беделіне нұқсан келтіретін, ол белгілі болса, әскер арасында күңкілсүңкіл әңгіме туатын, ал ең бастысы шығын көбейсе, әскер басшылары патша сарайынан шеншекпен сыйлық ала алмайтын. Сондықтан орыс әскерінің шығынын рапорттарға енгізбеуге тырысты. Оның есесіне қарсы жақтың шығындары дабырайтылды. Ақбұлақта өлген көтерілісшілердің саны әр рапорта әртүрлі көрсетілген: 6070, 6080, 60100. Айтып отырғандары мал емес, адам болғандықтан: 60 пен 100 айырмашылығы әжептәуір, оған мән берулері керек еді. Жалпы, 60тың өзі де күмәнді.

	Себебі: майдан даласында шейіт болғандардың есебін алған ешкім жок. Таңғы 6ларда басталған соғыс, күндізгі сағат 2нің шамасында бітті. Исатайды өлтірген соң, көп ұзатпай Қожахметті де қуып жетіп тұтқынға алды, қолға түспеген Үбі батыр.

	Сол күндізгі екінің шамасында керней үні соғысқа «отбой» берді. Әскерлер қайтадан Ақбұлаққа жиналды. Тамақ ішіп, тыныққан соң, кешкі сағат 6да Баймағамбет екі зеңбіректі сүйретіп, ұрыс даласына шықты. Мақсаты түнде өліктерді жинап алуға келетін көтерілісшілерді ұстау еді. Бір ғажабы – Баймағамбет даладан бірдебір өлік таба алмады. Бұлар Ақбұлақтағы әскери қоста тамақтанып отырғанда, шейіт болғандарды жинап әкетіп қоймай, жер қойнына беріп те үлгеріпті. Демек, адам шығынының есебін алған еш пенде жоқ, бәрі де жобамен айтылған болып шығады. Сондықтан 60 деген санның өзіне күдікпен қараған жөн.

	Ал патша әскерінің шығыны туралы Геке Орынборға берген бірінші рапортында: Исатайдың белінде екі тапаншасы болды, бір казакты жаралады деп көрсеткен. Ал, екінші бір рапортында: Исатайдың соңынан қуған отрядтың төрт казакорысын қатты жарақаттап, аттан түсіргенін атаған. Ал ел аузындағы қосымша деректер Ақбұлақта Исатайдың бір өзі патша әскерінің 8 адамын мерт еткені айтылады. Бұл жалғыз ғана Исатай батыр төңірегіндегі әңгімелер. Ал басқа көтерілісшілер ше? Исатай тобында жау түсірген батырлар аз болмаған.

	Алайда, Ақбұлақ шайқасында патша, Баймағамбет әскері тарапынан қанша адам шығын болғаны туралы әзірше нақты дерек жоқ. Көтерілісшілер оңайлықпен есе бермей жастықтарын ала кеткені ақиқат. Мәселен, көнсадақты Құдайберген батырдың туысы, Ақбұлақта Құдайберген жасағында болған Ақ Кете Дүйсекеш ақын: Ақбұлақта соңыма түскен 6 адамды өлтіріп қашып құтылып, Жайықтан өтіп кеттім деген. Әдетте, мұндай қас дұшпандардың сағын сындырған ірі жеңістерден кейін, әскер басшыларының шеншекпендері өсіп, наградталушы еді. Бұл жолы ондай мәресәре болған жоқ. Орынбор губернаторы Перовский патша сарайына лепірген рапорт бермепті. Тек қана көтеріліске қатыспаған Шөмішті Табын Асау Барақұлы, Тілепі сияқты азаматтар патшаға адалдығы үшін алтын медаль сыйлық алған.

	Ақбұлақ шайқасында қанша адам шейіт болғаны белгісіз десек, ал кімдердің тірідей қолға түскені белгілі. Олар: Жайық Беріш Қожахмет Өтемісұлы, Қаратоқай Беріш Ботбай Құшақұлы, Есен Беріш Бақай Сарыұлы, Барамық Алаша Байшора Құржанұлы, түрікмен Балабек бек Батыроглы, Ақ Кете Құдайберген Елемісұлы.

	Әскер түскі тамаққа үзілген кезде, тапатал түсте көтерілісшілердің ұрыс даласында шейіт болғандарды жиып әкеткеніне қарағанда, олардың жеңіліске ұшырағанмен, әскерден онша қорқа қоймағанын аңғартады. Кетелер арасындағы әңгімеге қарағанда, Көнсадақты Құдайбергеннің баласы Әмірен түнде патша әскерінің штабына шабуыл жасап, біраз күзетті қылыштап кеткен. Сол кезде Құдайберген батыр арбада шынжырлаулы жатыр екен. Баласы өзін іздеп жүргенін білсе де, арланып «мен мұндамын» деп дыбыс бермепті.

	Көтерілісшілер өліктерін жиып алғанмен, ұзаққа әкете алмай, сол Шейітсайға жерлеген. Сонда ортақ зират бар. Үлкен төмпешік боп жатыр. Оны жергілікті жұрт «Қырғын мола» атайды. Кісілерін танып, тауып алғандар жекежеке жерлеп, кейін бастарына белгі қойған. Ал Исатайдың бейіті осы Қырғын сайдан түстікке қарай 200 метр жерде. Сол жерде төрт моланың орыны бар. Асығыстау көмгені көпекөрнеу, моланың екі жағынан ойып, топырақ алынып, үстіне салыныпты. Шұңқыр орны әлі бар, Исатайдың басына бұрынырақ бір белгі қойылған екен. Ол мүжіліп құлап қалыпты. Ағайындары кейін қайтадан басын көтерген. Исатайдың моласын ойына сақтап келген Сеңгіртасұлы Оңғарбай деген қария. Ол Исатайды білген, тіпті соғысқа қатысқан адам сияқты. Оңғарбай қария дүниеден өткен соң, бейітке көз қырын салған «Қиыл» совхозының тұрғыны Мұханұлы Құбаш деген қадірменді кісі. Ол 1978 жылы 83 жаста еді. Исатайдың қабірін тауып берген сол. Баласы Сағидолла Мұқанұлы қазір «Қиыл» совхозында тұрады. (ҚондыбайМұқанҚұбашСағидолла. Руы–Кете).

	Исатайдың қабірі киелі орын саналады. Ол жерге мал жайылмайды, ел қонбайды. Суын ішпейді. Тек қойшылар отарынан топалаң індет шықса, қойымен бірге келіп Исатайдың басына түнейді. «Мал артынша құлантаза айығады» деп шын көңілден таңтамаша болады олар.

	Енді Исатайдың өліміне бірден бір себепші болған Көбен Сүбіліұлы туралы бір жар сөз айта кетелік. Руы– Табын. Табынның Қыдырбай атасынан. Мекені Ойыл бойында. Аздап өлең айтатын, аздап домбыра тартатын өнері, ершора батырлығы бар, серіселтеңдеу, «р»ға тілі келмейтін, тілін шайнап сөйлейтін сақау адам болған. Сол Табын елінде біреуі Аймаңдай дейді, біреуі Ақкүміс дейді, әйтеуір бір көз сүйсінер сұлу қыз болыпты. Көбен соны алам деп әуресарсаңға түседі. Бірде ол дастарқан дайындап, қонақ күткелі жүрген қызға: «Бетіңнен бір сүйгізші» депті. Әлгі сұлу: «Сүйгізейін, мына шоқты басыңа қойып, шыдап бақсаң» деген. Көбен тентек мақұл демей, не десін? Төбесіне шоқ қойған Көбеннің миы бұрқбұрқ қайнады деседі. Ел қыздықыздымен көтеріп айта береді де, қайнаған миы емес, төбесінің құйқасы шығар?

	Енді бірде Көбен аңдып жүріп, Ойылға шомылып жатқан қыздардың үстінен түседі. Қыздар ушу боп, киімдеріне жүгірмей ме? Сонда биік жардан атпен кеп қарап тұрған Көбен: «Әй, қыздар, маған тиесіңдер ме?» депті. Қыздың біреуі, сол баяғы Ақкүміс пе, Аймаңдай ма:

	«Тиемін, мына жардан атыңмен қарғысаң» депті. Көбен әумесер биік жардан қойып кеп кеткен. Аты мертігіп, өзі тірі қалған. Сол жар әлі күнге дейін «Көбеннің қызылжары» атанады.

	Мынандай тағы бір әңгіме бар: Кетенің бір серісі Көбеннен серілігімді асырам деп, бір жиынға өгізге күміс ер салып, өгіздің басына сәукеле кигізіп барған деседі. Сонда Көбен: «Батыр болсаң, мендей бол» деп, өзінің қара санына өзі пышақ сұғып алған. Міне, Көбеннің есерлігі осындай. Көбен беріде 80нен асып қайтыс болыпты.

	«Исатай дегенің ердің ері екенау, есерлікпен білмеппін. Басына бәйге тігілген соң, ақшаға қызыққаным және бар. Арт жағынан барып, мойнына жармасқанымда, кұрбанға шалар тоқтыдай басынан асыра көтеріп алып, аяғының астына бірақ ұрды. «Әй, дүниеай, бір білместік істедім» деп, Исатай жайын жылап әңгімелеп отырады екен.

	Міне, Көбен Сүбіліұлы туралы әңгіме аужайы осындай. Ол Исатайды ұстап, өлтіруге жәрдемдескені үшін 25 сом сыйлық алған. Әу баста Орынбор әскери губернаторының жарлығымен бәйге 500 сом дегенмен, оның 1000 сомға жеткен түрі бар. Оның үстіне Баймағамбет өз атынан қосымша 2000 сом бәйге тіккен. Осы ақшаны өлім үстінде иттей ырылдасып, бөліп алысады. Олай дейтініміз, Исатайдың атына оқ атқан біресе казак Зеленин, біресе хорунжий Петров деген дау шығып, ақыры қуғыншы отрядтың командирі хорунжий Петров та, казакорыс Зеленин де жағаласып жүріп 125 сом сыйлық алады.

	Ақбұлақ оқиғасының ең соңын тарихшылар былай деп хабарлайды. Исатайдың баласы Оспанды аманесен қуғыннан жырып алып шыққан Махамбет, жанында Исатайдың ұлы Досмағамбет бар, Ойыл мен Қиыл арасында әскери қосын көшіріп қондырған Қайыпқалиға келіп, көтерілістің жеңілгенін, Исатайдың мерт болғанын хабарлайды. Қайыпқали қатты түтігіп, айтқан ақылды тыңдамадың деп Махамбетке қаһар төгеді. Елдің көзінше орыспен соғысам деп қателік жасағанын мойындайды. Ал оның жанындағы түрікмен Жаңабай Махамбетті оң іске зиянын тигізген зиянкес деп айыптап, Хиуаға келер болсаң түрмеде шірітер адамым сенсің деп жаман кіжінген. Ал Махамбет болса оларды Ақбұлаққа аттануға үгіттеп бақты. Қайыпқали оны естігісі де келмеді, қосынды таратып жіберіп, өзі шағын ғана жасағымен Хиуаға салды. Соңынан қуғыншы бола ма деп қорқып, асығыс жүргені соншалық – тек әр ауылдан ат ауыстырып қана отырды.





VІ


	СЕРГЕЛДЕҢ ЖЫЛДАР





МҰНАР ДА МҰНАР, МҰНАР КҮН




	Исатай мерт болды. Қайыпқали қосынды тастап, жөпелдем Хиуаға қашты. Басшысыз қалған көтерілісшілер ауылауылдарына тарай бастады. Бұл зобалаң Ақбұлақпен бітпейтіні, оның соңында әлі құқайы бары белгілі еді. Шекара комиссиясы көтеріліске ат қосқан руларды әлі ине көзінен өткізгендей ғып, сараптан өткізері хақ. Небір батыр, бағландардың Итжеккенге айдалуы да ғажап емес. Ол да ештеңе емесау, Орынбор әскери губернаторының жазалаушы отряд жіберіп, ауылауылдарды қамап қойып шауып, өш алатыны бар. Ел осыдан тітіркенді. Алайда, бұл жолы губернатор ондай қанқұйлылыққа барып, Кіші Жүз даласына арнайы жазалаушы отряд шығармады. Себебі: ол Хиуа жорығына әзірленіп жатқан. Губернатордың ішкі есебінше бұл жорықта қазақтардың қолғабысы мол болмақ еді. Сол себепті өз ісін өзі қиындатып алудан қорқып, көтерілісшілердің ізіне шам алып түспеді. Алайда, Шекара комиссиясы бұл істі аяқсыз қалдырған жоқ. Тәптіш жүргізілетін болды. Бірақ ол енді губернатордың қаһары еместі.

	Ақбұлақтан кейін абаданын алдырған Махамбеттер қайда барып жан сақтайтындарын білмеді. Кешегі ереуілшіл ауылдар тексеріс болатынын біліп, өздері қайтіп кетеміз деп қалтырап отырды. Көтерілісшілердің ендігі бетіне қарар адамы Махамбет еді. Махамбеттің жанында байырғы ереуілшіл ерлерден Үбі, Әлмен Тоғайұлы, Исатайдың екі ұлы – Оспан мен Досмағамбет, Махамбеттің өз інісі Хасен небәрі жиырма шақты адам қалды. Үбі мен Әлмен көтерілістің қайраған қара балталары, жүзге жалғыз шығудан жүрегі шімірікпейтін нағыз аламан батырлар еді. ОйылСағыз арасында жасырынып жүрген олар кеңес құрды. Махамбет шерлі еді. Жан жолдасы Исатайдың өліміне арнаған «Мұнар да мұнар, мұнар күн» толғауын күбірлеп айтудан танбады. Жанындағы Үбі, Әлмендер: «Маха, енді не істейміз?» дегенде, төте жауаптан тайқып кете берді. Өйткені, не істеу керегін өзі де білмейді. Осы тұста дүниеге келген «Қарағай шаптым шандоздап», «Көшер едіау біздің ел» толғауларынан осы сыңай анық аңғарылады. «Қарағай шаптым шандоздап» толғауының соңғы шумағы:



	Келмейтұғын нәрсеге,

	Жаныңды қинап жылама.

	Ер қабыланын жөнелтіп,

	Елсізде аңырап қалған шақ –

	Біздерден ақыл сұрама, –

	(1838, шілде)



	деген жолдармен тамамдалса, «Көшер едіау, біздің ел»:



	Ер қабыланын жөнелтіп,

	Елсізде қаңғып қалған шақ,

	Кім айтады бізді мұңсыз деп, –

	(1838, шілде)



	жолдарымен аяқталады.

	Ақынның осы кездегі ащы запыран, қайғылы көңіл күй, шарасыз жағдайы «Қақақулап шақырмай» толғауында барынша дәл көрінген:



	Қақақулап шақырмай,

	Қанды көбік түкірмей.

	Бұзбай құлан пісірмей,

	Мұз үстінде от жақпай,

	Қу найзаға сүйеніп,

	Қу далада зар қақпай,

	Жалғыз жүріп aт бақпай,

	Қабағыма қарыс сүйем мұз қатпай,

	Қапыда қалған қасқамын.

	Қақ жүректен найза түйретпей,

	Жалғыз қалдым,

	Адасып қалған үйректей.

	(1838, шілде)



	Көп ұзамай қатты жаралы Оспан Махамбеттің тізесіне басын сүйеп жатып, дүние салады. Оны айдалаға тастамай, Махамбет, Үбі, Досмағамбеттер Исатайдың жанына апарып жерлейді. Айлы түн, жапан түзде жатқан жолдасының моласын құшақтап отырып, Махамбет әйгілі «Тарланым» (1838, шілденің 20 шамасы) толғауын шығарады.

	Жанындағы бетіне жаутаңдаған серіктеріне аныққанық жауап бермей жүрген Махамбеттің көңілінде не істеудің жоспары пісіпжетіле бастап еді. Ол қуғыншылардың аяғы жетпейтін елдің алыс бір шетіне барып қос боп тұру. Әлбетте қолайлысы Адай арасы. Сырым қозғалысынан кейін, ол жаққа барып тұрып қалған Беріштер аз емес. «Жара қатты – жан тәтті» дегендей, «адасқан үйректей» болған шағын топқа бұ да болса өлместің күні талқармау сынды.

	Үшбөкенбайдағы бітімнен кейін Адайлардың біраз ауылдары биыл Сағыз асып, Ойыл келген. Араларында көтеріліске қол бергендер көп еді. Ақбұлақтағы сәтсіздіктен кейін олар патша әкімдерінің жазасынан қорқып, Жемге қарай қайта жөңкіле бастаған. Махамбет жай кетпей, бірекі сұлтанды тұтқындап алып кетпек еді. Олардың басына тұтқын болған інісі Қожахмет пен өзге жолдастарын кейін айырбастап алмақты.

	Адай ауылдарынан көмек алған олар 23 шілдеде Жайық жағалауында Горск қамалына қарамақарсы бетте отырған Мұртазағали Өзбекғалиұлы, Табылды Шерғазыұлы сұлтандардың ауылына сау ете қалды. Сұлтандар үйлерінен шыға қашып, көрші ауылға барып тығылды. Ал көрші ауыл өздерінің Беріштері екен. Ақсақалдар сұлтандарға ара түсті. Көтерілісшілер шындағанда сұлтандарды тартып әкететін еді, кейін барлық пәле өз ағайындарына таңылатынын біліп, төтенше әрекетке бармады.

	Бұлар ұзап кеткенше шепке хабар бермеуді өтініп, тайып тұрды. Шепке хабар 27 шілдеде ғана жетті. Қуғыншылар шыққанда, Махамбеттер Жемнің қарасын көріп те қалған еді. Жолда Сағыз–Қайнар арасында, Махамбет Досмағамбет Исатайұлын Қаратоқай Беріштерге аманаттап кетті. Олар батырдың ұлын қиянатшы көзден сақтап бақты.

	Үбі де Адайлар арасына бармай, ел ішіңде қалды. Өзгелер де жол бойы ағайынтумаларды сағалап жырылып қалып отырды. Махамбет оған қарсы болған жоқ. Махамбет Жемнен інісі Хасен, Әлмен Тоғайұлы және екіүш жолдасымен бесалты адам боп өтті де, Адай арасында кідірмей, бірден Хиуа асып кетті. «Арғымаққа оқ тиді» толғауы осы тұстың туындысы:



	Арғымаққа оқ тиді,

	Қыл мықынның түбінен,

	Ер жігітке оқ тиді,

	Ауыз омыртқаның түбінен.

	Жантайып жатып көп іштім,

	Жайықтың шалшық көлінен.

	Қайтейін енді, дүниеай,

	Жағдайсыз кетіп барамын,

	Қасымда көмектің кемінен.

	(1838, шілде)





МАХАМБЕТТІҢ ХАТЫ




	Хиуаға сол кеткеннен мол кеткен Махамбеттен жыл аяғына дейін хабар болмады. Тек 1839 жылы 19 қаңтарда жазған хатынан ғана басықарны сау Хиуаға аман барып қайтқанын аңғарамыз.

	«Дәлудің 19да 1839 йылда йолланды.

	Хурмәтлу батырлар Баубек, Нәдірқұл, Сәли, Жармұханбет, Амантай, баршаларыңызға бірдейін сәлемлерімізден соңыра истихфарларыңыз уләндірсә әлхамдиллә сізнің дұғакүйләріңізнің хамидіндә. Уә бұндан соң бұ иылғы Хиуа барған сафарымыздан сағ сәлемәт қайтып келугі һәр сөэләрімізні Жарастан сұрап білерсіз. Өһәм сізләрні өзім де көрәге бек интізар болсам да, жұртның жайсызлығы бірлән, өзімнің артқы жағымның жайсыз ашуғышлығы уәзәрә бара алмадым. Өһәм өзім де бұ халықтың ішінде тура алмаймын. Қайтып тез заман ғаскер алдындан барып, ханға жолығамын. Нешікте болса бұ йыл келмейінше қалмас. Әгәрдә өзләріңіздің жайларыңыз келсе, Сәли старшинаны бәнә жіберіп алыңыз. Бән һәм сізләрнің хабарыңызны кутіп алсам кирәк. Ушан халықларының ішінде һәрнешік Хиуадан әскер болмайдыдұр деп ойламаңыз. Әгәр орысказактан қысаңлық болса, бері қарап көшіңіз. Бір малыңызға да, Назар халқы ғайри уәлият тия қылмас. Һәрнешік орыс, турәгә хор болмаңыз. Һәм бугінде Қайбала ханның қолында біраз әскер бар. Адай, Табынның тинтәкләрін тиып, зәкәтләрін алатұрған һәм де узләріңіз де біліп тұрғансыз. Һәм бұ йыл барған Алашалармолла Жарылғас білән Ошырты биінің барған иліидән Аллақұли хан бажы һәм зәкәт бірсін де алмады. Һәм ошан күз Алашадан алпыш икі үйні қырғыз Хиуадан батырлар шауып кетіп еді, шол малларны да Аллақұли кісі жұмсап, алдыруға ниетленген ирді әм Тілеу халықлары да малның алдын алып келіп берді. Орыстан шығын барған халық хадірсіз ирмәс. Һәм сіз халықның да біздің бірлән бір болғаныңызны да айтулы Аллақұли хан бек хош уақ болды. Бұтан ғайры не язайын? Язғушы ініңіз Махамбет Утәміш ұғлы дейур біләсіз: Махамбет.

	Сәли білрлән Жармұхамбет достым, уақытыңыз болса, бізге бек мұқтаж шәй, шекер алып беріп жіберсәңіз, бек ұлуг мархаббаттан болар еді».

	Махамбеттің бұл хатының мәні ақынның Хиуаға барыпкелуі, орысқа қарсы ат тізесін қосып, күресті жалғастыру мүмкіндігі емес, ол жүзеге аспады, хаттағы кісі аттарында тұрған да ештеңе жоқ, олар көтеріліске жанашыр, ақын өмірінде орны бар жандар болғанмен, халықтық іс тындырған тарихи тұлғалар емес. Хаттың мәні – XIX ғасырдың алғашқы жартысында қазақ қауымында қалыптасқан жазу үлгісін танып білуге септесуінде. Соның айшықты мысалы ретінде тіл ғылымына өзіндік қосар үлесі бар. Махамбеттің хаты тілдік қоры жөнінен Исатай хаттарынан күрделірек, көне түркі, шағатай сөздері мол. Ақынның хатына қарай отырып, осы екі аралықта халқымыздың тілі қаншалықты өзгергенін сараптай аламыз.

	Ақынның хатынан аңғаратынымыз – оның Хиуаға барып келгені, Назарлар арасына тоқтағаны, бірақ достарын сағынғандықтан олардың арасында қалғысы келмейтіндігі, бөксесі ауырып, атқа отыра алмай науқастанып жүргені. Антрополог Н. Шаяхметұлы осы хаттағы «өзімнің артқы жағымның жайсыз ашуғышлығы уәзәрә» деген сөзден шығарып, мүрденің сүйектерін зерттей келіп, Махамбеттің оң жамбасында зиянсыз ісік болғанын, соның салдарынан өмірінің соңғы кездерінде оң аяғына ақсап басқанына дәлелдер келтірген. Оған иланбасқа болмайды.

	Хаттан Жарас деген азаматтың Махамбетпен Хиуаға бірге барып қайтқанын байқаймыз. Ал ақынның хат жолдаған адамдары Қайнар–Сағыз арасын қыстайтын Байұлы ауылдарының азаматтары болса керек деген пікір құлаққа қонады. «Шай, шекер» сатып алып жіберіңдер дегенге қарағанда, Махамбет хат жолдаған азаматтар Жайықтың ішкі тарапы емес, сыртқы тарапын мекендейтінін аңғартады.

	Ақынның бұл хаты Баубек, Сәлилерге жетті ме, жетпеді ме – белгісіз. Сағыз–Жем, Теңіз бойы дистанцияларын билейтін сұлтан Асфандияр Сүйеуғалиұлы хатты қолға түсіріп, Орынбор Шекара комиссиясына тапсырған. Орынбор басы тағы да ушу болып, хатты шұғыл түрде патша сарайының сыртқы істер департаментіне жөнелткен. Орынбор әскери губернаторы Перовский екіүш жылдан бері Хиуаға жорық жасауға дайындалып жүрген. Патша сарайы дайындыққа қарсы болмай, жорық жоспарын кұптап бекіткенмен, нақты шешім қабылдамай қойған. Орынбор губернаторлығының сыртқы саясат және соғыс істері жөніндегі жауапты шенеуініктері Махамбеттің осы хатымен патша сарайын жағалап, хаттағы Аллақұли ханның орыспен соғысуға әскер шығаратынын дәлелдеп, жорықты бастауға патша жарлығын шығартып әкелген. Ол жорықтың немен тынғанын кейін баяндаймыз.

	Сөйтіп, Махамбеттің жанашыр көңілдес достарына жолдаған сәлем хаты, ойламаған жерден, дүрмекті саяси оқиғаларға мұрындық болды.





ХИУА КЕРУЕН ЖОЛЫНДА




	1839 жылы қар кетеркетпестен Орынбор–Бұхара керуен жолында түсініксіз сабылыс басталды. Оқыған, зиялы адамдар бастаған экспедиция қаптап кетті.

	«Кімсіңдер?», «Неғып жүрсіңдер?» десең, «Ғалымбыз, жердің тауын, тасын, жәндігін зерттейміз. Керуен жолдарын картаға түсіреміз» дейді. Кейбіреулері орыс тілін жөнді білмейтін шетелдіктер. Күлімсіреп жылы сөйлескеннің бәрін қазақтың дос көретін әдеті ғой, әлгілерге жол сілтеп, жәрдем беріп жатысты.

	Кешікпей Махамбет артыныптартынып, жүздеген түйе керуенімен тиеліп, әскердің өткенін көрді. Не боп қалды деп, серіктерін жіберіп барлау салса, орыстар Орынбор–Хиуа керуен жолының үстіне екі қамал салуға жөпелдем кірісіп кетіпті. Бірі – Атыжақсы өзеннің Жемге құятын түйілісінде, оны орыстар Ембі деп атапты (Орынбордан 500 шақырым), екіншісі – Шошқакөлден 12 шақырым жерде Ақбұлақ қамалы. Ақбұлақты кәдімгі үстірттің иекартпасына салуға кірісті. Ембі мен Ақбұлақ арасы 170 шақырым.

	Барлауға барып келген серіктері ОрынборХиуа, Хорезм, Бұхара арасында саудасаттық күшейеді екен, мұның бәрі керуенді күнітүні үзбей жүргізудің қамы екен дегенді айтып келді. Өз қатарынан бір оқ ілгері ойлайтын Махамбет оған қуанған жоқ, қамалдар елді біржола алудың амалы екенін түсініп қамықты.

	Өстіп, қайғыдан қарайып жүргенінде Ақбұлақ пен Ембі бекінісінің арасында отырған ақынның қараша үйіне Мұхаммед Шәріп Айтов сау етіп жетіп келді. Шошып қалған Махамбеттің, досының арқажарқа кейпін танып, көңілі орнына түсті. Қыр тірлігін, оның үстіне сүргіндегі ақынның күйжайын айтпай білетін Мұхаммед Шәріп құр қол келмей, не керектің бәрін жетектегі түйесіне арта келіпті. Көз көрген ежелгі достар жатажастана әңгімелесті. Айтов Махамбеттен Хиуа жағдайын шұқылап егжейтегжей сұрады. Махамбет білгенін жасырған жоқ. Орынбор әкімшілігінің көзқарасынша Махамбет Хиуа ханынның Кіші Жүз қазақтары арасындағы резиденті еді. Айтов сол «резидентпен» жолығысып отырған сөзінің аяғында Махамбетке Хиуаға барлау жасап келуді ұсынды. Жүктелетін тапсырманы тыңғылықты орындап қайтса, Ресей алдындағы кінәсі толық кешірілетінін мәлімдеді. Орынбор кеңесінің небір астыртын істерімен айналысатын кәнігі тыңшы ақынға өз тұрғысынан қарады. Махамбет атқа отыра алмайтын науқасын айтып, бас тартты. Қадалған жерінен қан алатын Айтов қолқалап қоймаған соң, Хиуаны жақсы білетін Хасен барып қайтсын деді. Хиуаға жорық басталғалы жатқандықтан Шекара комиссиясы соны, тың деректерге зәру еді. Айтов Хасеннің көмегінен бас тартпады.

	Орынбор әскери губернаторы Хиуа жорығын белгілі бір кезеңдерге дейін жасырын ұстаудың бар амалайласын істеп бақты. Сарала жаздың ортасында: «Биыл қазақ даласында ғылыми жұмыстар жүргізу мақсатымен үлкен экспедиция шығады» деп жар шашты. Кіші Жүздің тізгініндегі сұлтандар, дистания бастықтары, билер, старшындар ел ішінде түсінік жұмыстарын жүргізуге міндетті болды. Ғылыми жұмыс халықтың болашағы үшін керек, ешкім қорықпасын, үрікпесін, экспедициядан қылдай қиянат көрмейді. Елге түсетін салмақ дегенде – жүк артатын түйе жинап беру, оның өзі тегін емес, жалға. Түйе 1 қарашадан алты айға жалданылады. Әр түйенің жалдам құны – 10 сом. Түйеміз арықтайды деп те қайғырмаңыз, әр түйеге күніне 3 қадақ ұн беріледі. Әрбір 5 түйеге жетекші бір кісі керек. Оған күніне екі қадақ жарма, жарты қадақ ет беріледі. Мұның өзі білгенге – тегін олжа, ынтышынтымен кіріскендерге қыстық азығын айырып алуына толық мүмкіндік бар.

	Әр ауылда жиын болып, осы іспетті үгітнасихат айтылып жатты. Ауылауыл, атааталарға бөліп шаққанда жалға алынатын түйе басы да, адам саны да көзге оғаш, құлаққа түрпі еместі, ал бәрін қосқанда әжептәуір мөлшер еді: 13000 түйе, 2600 адам. Түйе жинау мәжілісіне қатысқан азаматтар бас шұлғысып тарқағанмен, жемежемге келгенде бұл шаруаның жүзеге асуы неғайбілге айналды.

	Түйе жинау мерзімі таянған сайын, ел ішінде гугу әңгіме етек алды. Ереуілдің иісі сезілді. Науқасына қарамай, атқа қонып елеңдеген Махамбет ел ішінің белді азаматтары мен батырбағылан ершораларға Хиуа жорығын болғызбау барлық мұсылманның борышы екенін түсіндіріп, серіктерін жіберіп сәлем айтты. Өзі Назар, Табын, Адай арасын аяқтай аралады. Ел іші тұтанғалы, лапылдап тұр екен. Бірақ халық ызасын бір арнаға құятын көсем көзге шалынбады. Асау Барақ та, Сүйінқара да шау тартып қалғандықтан ба – қорашылдау, бойкүйез мінез тауыпты, ал Есет болса әлі аты шығып, таныла қойған жоқ. Халықтың көтерілу, көтерілмеуі ел ұстаған старшын, билердің ауызына байланысты. Бірақ олардан бір жағадан бас, бір жеңнен қол шығару ниеті байқалмады.

	«Ел болса, ер тудырмай тұра алмайды» деген халық философиясының өміршеңдігіне тәнті болмасқа лаж жоқ. Үстірттің жиегіне дейін әскер сабылып, ғылыми экспедицияның атын жамылып жүрген әскери топтардан қаймығып, ел ұстаған белгілі азаматтар тырп ете алмағанмен, шыбын жанын шүберекке түйген өжеттер мен тентектер табылмай қалмады. Тамыздың 22қараған түні Шөмішті Табын мен Алаша руларының жігіттері Ембідегі башқұрт солдаттардың 398 атын айдап әкетіп, горнизонды жаяу қалдырды. 29 қыркүйекте Ақбұлақ қамалының іргесінен біреулер 32 әскер атын алды. 17 қазанда ЕмбіАқбұлақ керуен жолында көпес Зайчиковтың 180 өгізі жерге сіңгендей жоқ болды. Перовскийдің Хиуа жорығына қазақтардың қарсылығы анық партизандық белгі алды. Тарихи деректерден бұл кезде Махамбеттің салынып жатқан Ембі қамалын көбірек төңіректегенін байқаймыз. Жоғарыда патша әскерін атсыз, көліксіз қалдыру әрекетіне Махамбет тобының да атсалысқанында дау жоқ.

	Қараша айында ОрынборХиуа керуен жолында, қала берді күллі Кіші Жүз аймағында жағдай тіпті шиеленісті. Ерте түскен қыс қарлы боранмен басталды. Қара суық, сары аяз дігірледі. Міне, осы қарлы боранға араласып отаршыл басқыншылардың негізгі тобы – 2000 атты әскер, 32 зеңбірекпен Хиуаға жолға шықты. Ал қалған күш Ембі, Ақбұлақ бекіністерінде еді. Жорыққа Орынбор әскери губернаторы генераладъютант Перовскийдің өзі бас болып аттанды. Жолда оларға 250 адамымен Баймағамбет Айшуақұлы қосылды. Оның негізгі міндеті әскерді көлікпен жабдықтап, керуенші қазақтарға басшылық ету еді.

	Жорық басталып кеткенмен, көлік жағы ойсырап жатты. Қазақтар жаз ортасында уәде еткен жүк түйелерін бермеді. Бұл жағдайды естіпбілген Перовский Тік Темірдің жазығына полковник Жемчужниковтың отрядын жіберді. Ол Ырғыз, Мұғалжардан қыстауға құлаған Байұлы ауылдарының түйелерін күшпен тартып алуға тиісті болды. Жолдағы әскери тосқауылды барлап білген ауылдар көш басын Мұғалжарға қайта бұрды. Жемчужников түк бітірмей, үсіптоңып қайтып оралды.

	Осыған ұқсас жағдай Каспий теңізі жағалауында да орын алды. Хиуа жорығына қажетті жабдықтар: оқ, дәрі, зеңбірек доптары су жолы арқылы Астраханнан Маңқыстаудағы ФортАлександровск айлағынан әкелінгенді. Оны Ақбұлаққа жеткізу керек еді. Осы күрделі шаруаны орындау үшін қарашаның алғашқы күндері Каспий теңізі жағалауына Мұхаммед Шәріп Айтов келді. Жүкті Ақбұлаққа дер кезінде жеткізу үшін 2000 түйе керек еді. «Қара тілмәш» Айтов қазақтар арасындағы беделіне қарамай 538 түйені азар жиды. Оларды жетектеуге 90 адам жалдады. Еламан деген Адайдың басшылығымен 6 адам жолда Айтовты сойылмен атынан қағып түсіріп, байлап тастады. Сүйінғара Үргенішбайұлының баласы Мұрын жолдасы Құлбатыр дегенмен Айтовқа ара түскенмен, Еламан қасарысып көнбей, сол шамада ФортАлександровскіні шапқалы жүрген Жәуміт түрікмен Мұратәлі бектің қолына тапсырды. Сөйтіп, жорықты жабдықтаушылардың бірі жорық басталған кезде Хиуаға тұтқын боп кетті.

	Егер де Махамбетке қатысты тұстары болмаса, бұл оқиғаны баяндап жатпас та едік. Шошқакөлдің терістігінде керуен жолының жиегінде отырған Махамбеттің еркек қосы бір көшіп, екі көшіп жаңадан салынып жатқан Ақбұлақ бекінісіне қарай жылжыды. Олар сол маңда ұзақ кідірді. Оның мәнісі бекіністі салып жатқан көтерілістің ата жауы бұларды Нарыннан кетірген, өткен жылы Исатайды өлтірген подполковник Геке еді. Махамбет одан есе қайырып, кек алуды ойлады. Бірақ қапы соқтыратын қыбын таба алмады. Өйткені бекініс толған әскер еді. Махамбет серіктерімен Гекенің жолын талай торыса керек. Қазақ арасы тыңшыдан кенде болған ба? 30шы қазан күні Геке Махамбет Ақбұлақ қамалына шабуыл жасамақ деген хабар естіп, қатты шошынады. Дабыл қағып, қамалды аяғына тік қояды да, 30 атты казак пен бір зеңбірек сүйретіп, Махамбеттер жатыр деген ауылға 1 қарашада төбеден түскендей сау ете қалады. Махамбет жоқ болып шығады да, ақынның 10 жолдасын тұтқындап бекініске алып кетеді. Керуен жолындағы бекіністер мен бекеттердің басшыларына «сақ болыңдар!» деп, «аса қауіпті қарақшы» туралы хабар береді.

	Серіктерін жауға алдырған Махамбет баржоғы екі жолдасымен қалады. Сол бетте із тастап, жол шиырлап келе жатып олар Борсыққұмда таукен инженері орыс география қоғамының ғылыми секретары, академик Егор Петрович Ковалевскийдің экспедициясына кез келеді. Экспедиция Бұхараға бара жатқаны жайлы желеу айтады. Олар да Хиуа жорығының мақсатына қызмет етуші топ еді. Махамбет Е.П. Ковалевский отырған жолым үйге кіріп келіп, орысша сөйлей жөнеледі де, өткірлігімен, шешендігімен, ақыл парасатының биіктігімен орыстарды таңқалдырады. Өзінің Ішкі Ордадан қуылып 4–5 жылдан бері үйкүйсіз жүргенін баян етеді. Махамбетпен кездесуі туралы Е.П. Ковалевский 1843 жылы СанктПетербургтен жарық көрген «Странствователь по суши и морям» деген кітабында баян етеді.

	Махамбет сұранып экспедицияға ілесіп шыққан да, жолда ізімғайым жоқ боп кеткен. Ковалевский Исатай жерленген жерде болып, оның моласын көргенін жазып кеткен.

	Сөйтіп, 1839 жылы ақ патша отаршыларының Хиуаға әскери жорығы кезінде Махамбеттің ОрынборХиуа керуен жолында болып, қолынан келгенше қарсылық көрсеткенін байқаймыз. Бұл жайт ақын өмірбаянына тың беттер қосады.

	Хиуа жорығы шын мәнінде, Кіші Жүз қазақтарының табанды түрде қарсыласуынан жүзеге аспай қалды. Орынбордан қарашаның орта кезінде шыққан әскер 32 күнде 472 шақырым жол жүріп, Ембі қамалына 19шы желтоқсанда жетеді. Ал Ембіден Ақбұлаққа дейінгі 170 шақырымға 15күндері кетеді. Керуен жалғасжалғас сорларды жиектей отырып, Бақыр, Әлі қыраттарын асып, Шошқакөлге беттейді. Боран көз ашқызбайды, суық 20 градустан төмен түспейді. Осы Шошқакөл маңында 300дей түйе айдаушы қазақ жігіттері: «Бұдан әрі бармаймыз!» деп ашық ереуілге шығады. Сұлтан Баймағамбет Айшуақұлының қойыңдар дегеніне құлақ аспай, ереуілшілер айғайласып Перовскийдың шатырына бет алады. Дабыл қағылып, ереуілшілерді қалың әскер қоршап алады. Перовский сөз сөйлеп, үркітіпқорқытып, тарауға әмір етеді. Өзгелері тараған кезде, жеті қазақ жігіті орнынан тапжылмай тұрып қалады. Әлгілердің үшеуін елдің көзінше табанда атқызып тастайды. Олардың арасында керуен жұмысына жалданған Махамбеттің серіктері болуы әбден ықтимал.

	Жорықшылар Ақбұлақтан көп ұзамай, жолдары болмайтынына көздері жетіп кері бұрылды. Осы сәтсіз жорықта 3000 түйе, 200 ат, 1054 орыс солдаты өлді. Өлімжітім, басқалай шығынға белшеден батырған, орыс әскерінің беделіне нұқсан келтірген Хиуа жорығынан кейін Орынбор әскери губернаторы Перовский мен Шекара комиссиясының төрағасы Генстің биік мәртебелі қызметтерімен қош айтысуларына тура келді.





ЖОЛСЫЗБЕН ЖОРЫТҚАН ЖОЛБАРЫС




	1839 жылдың 19шы желтоқсанында Ембіге 1835 жылдан бастап көтерілісшіл Исатай мен Махамбеттің ізіне шам алып түскен орыс отаршылары мен халық мүддесін сатқан сұлтан, би, старшындар төрт көздері түгелге жуық келді. Перовский, Покатилов, Геке, Данилевский, Мансуров, Баймағамбет Айшуақұлы, Асфаңдияр Сүйеуғалиұлы және т.б. Әрине, олар салғаннанақ Махамбеттің ізіне түсетін еді. Ақын қатер иісін бірденақ сезді де, шу қарақүйрық деп, атының басын Жайыққа қаратты. Жайықтағы казакорыс күзетінің сирегенін айтпай түсінді: басты әскери күштердің бәрі Хиуа жорығына жұмылдырылған еді. Ол жылдың таусылысында Жайықтан Ішкі Ордаға өтеді. Қастастарына жәбір берген не жылқы алған ештеңесі жоқ, шамасы үй іші, әйел, балашағасын іздесе керек. Зәресі ұшқан Жәңгір Балқы Құдайбергенұлы мен Әділ Бөкейұлы сұлтанды жасақтарымен Нарын құмын сүзуге шығарады. Бірақ Махамбеттің ізін кесе алмайды. Ақын ешбір қиыңдықсыз Жайықтан кері өтіп кетеді.

	1840шы жыл да келді. Бұл жылы Махамбет туралы дерек мейлінше мардымсыз. Көтерілістен күдер үзген ақын тағдырға мойын ұсынып, біршама тыныш өмір сүрген сыңайлы. Жыл ортасында шаң берген жалғыз дерекке қарағанда Жем тарапындағы Байұлы ауылдарын жатақтанған. Бұл төңірек, негізінен, Адайдың Қосай, Тәзіке аталары мен Беріштің Қаратоқай тармағының тоғысып, аралас отыратын қоныстары еді. Жаз ортасында Жем бойына генерал Жемчужниковтың отряды шықты. Орыстың жазалаушы отрядтарынан зәрезап болған ел жанжаққа бытырай қашты. Жемчужников отряды жәй жүрмеген, өткен жылы «қара тілмәш» МұхаметШәріп Айтовты ұстап беріп, Хиуаға жөнелткен Адай Еламанды тұтқындамақ еді. Ел басына іс түскен қиын кезде бәрібір Махамбетті сағалап отырған. Сол дүрбелеңнің тұсында Махамбет төңірегіне 200ге жуық адам жиналған. Олар Жемчужников отрядының ізін бағып жүріп, Аққұм деген жерде генералдың Калмыков бекінісіне қосымша көлік сұрап шүғыл жөнелткен байланысшыларын ұстап алған да, ұрыпсоғып жаяу жіберген. Онда да Махамбеттің ара түсуімен босатқан. Шілденің соңғы күндері Калмыков бекінісіне аяқтары іліккен Бәйтерек Бердәліұлы мен Тиес Сабдыбайұлы өздерін тұтқындаған жасақ арасында Махамбет болғанын атаған.

	Мұз қатып, Жайықтан әрліберлі өту жеңілдеген кезде Махамбет Ішкі Ордадағы өзінің жауларынан қарымта қайыруға кірісті. Желтоқсанның таусылысында Беріш Балқының жандайшабына айналған, жақыным, туысым демей, өткен қыста жасағымен мұны ұстауға құлшыныс көрсеткен Ақтай Мұнайұлының 35 жылқысын алып, Топайлы бекінісінің іргесінен кері өтті. Солақ екен, Жәңгір Ішкі Ордада ұрланған, жоғалғанның бәрін Махамбетке жауып, Орынборға дейін дабыл қағады. Ақтай Мұнайұлын айтпағанда, Тана руының старшыны Жақып Кұлсарыұлының 8 жылқысын, тағы біреудің 25 жылқысын алды, Орданың тыныштығын кетірді деп байбалам салып, ұрының құрық жетпестей жерде емес, Горск қамалынан 70 шақырым Қаракөлде еркін сайрандап жүргенін мәлімдейді.

	1841 жылдың қаңтарында Перовский Орал казакорыс әскерінің атаманы Кожевников (сәтсіз Хиуа жорығынан кейін Покатилов қызметтен кеткен) пен Баймағамбет Айшуақұлына Махамбетті тез арада ұстауды қатаң тапсырды. Асфандияр Сүйеуғалиұлы, Мұхаметқали Тәукеұлы сұлтандар жасақтарын шұбыртып теңіз жағалауы дистанциясына қарасты ауылдарды сүзуге шығады. Бірақ Махамбетті таба алмайды.





МАХАМБЕТТІҢ ТҰТҚЫНДАЛУЫ




	Ақынды жатпайтұрмай іздеушілердің бірі 1839 жылы 23 шілдеде Махамбет, Досмағамбеттер ауылын шапқанда іннен інге тығылып, Беріш ақсақалдарының ара түсуімен ғана басы аман қалған 1ші дистанцияның билеушісі Мұртазағали Өзбекқалиұлы сұлтан. Оның негізгі қонысы Горск қамалына қарамақарсы Жайықтың сол қапталындағы Қаракөл, Қарабау, Сарыкөл өңірлері еді. Өзіне қарасты ауылдардан Махамбетті іздеп таппағанын қанағат қылмай, Жайық пен Жем аралығындағы ел ішін де шарлап жүрген.

	Жақында ғана Махамбет он шақты серігімен Қаратоқай Беріш ауылына кеп түскенін естіп, Гурьевке тұра шапты. Бұл кезде Гурьев горнизонының бастығы есаул Сумкин еді. Исатаймен тамырлығы бар ол Махамбетті жақсы танитын. Алайда, әскери міндетін атқаруға тиіс болды. Ол Махамбетті ұстауға жүзбасы Осипов және урядник Голиков бастаған 40 казакорыс отрядын шығарады. Оларды жанында Есқали, Дүйсенғали деген балалары, інісі Сәрсенғали мен 9 адамы бар Мұртазағали Өзбеқғалиұлы бастап жүреді. Суыт қуғыншылар Қаратоқай қоныстарына түннің ортасында жетеді. Махамбеттің Дат, Текеш Тілекейұлдары үйінде қонып жатқанын біледі де, ұйқыдағы Махамбеттің үстінен түседі. Батырды ұстау үшін үйге урядник Голиков, казакорыстар Иван Ведерников пен Нефед Хохлов енеді. Ұйқылыояу Махамбет атып тұрып жағаласа кетеді. Пышақ сілтеп Хохловты кеңірдектен жарақаттағанмен, жырылып шыға алмай, қолға түседі. Ал басқа үйге түнеген батырдың жолдастары Сары, Иман, Тәнилер түн қараңғылығын жамылып, көзден ғайып болады.

	Сөйтіп, Махамбет 1841 жылы 7ші наурыз күні Дуанбасы деген жерде тұтқындалады. Оны ағайынды Тілекейұлдарымен бірге аяққолдарын матап, Гурьевке алып келеді. Арбаға шынжырлап, Оралға, одан Орынборға алып жүреді. 17 наурыз күні Орынбордың Ордонокгауз түрмесіне табыс етіледі. Онда Махамбеттің бойын өлшеп, түртүсін, ерекше белгілерін хатқа түсіреді: «37 жаста, бойы 2 арш. 53/4 вершок (168,7 см.), шашы, қасы, мұрты сақалы қара, беті таза, түсі қараторы, қой көзді (желтосерые)». Шындығында, патша үкіметінің Махамбет жөнінде тарих алдында сіңірген еңбегі осы ғана: түртүсі, сырт кейпін хатқа түсіргені.

	Бұл істі бастап тексерген Орынбор губернатор кеңсесінің жауапты қызметкерлері ағайынды Тілекейұлдарын бейтаныс жолаушыны үйіне қондырғаннан басқа кінәсі жоқ деп, еліне қайтарды да, Махамбетті кеңсенің №355 бұйрығымен әскери сотқа беруге үкім шығарды. 31 наурызда Махамбет Өтемісұлының ісі Орынбор жеке корпусының әскери сотына келіп түсті.

	Орынбор губернаторы кеңсесінің үкімінде Ішкі Ордадағы істеген бүлігі үшін старшындар Үсе Төлегенұлы, Досақан Жәнібекұлдары және т.б. қандай жаза тартса, Махамбет те сондай жаза тартуы керектігі, ешқандай жеңілдік болмауы қатаң ескертілді. Ал ол дегенің шыбық ұрып, саптан өткізу, Финляндияға не Үркітке жер аудару, болмаса әскерге жіберу еді. Махамбет серіктері тартқан жазадан қорыққан жоқ, бірақ өзінің қайсарлығына басып, ең ақыр аяққа дейін алысып бағуға бекінді.

	Ол тергеушіполковник Кизирицкийге: бүлікке қатысқанмен, ел тонаумен, ұрлыққарлықпен шұғылданбағанын, орыс әкімшілігі мен жергілікті сұлтан, билерден қуғын көріп жүргенмен, қазақ даласында қарсы ұшырасқан орыс адамдарына ылғи да қол ұшын беріп, жәрдемдескенін көлденең тартқан. Тұтқыннан хорунжий Шустиковты құтқаруға септескенін, Айтов қолқалаған соң, інісі Хасенді астыртын жұмыспен Хиуаға жібергенін, Ковалевский экспедициясына жол көрсетіп, генерал Жемчужниковтың байланысшылары қолға түскенде босатып жібергендерін айтқан. Әскери соттың қатынас қағазына жазбаша түрде жауап берген поручик Мұхамет Шәріп Айтов 1941 ж. 3ші мамырында Махамбеттің айтқанында жалғандық жоқ, бәрі де шындық екенін куәландырған. Сөйтіп, «қара тілмәш» Айтов ақыры өліммен бітуі ғажап емес ауыр жазадан Махамбетті арашалап қалды.

	24 маусымда әскери сот төмендегідей шешім шығарды:

	«Қылмысты деп табылған Өтемісұлын Жайық сыртындағы Ордада жүрген кезінде үкіметке көрсеткен дұрыс ниеттері үшін, жаза тартудан құтқарылсын да, шеп сыртында тұруына рұқсат етілсін, ал әскери шепке жақындаса не ішкі тарапқа өтсе, аяушылық болмайды. Тұтқынмен бірге қолға түскен екі түйе, бір ат, мылтық пен пышақты Өтемісұлы қандай жолмен тапқаны туралы сенімді дәлел келтіре алмағандықтан, аукцион арқылы сатылсын...».

	Келесі құжат Махамбеттің одан әрі тағдырының қалай болғанын анықтай түседі: «№15215 7 шілде 1841 жыл. Орынбор Шекара комиссиясынан. Илецкая защита қорғанына дейінгі төменгі шеп кардондары мен форпостылар бастықтарына. Қырғыз Махамбет Өтемісұлын Кіші Орданың Орта бөліміндегі жырақ бір жерде тұруы үшін сұлтан Арыстан Жантөреұлының қарамағына жібергенін хабарлай отырып, Шекара комиссиясы жол бойындағы басшылардан қалыптасқан қатаң тәртіпке сай Илецкая защита қамалынан бұл адам мен қатынас қағаз жазылған конвертті Сұлтан Жантөреұлының қолына апарып тапсыруды талап етеді». 7 шілде.

	Өстіп Махамбетті жер аударды. Ол Финляндия мен Итжекен еместі, тағдырына шүкіршілік етуге болатындай жағдай еді. Махамбеттің жазадан бұлай жеңіл құтылуы – Орынбор губернатор кеңсесі мен Шекара комиссиясындағы ол тұста нышан берген әкімшілік өзгерістерге байланысты. Сәтсіз аяқталған Хиуа жорығы патша сарайында, Сыртқы істер министрлігінде қайтақайта талқыланып, кінәлілер анықталып жатқан. Орынбор әкімшілігі кінәнің ауыр басын Орал казакорыс әскерінің атаманы Покатиловқа аударып, оны орнынан тайдыру арқылы құтылып кетпекші болып еді, бірақ жоғарғы жақта әскери губернатор мен Шекара комиссиясы тарапынан кеткен олқылықтарды жіпке тізушілер көбейді. Әнеміне басшылық ауысады деген қауесет етек алды. Осы әрісәрі жағдай Махамбеттің ауыр жазадан құтылып кетуіне септігін тигізді. Оның үстіне 1838 жылы 29 қазанда көтерілісшілерді қудаламау туралы жарлық та шыққан еді.

	Махамбеттің қай төңірекке жер ауғанын анығырақ түсіну үшін, Кіші Жүздің Батыс және Орта бөлімінің шекаралық межелеріне назар аударалық. «Олардың аралық межесі Елек қаласынан басталады да Елек, Үлкен Қобда арқылы Бұрымы өзеніне жетеді. Одан Көктепсеңді басып өтіп, Темір өзенінің астауынан Үлкен, Кіші Борсық құмдарын шығыс қапталда қалдырып, Арал теңізіне тура тартады». (ЦТИА. КазССР. ф. 4 оп 1. д 274. л. 74). Ал Орта мен Шығыс бөлімінің шекарасы Тоғызақ, Қара Әли Ата, ҚарағайАят, Желкүзер, Тобыл өзендерін жағалай отырып, Қарсақбасы көліне құлаған да, одан әрі Қылып өткелі арқылы Сырдарияға жетіп, Қорқыт моласы арқылы Көнеқала орнын басып, Кендірліге барып тірелген. Яки Кіші Жүздің Орта бөлімі қазіргі Ақтөбе, Қызылорда облыстарының Шалқар, Арал, Қазалы аудандарын, Ембі, Ырғыздың бір бөлігін алып жатқан.

	Махамбет өз шығармаларында айдауда болған жерлерін Атай, Матай құмы деп атайды. Мұндай жер аты Ақтөбе Маңғыстау облыстарына бірдей қатысты Сам құмында. Кіші Жүздің Орта бөлімінің билеушісі Арыстан сұлтан осы өңірді жайлайтын старшындардың бірінің қарамағына жіберген.

	Махамбеттің ата жаулары Жәңгір, Баймағамбет мәселе бұлай тез және мейлінше жеңіл шешіледі деп ойлаған жоқты. Орынбор әкімшілігі өзгереді деген қауесет оларды да абыржытқан, жаңа келген әкімнің әділетшіл бола қалатыны, иіскесіп, іштей жер танысқанша өзінен бұрынғы басшының қолтықтаған адамдарына қырын қарайтыны бар. Осы әбігер олардың да аяғына тұсау боп, Махамбетті қолдан шығарып алды.

	1842 жылы елдің қауесеті шындыққа келіп, Орынбор басшылары өзгерді. Хан, төрелер неше жыл алысып, жауларын ақсатқанмен, біржола жеңген жоқ еді.

	Махамбеттің жер басып тірі жүруі әсіресе хан Жәңгірді түнгі ұйқысынан айырды. Ашынған Махамбет бір түнде Жайық өтіп келіп, өлтіріп кетеді деп қорықты. Ол сот шешімі дұрыс болмағанын дәлелдеп, Махамбет үстінен қайтадан іс қозғауды талап етіп, 1842 жылы 10 желтоқсанда Шекара комиссиясына арыз түсірді. Осы арыздан бұрыннан белгілі жайлармен бірге ақынды паналатқан ағайынды Тілекейұлдарының 1837 жылғы Ішкі Ордадағы бүлікке қатысқан сарбаздар екенін білеміз.

	Шекара комиссиясы үкім шығарылған істі қайта қозғауды жөн көрмеді.

	Махамбет Кіші Жүздің Орта бөлімінің билеушісі Арыстан сұлтанның бақылауында жыл жарымдай болды. Атай, Матай құмдарына жер аударылған ақын тұрмыстан тарығып, жоқшылық көрді деу келеге келмейді. Ол тарап қазақтары да атақты батыр, аруақты ақынның дабырасына қанық еді. Сыйқұрметтен кенде болмаса керек. Бірақ, ақынға ел алдында кінәлі, заң алдында жазықты боп, жер аууға көндігу қиын еді. Бұл кесік оның жарғақ құлағы жастыққа тимей, елім деп еңіреген еңбегін жоққа шығарып қана қоймай, оны қылмысқа балағанмен барабар еді. Осы сарын ақынның «Уа, Нарын!» деген өлеңінде нышан береді.



	Абайламай айырылдым,

	Ар жақтағы елімнен –

	Анау Нарын деген жерімнен.

	Тірі кеттім демеймін –

	Кем болмады өлімнен

	Теңім үлгі алмады

	Аузымдағы желімнен.

	Істеген ісім кетті далаға.

	(1841–43 ж. ж.)



	Ел үшін істеген іс қайтпай, далаға кеткені былай тұрсын, сол үшін жазықты болуы – ақынның жанын күйзелтіп, торығуға душар етті. Махамбет «Еділ үшін егестік» деген атақты толғауын да осы кезде шығарған сияқты. Ақын өзіне тән атойшыл рухта көтерілістің мақсатын, жеңісті жылдарын, серіктерінің ерлігі мен өжеттігін жырлай келіп, ең соңғы шумақта ғана:



	Күндердің күні болғанда,

	Сол сықылды қайраттан,

	Ойласаңдар – не көрдік?



	деп өзөзіне сауал бере отырып, бәрінің ізтүзсіз, нәтижесіз кеткеніне өкінеді. Бұл бір емес, ақынның «Ойласаңдар– не көрдік?» деген сауалмен бітетін бірнеше өлеңі бар.

	Рухани торығушылыққа ұшыраған ақын Атай, Матай құмында елжұрттан бөлініп, жападанжалғыз жүрген. Аң аулап, аңшылықпен ғана азық айырған.



	Атай да Матай екі құм,

	Шауып келсем басыңа

	Көзім түсер елім жоқ.

	Елімкүнім, екі атым,

	Еңіреп келсем, тілің жоқ.



	«Біткен істің міні жоқ», «Мен тауда ойнаған қарт марал», «Жалғыздық», «Аймақкөл», «Қызғыш құс», «Қайда бар», «Мен ақсұңқар құстың баласы» т.б. өлеңдер – осы кездің жемісі. Бұл жылдардағы ақын туындылары мұңды философиялық лирикаға біртабан жақын. Әдебиет тұрғысынан қарағанда «Қызғыш құс» қазақ философиялық лирикасының бастауы мен шыңдарының бірі.

	Айдауда жүрген Махамбетке достары мен серіктері жиіжиі қатынап, жан жарасын тезірек жазуға септескен.

	«Уа, Нарын» Ішкі Ордадан келген көңілдес жолдасы арқылы елдегі жақынжуықтарына жолдаған сәлемі тұрғысында әліптелген.





СОҢҒЫ ШИЕЛЕНІС




	Әрі салғанда 1842 жылдың күзінен, бері салғанда 1843ші жылдың көктемінен бастап Махамбет Қалдығайты өзені бойындағы Алаша ауылдарына келіп, қоныс тепкен. 1845 жылдың ақпанында ақын жалғыз ұлы Нұрсұлтанды оқытам деп әуреленіп Орынбор барғанда, Шекара комиссиясы ол туралы пікір жинайды. Сонда Кіші Жүздің Батыс бөлімінің билеушісі Баймағамбет: Орта бөлімнен Батыс бөлімге бұрында да жиі қатынап тұратын, ал тұрақты орныққанына екі жылдың шамасы болды деген.

	Махамбеттің әкесі Өтемістің қонысы Тайсойған құмының терістігі Миялы маңы болғанмен, жаз жайлау, қыс қыстауға Алаша ауылдарымен жақсы араласта болған. Махамбеттің анасы Қосуан Алаша Қаратай, Сатыбалды ауылының қызы еді. Яки Махамбет бұл ауылдарға жиен боп келетін. 1838 жылдың қысында Төменгі Жайық шебінің бастығы Акутиннің Ішкі Ордадан қашып шыққан көтерілісшілерді жасырушы қатарында старшын Сарыбөпе Кенжеғараұлын атауы тегін емес. Асылы, Қосуан ана немерелерімен оларға келіп жасырынып, қуғыннан аман қалса керек. ТайсойғанБүйрек, ОйылҚиыл маңының шежіреге жүйрік білгірі Ығылманның өз дастанында осы Сарыбөпенің немере інісі Сатай Кенжеғараұлы туралы «Білгізбей іштен болысты» деп көтерілісшілерге жанашыр болғанын, ал Исатай өлетін тұста:



	Алаша Сатай жаны ашып,

	Көзіне сонда жас алған, –



	 деп суреттеуіне қарағанда, бұл әулеттің Исатай, Махамбет тағдырына немқұрай болмағанын айғақтайды.

	Кіші Жүздің орта бөлімінде айдауда жүрген Махамбет осы Алаша ауылымен қарымқатынасын үзбей, үнемі қатысып тұрған. Айналасына ықпалды бұл Кенжеғараұлдары төрт ағайынды – Сатыбалды, Қаратай – бәйбішеден, Сарыбөпе, Сатай – тоқалдан. Басқалары би болғанда, Сарыбөпе осы Алаша ауылдарының старшыны. Жаз жайлау, қыстаулары – Қалдығайты, Байғұтты, Шолаққамыс. Билік басындағы нағашылары жырақта жалғыз жүрген жиендері Махамбетті көшіріп алып, Қалдығайтыдан қоныс берген. Ықпалды азаматтар қаумалап жатқан соң, Баймағамбет көрсе де көрмеген болған. Кенжеғараұлдарының ішіндегі ер қара батыры Сатыбалды еді. Ол Махамбетті батыр, ақын ретінде айрықша бағалап, ерекше жақсы көрген. Сол арғы беттегі хан сарайы төңірегіндегі рулас ағайыны би Алтай Досмұхаметұлына сөз салып, Махамбеттің әйелі Ұлтуған мен ұлы Нұрсұлтанды алдырған. Ұлтуған ағайындарының құқайынан тайсалмай, Махамбетті табандылықпен күткен. Ақыры ол әкесі мен баласын табыстырып, жұбайлық, аналық борышын ақтаған. Алаша нағашылары Махамбеттің алдына мал салып, басына отау көтеріп қана қоймай, сүйек жаңғыртып Сатай Кенжеғараұлының Типан атты қызын ақынға тоқалдыққа да берген.

	Қалдығайты, Байғұтты, Шолаққамыс жаз айларында Шыңғырлауды жайлайтын Баймағамбет ауылдарымен жапсарлас еді. Сұлтан мен Алаша ауылдары жақсы қарымқатынаста болды. Махамбет нағашыларының ауылына кеп, үй боп жатқанын ауырламаған Баймағамбетке «сыйға – сый, сыраға – бал» дегендей алғашқыда ымырашыл мінез танытты.

	Жаңа ғана ел ішіне келіп, азаматтардың қолдауымен еңсесі көтеріліп, шырайы ене бастаған Махамбеттің отауының түзеліп, қисайған көші түзелертүзелмесі ел билеушісі Баймағамбет сұлтанның қабағы қалай боларына тікелей байланысты еді. Оның жақсы болмағаны, ақыры қанды өліммен біткені тарихтан белгілі. Алайда, осы шиеленістің даму логикасы зерттеушілер еңбегінде әлі бір ізге түскен жоқ. Әсіресе, ақынның «Баймағамбет сұлтанға айтқаны» деген көлемді толғауының қай кезде, қандай жағдайда дүниеге келгені анық емес. Ал оның шындығына жетпейінше мәселе шешілмейді.

	Зерттеушілер ақын 1841 жылы 7 наурызда теңіз жағалауында Дуанбасы деген жерде қолға түсіп, Гурьевпен Орал, Орынбор жөнелтілгенде Баймағамбет ауылының үстімен өткен, сол жолы Баймағамбетпен кездескенде аталмыш толғау Махамбеттің аузынан айтылған дейді. Бұлтартпастай нақты дерегі болмағандықтан, мұны да көп қисындардың бірі деп білген жөн. Сот шешімімен Кіші Жүздің орта бөліміне жер ауған ақын Елек қаласы арқылы өтті, ал Баймағамбет ауылы 60 шақырым жерде еді, сұлтан мен ақынның сол жолы ұшырасуы да әбден мүмкін.

	Бірақ өлең әр кезде, әртүрлі жағдайда айтылған бірнеше жекежеке толғаудан тұратыны ақынның сұлтанмен бір емес, бірнеше рет кездескенін аңғартады. Әсіресе:



	Қайтақайта шақыртып,

	Менде қандай ауыр ақың бар едіау?! –



	 деген жолдар тұтқынмен кездейсоқ кездесуге ұқсамайды. Ел ішіндегі ауызекі истография ақын өлеңдері және сол тұстағы өмір тынысы бұрыннан айтылып жүргендерден өзгешелеу версия құруға мүмкіндік береді. 1844 жылдың жазынан бастап Алаша ауылы мінез шығара бастады. Махамбеттің ықпалы ма – 80нен асқан кәрі старшын Сатыбалды Кенжеғараұлы әділет іздеу жолына түсті: тентектерді тыйып, жәбір көргендерді қанатының астына алып, асқынғандарды ауыздықтады. Тіпті, аяқты алысқа салып, ағайындарына қысым көрсеткен Ішкі Орданың Боздақ Еспембетұлы старшынының ауылын шауып алды. Бұл жағдай Баймағамбетті мазаландырмай қоймайды. Ол Сатыбалдымен сөйлесу үшін Алаша ауылына келіп, Сатыбалдының інісі Сарыбөпенің ауылына түседі. Сатыбалды сұлтанның шақырғанына бармайды. Бұл мәжіліске Сатыбалдының кенже інісі Махамбеттің қайын атасы Сатай батыр қатысады. Ол ауылдас отырған Махамбетті ілестіріп барады.

	Мәселе әзірше асқындай қоймағандықтан, әңгіме тамыр басып, аужай аңдысудан аспайды. Махамбет сөзге килікпей, күй тартып отырады. Баймағамбет оның Махамбет екенін білгенмен, білмеген болып, бейтаныстың кім екенін сұрайды. Сонда ақын «Менің атым – Махамбет» толғауын айтады:



	Менің атым – Махамбет,

	Жасқұстағы Жәңгір хан

	Ісінен болдым құсадерт.

	Атаң өткен Айшуақ –

	Соның көзі көрді ғой,

	Менің атам Өтеміс

	Елдің қамын жеді ғой.

	(1844, жаз)



	 деп алып, өзінің «Өтемістен туған он екенін», кезінде болғантолған текті атаның ұрпағы екенін жыр етеді:



	Біздің жайды сұрасаң,

	Ерте көшіп, кеш қонған,

	Санаулы сәнді орданың бірі едік.



	Махамбет аталары танысбіліс болғанын, сыйласқандай жағдай болса, тегінде кемдік жоғына меңзейді. Мәжіліс бейбіт тарқайды.

	Махамбеттің Жайық шебіне жақындауы Ішкі Ордадағы уақытша бұғып қалған көтерілістің байырғы сарбаздарын қайтадан қозғалысқа келтіреді. Лаубай Монтайұлы, Аббас Қошайұлы, Мәстек Ахметұлдары есесі кеткендерден есе қайыра бастады. Жайықтың оң жақ қапталында, Калмыков іргесіндегі Шағыр шағылында отырған Өтемістің туған ағасы Шыбынтай ұрпақтары да қайратқа мінді. Олардың арасыңда еті тірісі Шыбынтайдың үлкен ұлы Тілемістің баласы Жәміл Тілемісұлы еді. Ол Тұнғаншы бай ауылының жылқысын алып, туысқаны Махамбеттің жанынан бірақ шықты. Ал Мәстек болса зәбірі өткен өз старшыны Шомбал Ниязұлының таңдаулы 12 атын қуып кетіп, Махамбетті көз қылып, Алашалар арасына бой тасалады.

	Бұл қазақ даласында күн құрғамай болып жататын, көз қанығып, құлақ бастыққан дағдылы барымтасырымта еді. Ол мән берілсе, дауға айналып, мән берілмесе аяғы құрдымға сіңіп, болмаса ара ағайынның селбеуімен жөнделіп жататын күнделікті тірлікті. Ішкі Орда тарапынан Батыс бөлімге шағым көбейіп кеткеннен кейін, Баймағамбет ұрлықтары жария болған Мәстек Ахметұлы, Жәміл Тілемісұлы, Тасқара Теңізбайұлдарын шығарып берсін деп Махамбетке сәлем айтып, бұл істі жөндеуді ақынның қайын атасы әрі би, әрі батыр Сатайға тапсырды. Қаймана біреулер емес, ағайыны мен қанды көйлек ереуілшіл жолдасын Махамбет шығарып бере алмады. Қайын ата мен күйеу бала арасына кикілжің түседі де, Махамбет бірұрт тентек старшын Сатыбалдының ауылына көшіп кетеді.

	1844 жылы 14 маусымда «Орынбор қазақтарын басқару ережесі» дейтін шықты, сол Ереже бойынша Орынбор Шекара комиссиясы жанынан қазақ балаларын оқытатын мектеп ашылатын болды. Махамбет Нұрсұлтанды сол мектепке оқуға бермек боп, 1844 жылдың 25 желтоқсанында Орынборға келеді. 4ші ақпанда (1845) баласын оқуға қабылдау туралы өтініш береді. Шекара комиссиясындағылар мектеп ашылмай жатыр деп сылтау айтады. Махамбет ізденіп қоймаған соң, біреулер оның бір кезде істі болғанын естеріне түсіріп, сот шешімін көтереді. Мұның соңы тәптішке айналады. Махамбет Арыстан Жантөреұлы сұлтанның қарамағында бақылауда болғанын, оның Орал қаласына баруға болмайды деп ескерткенін, бірақ міндеттейтін тілхат алмағанын, ал шепке жақындауға болмайды деген әңгіме болмағанын айтады. Одан Орынбордан тез кетуді талап етеді. Осы тәптіш үстінде Махамбеттің өз қолымен жазып берген түсінік хатының әр жері өшкен нашар түпнұсқасы сақталған:

	«1844 йылда аділ улуғ император падиша ағзам хазратлар. Киши йуз қырғыз қазақларының сұлтанлар уа би, уа старшын һәм қазақларның сабилары хакында мұғалім азлық қылып маркамат еткенін улгурап жерден алып, шул 44 йыл жадид илдузының 25 иаумында ун йашар ұғлым Нұрсұлтанны алып... иүз шақырым иул йурып келсем де, бугранушнук комиссиясының хазур ушуң ашылмағану... қазур да қалур деп ұғлым Нұрсұлтанны татулярный советник Хаджи Назарбай Байкишевтің үйінде...»

	Бұл хаттан ұғарымыз 10 жасар ұлы Нұрсұлтанды Хожа Назарбайдың үйінде қалдырып, елге қайтуға мәжбүр болғаны.

	Мектеп қаймана қазақка емес, империяға адал, еңбегі сіңген, сенімді адамдардың балалары үшін ашылып еді. Оған қабылдау үшін жергілікті ел билеушілерден, сұлтандардан міндетті түрде кепілдік қажет. 1845 жылдың 27 ақпан күні Шекара комиссиясы Өтемісұлының баласын мектепке алуға болатын, болмайтынына рұқсат сұрап, Орынбор губернаторы В.А. Обручевке хат жолдаған. Губернатор Өтемісұлы туралы егжейтегжей мәлімет жинауды, ел басқарушы сұлтаннан пікір алуды ұсынған. 4 наурызда Махамбет туралы пікір сұрап Баймағамбетке хат жазылған. Баймағамбет кешіктірмей тез жауап берген: «Өтемісұлының тұрақты қонысы жоқ, Орданың Орта бөлімінен Батыс бөліміне келіпкетіп жүретін, соңғы екі жылда ғана Батыс бөлімінің Қалдығайты өзені төңірегін жайлай бастады. Ал мінезқұлқы болса тым нашар, қазақтар арасында өте зиянды. Сол себепті Шекара комиссиясынан оны менің қарауымнан аластауды өтінемін»

	Сөйтіп, ақынмен араздықтың отын бықсытуға Баймағамбеттің өзі себепші болған.

	Шекара комиссиясы «мінезқұлқы тым нашар, руластары арасында өте зиянды» деген сөзге кеңірек түсінік беруді талап етті. 12ші мамырда Баймағамбет Ішкі Ордадан мал ұрлаған жоғарыдағы екі деректі көлденең тартып, оның Сатыбалды, Қаратай Кеңжеғараұлдарымен бірге көшіп жүргенін, «Ішкі Ордада қылмыс істегендердің бәрі қашып келіп Өтемісұлына жасырынатынын» ол адамдарды «қарумен қорғауға әзір екенін» баян етеді.

	Махамбет інісі Хасенді жіберіп, оқуға түсе алмай бағы байланған Нұрсұлтанды Орынбордан алдырады. Мұның бәрі Баймағамбеттің ісі екеніне көзі жеткен Махамбет одан сөзбен болса да есе қайыруға бекінеді. Баймағамбет кеңсесі мен Шекара комиссиясы арасында Махамбет туралы пікір алмасу жүріп жатқан көктемде бір үлкен той болады. Тойға Алашаның игі жақсыларымен бірге ақын да, Шыңғырлаудан нөкерлерін ілестіріп Баймағамбет те келеді. Ақын елді үйіріп, алқалы топта жыр толғап отырады. Ескі жыр, көне сөз, ұранды насихат өлеңдердің асқан шебері тыңдаушысын сиқыршыдай баурайтын, әсіресе үйде бұғып отырғанша жауда өлуге, нартәуекелге, тентектікпен ат шығаруға шақыртатын толғауларының бозбалаға әсері күшті еді. Баймағамбет тойға жиналған үлкенкіші ақын түскен үйден шырғалап шыға алмағанын байқап, асқақтата бермей, ел алдында еңсесін басып қоюды ойлап, отырған үйіне шақыртады. Махамбетке өзің кірме боп жан сақтап жүріп, жарлығымды екі етесің, арғы беттен келген ұрыларды шығарып бермейсің деп дүрсе қоя береді. Ақынға намыстан басқа биік нәрсе жоқ, басынан сөз асырып, бұғып қалса, Махамбет бола ма? Домбыраны сабапсабап жіберіп, мірдей сөзбен сұлтанды беттен ұрады.



	Ей, тақсырау, ей тақсыр,

	Боз орданы тіктім деп.

	Боз ағашты жықтым деп,

	Ханым, ханым дегенге

	Көтере берме бұтыңды,

	Көптіре берме ұртыңды.

	Күндердің күні болғанда,

	Өзіңнен мықты жолықса,

	Ту сыртыңнан жармай алар өтіңді.

	Тәуекел хаққа бел байлап,

	Қималы найза өңгеріп,

	Бозбалаға жел беріп,

	Атқа мініп шыққанда,

	Ұлы төре сенің де,

	Көрер едім көтіңді.

	(1844, көктем)



	Махамбеттен мұндайды күтпеген Алаша жайсаңдары да, үй иелерінің де тілі байланып қалады. Хан нөкерлері мен жарамсақ билер: «Қатты айттың ғой, жөнсіз тілің тиді ғой, Махамбет!» деп жержерден әупірімдесе бастағанда, мәселе шиеленіссе, «Бас кеспек болғанмен, тіл кеспек жоқ» бұдан да жаман сөз еститінін сезген сұлтан: «Бұлай сөйлемесе – Махамбет бола ма, ол сөзді көтермесем – мен Баймағамбет болам ба?» дегенді айтып, саясатқа салып жуыпшаяды.

	Ел аузындағы әңгімеде Махамбеттің Баймағамбетпен екінші жүздесуі осылай тынады.

	Шекара комиссиясы Махамбетті Кіші Жүздің батыс бөлімінен аластау туралы сұлтанның талабын орындау үшін, Махамбет бірге көшіп жүрген елдің рубасыларының ортақ пікірі керек екенін мәлімдейді. Бұл – оңай шаруа еместі. Баймағамбет шиеленісі қиын күрделі мәселеге тап болады. Старшын, билердің басбасымен жеке сөйлесіп, алдапарбап, көнбегенге тізе батырып, ұзақ арбасуға тура келеді. Шілде айының басында осы мәселе жөнінде Шыңғырлау жайлауында старшын, билердің басқосуы болады. Оның бір басылып, бір шаңытқан даумен өткені сөзсіз. Алаша старшындары мен билері жиені Махамбетті оңайлықпен бермегенмен, ақыр аяққа дейін табандылық көрсете алмайды.

	Сөйтіп, 1845 жылы 7ші шілдеде «Алаша рубасыларының үкімі» деген пәлелі құжат дүниеге келеді. Онда былай делінген: «Өтемісұлының мінезі де, ісі де нашар адам екеніне көзіміз жетті: ұрықары, қарақшылармен байланысы бар, солармен жең ұшынан жалғастықпен мал тауып, дүние жиды, сол себепті қажетсіз дау мен басы артық әңгімеден аулақ болуды ойлап, кезінде жарамсыз істері үшін Ішкі Ордадан қуылған, арамызда біздің келісімсіз жүрген зияңды адаммен қоныстас болуды қаламаймыз. Өз еркімізбен осы үкімді шығара отырып, ықыласымызбен мөр, таңбамызды басамыз. Алаша руының ру басы, старшын Сарыбөпе Кенжеғараұлы, старшын Ошырты Баймұратұлы, рубасы старшын, есаул Қазы Сырымұлы, би Кенжебай Жаманғараұлы, би Сатай Кенжеғараұлы, заурядхорунжий Бектұрсын Алдиярұлы, би Қонақбай Төлегенұлы, би Күнтай Жармамбетұлы, би Тұрлан Сасықұлы, би Қара Жұматұлы, би Сарытай Сатыбалдыұлы, старшын Тырнабай Өтесұлы. 7шілде, 1845 жыл».

	Бұл үкім 3тамызда ғана Шекара комиссиясының қолына тиді. Баймағамбет кеңсесінен іргедегі Орынборға бұл қағаздың бір ай жүруі қол қою, мөр басудың оңайға түспегенін, әжептәуір бұлғақ болғанын аңғартады. Үкімнің соңындағы ісқағаздардың толтырылу үрдісінде жоқ: «өз еркімізбен үкім шығардық», «ықыласпен мөр, тамғамызды бастық» делінуі де үкімде бірауыздылық болмағанының, кейін айнып толқушылық болмасын деп сақтық ойлағандықтың айғағы. Әлбетте, бұлғаққа салынып, көпке дейін келісім бермегендер Сарыбөпе, Сатай және Сатыбалдының ұлы Сартай. Дегенмен, үкім хатқа түсіп, заңды құқық алып еді.

	11ші тамыз 1845 жылы Жәңгір хан кенеттен қайтыс болып, Шекара комиссиясының назары уақытша басқа жаққа ауды. Өтемісұлы мәселесіне 7 қыркүйекте ғана қайтып оралды да, қысқа ғана жарлық шығарды:

	«Өтемісұлын комиссияға шұғыл түрде жеткізу – Орданың Батыс бөлімін билеуші сұлтанға міндеттелсін».

	Бұл кезде Кіші Жүздің Батыс бөлімінің билеушісі Баймағамбет болғанда, оның орынбасары Мұхаметқали Тәукеұлы еді. Махамбетке байланысты барлық ісқағаздар соның қолынан өтті. Шекара комиссиясы Алаша рубасыларының үкімін қараған мәжіліске де қатысқан сол. Шекара комиссиясының 7 қыркүйектегі жарлығы қапелімде жүзеге аса қоймады, ондағы іс жүргізушілер тықырлап, қайтақайта жауап сұрады. Баймағамбет ақыры жауап беріп, жағдайды түсіндіруге мәжбүр болды.

	«...Махамбет Өтемісұлын ұстап әкеліңдер», деп 4дистанция бастығы заурядхорунжий Өтебай Сәңкібайұлына тапсырып едім, олар бұл бұйрығымды әлі күнге дейін орындаған жоқ. Өйткені, Махамбет... өзіммен сыбайлас старшын Сатыбалды Кенжеғараұлының ауылында жасырынып жүрген көрінеді. Екеуі де өкімет құрығынан қашып жүргендер. Дегенмен, ыңғайы келгенде Өтемісұлын қалайда Шекара комиссиясына ұстап тапсырамын».

	Баймағамбет Махамбетті ұстауға асықпады. Қыбын тауып, қолға түсірмесең, тікелей жетіп барып байлап алу мүмкін еместі. Оған ешкімнің тәуекелі де жетпейді, олай болдыақ біреулердің мерт болары анық. Баймағамбет Махамбетті шақырып, ордасына келтіре алмаған соң, бір қулық ойлап табады. Бұл оқиға Баймағамбеттің «Бес батырды қонақ етуі» деген әңгіме түрінде сақталған. Асылы, оқиға 1845 жылдың күзінде болған сыңайлы. Сұлтанның әр рудың игі жақсыларын қонақ етіп шапан жабатын, яки баяғы хандық кезіндегі «көрініс» салтын сақтаған сынды дәстүрі барды. Алашалардың да сұлтан төрінде жантаятын уақыты болған. Баймағамбет «қонақ болсын» деп сәлем айтады да, «ел ішінде бір тентек жүрмей ме екен, оны ауырсынар мен емес, Махамбетті қалдырмасын» деп және қосады.

	Бұл мәселе Алашалар арасында қызу талқыланады. Сатыбалды старшын қонаққа барудан бас тартады. Махамбетті қоса шақыруы бәрін де ойға қалдырған сияқты. Баймағамбеттің ішін аңдып өскен тұрғыласы Сарыбөпе де мұның астарында не барын аңдай алмайды. Бұрындар келісіпкетісіп, тырнасып қалып жүріп, орма тіл, орақ ауыз Кете Шерниязды кешіргені барды. Шақырғанға бармай қалып, ақынның жағдайы тіпті қиындап кете ме деп тағы ойлайды да, төрт көзіміз түгел отырып, сені беріп қоя бермеспіз. «Жүр, Махамбет!» деп бірге ілестіріп кетеді.

	Олар қонақасыға бесеу боп: Сарыбөпе, Сатай, Сарытай, төртіншісі белгісіз, Махамбет болып барады. Баймағамбет Шыңғырлаудың тоғайының шетіне үй тіккізіп қойған екен. Күтуші жігіттер қарсы алып, аттан түсіп, Махамбетті ерекше құрмет белгісі ретінде бөлек үйге түсірмек болады. Іші қыртысты Сарыбөпе құрулы қақпанның сырын танып: «Махамбет бізге емес, біз Махамбетке ілесіп келген екенбіз. Ендеше, Махамбетті бөлек сыйласын, біз кетейік» деп айғай салады.

	Баймағамбет жастардың білместік қылығына кешірім өтініп, бәрін бір үйге түсіреді. Ордасының төрінде отырған сұлтанмен көрісу басталады. Бәрімен қос қолын ұсынып сәлемдескен сұлтан Махамбетке келгенде, сол қолын береді. Ақын сұқ саусағын ұсынады. Ол кезде ел ішінде азаматтардың бірбірін сынау, сүріндіру, сол арқылы жігіттің көшелілігін байқау үрдісі қатты етек алған. Ол әсте әжуа емес, арбасудың астарлы бір түрі. Шай келгенде, күтушілер Махамбетке тұтқасы жоқ шыныаяқ ұсынады. Бұл да тұтқаң, тірегің жоқ деген меңзеу еді. Махамбет: «Мына қызылкүрең шайды нәпсім сүйеді, ұстарға қолым күйеді. Өз алтынымнан айырылған соң, сенің алтыныңды ұстап қара сүйегімді ағартпайақ қояйын», – деп шыныаяқты қағып жіберіп, шайды төгеді.

	Баймағамбет жанындағы Ақсарт төре орнынан атып тұрады:

	– Атаңа нәлет! Әуелі ханның қолын тәрк етіп, қала берді дастарқанды тәрк етіп, басыңды қорғай алмай, жүрген қашқын ит! – деп қалшылдайды.

	Әлбетте, мұның бәрі алдынала дайындалған сценарий еді. Махамбет сабырлылығын жоғалтпайды.

	– Қой, төре! Мені сөйлетіп неғыласың. Аузымда адырнаның алты оғы бар. Тілімнің екі жағы кез, ұшы біз.

	Сөйлесем біреуі хан ұлына тиеді, біреуі қара ұлына тиеді, біреуі өзіме тиеді, – дейді батыр.

	Дастархан басының қабақ райын бірден таныған Сарыбөпе намысқа булығып: «Тимек түгіл тесіп өтсін, сөйле!» деп ширығады. − Тек расын айт, өтірікке жолдас жоқ, расқа жолдас көп!».

	Махамбет қайыру бермей, қара сел боп қаптатып өткір сөзді төкпектете төгеді. «Аузымда адырнаның алты оғы бар» дегені де рас екен. Баймағамбетке айтылған толғау алты бөлімнен тұрады. Ел аузындағы тарихнама Махамбеттің «Баймағамбет сұлтанға айтты» деген көлемді жыры дүниеге осылай келгеніне куәлік етеді. Оған ұйимыз ба, жоқ па? Тарихты жасайтын халық, және тарихтың өзі түптеп келгенде сол халық үшін жазылады. Елдің өткенкеткенді өз мүддесіне лайықтап қырнапжонып, әдіптейтіні бар. Ал қай тарих ондай қоспадан ада? Елдің ауызекі тарихнамасы Махамбет пен Баймағамбеттің үшінші кездесуін осылай суреттеген. Бұлтартпас нақты дерек табылғанша халық сөзіне құлақ қойғанымыз жөн шығар.

	Махамбет далаға шығып кеткенде, Алашаның төрт батыры сұлтан алдында бөгеліп қалады. Жолда Махамбет «Неге бөгелдіңдер?» деп сұрағанда, Сарыбөпе: «Апырай, төртеуіміздің төрт көзіміз түгелдігі мұндай оңды болар ма. Әйтпегенде жиеннен айырылған екенбіз. Губернатордан Махамбетті ұстауға бұйрық келіпті» дейді. Махамбет:

	«Бұған дейін қорғап келдіңдер! Жұмыстарыңа рахмет. Енді өз күнімді өзім көрейін» деп, Алашалардан ірге айырған екен сынды тұжырыммен тамамдалады бұл хикая.

	Біздіңше, бұл әңгіменің Махамбет тарихына қосары болмаса, бүлдірері жоқ. Және сол тұстағы ел ішінің жағдайын мәлім ететін деректермен де қабысып жатады. Махамбетті араларынан аластауға келісім беріп, үкімге қол қойған Сарыбөпе – ұзын арқан, кең тұсауға салып Махамбетті ұстап бермеген. Ол туралы Баймағамбет жоғары орындарға ресми түрде мәлім еткен де ғой. Алаша батырларының бұлтағы Махамбеттің 1 жыл 3 айға өмірін ұзартқан.

	Сарыбөпе, Сатай, Сартайлар – Махамбетке жанашыр болғанмен, Баймағамбетке қарсы келе алмай, о ғып, бұ ғып бұлтарып, жалтарып жүргенмен, Кенжеғараұлдарының үлкені Сатыбалды ақынды ақтық демі қалғанша қарумен қорғауға бекінген. Антонов бекінісінен 25 шақырым Байғұтты деген жерді мекендеген бірбет тентек шал жасақ жасақтап, қарауыл қойып, шайқасқа күтінген. Махамбет тұрсын, оның жолдастары Мәстек Ахметұлы, Тасқара Теңізбайұлы, Жәміл Тілемісұлдарын да екіүш рет арнайы іздеп келген өкімет орындарына шығарып бермей, соңғысында сұлтанның бел баласы жүзбасы Мұхамеджан Баймағамбетұлын қуып тастаған. Махамбетті ел ішінен аластау туралы пәле үкімге қол қойдың деп, Қазы Сырымұлына қарасты Елтеке Байбақтылардың 600 жылқысын және шауып алады.

	Бірақ 1846 жылдың қыркүйегінде шалдың жағдайы тығырыққа тіреледі. Баймағамбет оны жуасыту үшін үлкен отрядпен ел ішіне шықты. Жасыбайда отырған Сатыбалды ауылын тастап, қыр далада бой тасалай тұруға мәжбүр болды. Махамбеттің Сатыбалдыдан ірге айыруы осы кез, яки тентек шалдың өз басы қуғынға түскен қыркүйек айының аяғы деп сеніммен айта аламыз.





АҚЫННЫҢ ҚАЗАСЫ




	Баймағамбет – өзіне қарсы келген қазақтың талай жайсаңдарының басын жұтқан, аса қауіпті айлалы да жыртқыш адам. Ер тұлғалы, кесек келбетті, сырты дүрдей болғанмен, қулығына пышақ айналмайтын жымысқы да еді. Махамбетті оңайлықпен қолға түсіре алмайтынына көзі жетті. Ал арада созылып кеткен уақытты ол өз дәрменсіздігінен емес, әккі қылмыскердің қашыппысып ұстатпай жүргені деп дәлелдеп, әділ заңнан жалтарған анық қашқынды сотсыз өлтіруге Шекара комиссиясын үгіттеп көндірді. Мұндай астыртын келісімдер туралы ресми құжаттар болмайтыны белгілі. Ол Махамбет өлімін тексеру кезіндегі Шекара комиссиясының, губернатор кеңсесінің, Баймағамбет әкімшілігінің ұстанған бағыттарынан ғана аңғарылады.

	1846 жылдың қыркүйегінің ақырында Жақсыбайға жасақпен келген Баймағамбеттің көздегені − 80нен асқанда әділетшіл болып атқа қонған Сатыбалды старшынды жуасыту және Махамбетті ұстау еді. Сатыбалды ауылын тастап далаға қашып, сұлтан індетіп келген істерді реттеуді інісі Сатай мен туысқаны Бектұрсын Алдиярұлына тапсырады. Сол жерде Сатыбалдының үстінен жазылған жеті шағымға қанағат әперіледі. Сонымен Сатыбалды төңірегіндегі дау бір келеге келгендей нышан танытады. Баймағамбет Махамбеттің Сатыбалды ауылынан кетіп, Қараойда жалғыз үй отырғанын біледі.

	Ал шындығында Махамбеттің Сатыбалдыдан ренжіп бөлінген ештеңесі жоқ еді, Баймағамбеттің қол жиып шыққанын естіген Сатай, Сарыбөпе, Сарытай, Қаратай, Жүрентайлар жасы үлкен қариясы Сатыбалдымен ақылдаса келіп мәмілеге келмеуге болмайтындарына көздері жетіп, Махамбетті басқа жаққа асыра тұру қажеттігін ойластырған. Тапқан ақылдары − Сатайдың екінші қызының күйеуі Индер тауында тұратын Қаратоқай Беріш Асаубай Құдайкеұлы ауылына жіберу. Махамбет Асаубай ауылында қонақ болып, Сағыздың төменгі сағасында отырған руласы Тоғыр Дәріұлы мен Байнақ Тілекеұлы ауылына асуды ойлайды. Жәміл Тілемісұлын екіүш серігімен соларға хабар беруге жіберіп, өзі Қараойда отырып қалады.

	19 қазан күні сәске түс шамасында терістіктегі жүлгелердің бірінен 20 шақты аттылы шыға келеді. Оларды қазаношақ маңында жүрген Типан анамыз бірінші боп көріп, еркектерге хабар береді. Үйдегі еркектер: Махамбет, Хасен және Бітімай Шөкеұлы, Меңдібай Еспембетұлы есік алдына шығады. Бейтаныс адамдардың суыт жүрісінен қауіптенген Махамбет Хасенге мылтығын алдырады да, 100 метр шамасында құдық жанындағы көктесінде ерттеулі тұрған аттарына қарай жүреді. Жүргіншілер тобынан жырылып шыққан үш адам бұларды аттарына жеткізбеудің амалын істейді. Махамбет оларды тоқтатпақ боп төбелерінен мылтық атады. Бірақ әлгі үшеуі Махамбеттің аттарының шылбырын қиып, үркітіп, далаға айдап салады.

	Бұл үшеу кім десе Тама руының старшыны заурядхорунжий Ықылас Төлейұлы, Есенғұл Беріш адамдары Жүсіп Өтеуліұлы мен Мұса Нұралыұлы екен.

	Осы кезде би Жанбар Боздақұлы, Төрежан Тұрымұлы бастаған өзге топ та келіп жетеді. Төрежан Баймағамбет сұлтанның жұмсауымен Адай Мұраттың төрт жылқысын даулай келгенін, басқа шаруалары жоқ екенін айтады. Көпке жалғыз топырақ шашсын ба, ол сөзге сенбегенмен, шарасы таусылған Махамбет түсініселік деп, келгендердің ішіндегі жасы үлкені Ықыласты үйге шақырады.

	Үйдегі әңгіме Мұраттың жоғалған төрт жылқысынан басталады. Махамбет ондай адамды естімегенін, ешкімнен жылқы алмағанын, түк шықпайтын бос сөзді доғарып, одан да келген мақсатын ашық айтуды сұрайды. Ықылас Баймағамбеттің бұйрығымен ұстауға келгенін мәлімдейді.

	Махамбет тірідей берілмейтінін айтып қанжарына жармасады. Ықылас пен Мұса Нұралыұлы батырға тап береді. Типан анамыз күйеуіне араша түсіп, ЬІқыласқа қылыш ала ұмтылады. Ықылас Махамбетті тастап, әйелмен болып кетеді. Осы кезде жалаң қылышпен ішке Жүсіп Өтеуліұлы енеді. Ол Мұсаны итеріп тастап, есікке ұмтылған Махамбеттің оң жақ шекесінен екі рет шабады. Бірақ батыр құламайды. Шалғайына жармасып қолын қайырған Мұсаға қайта бұрылған кезде Жүсіп Өтеуліұлы Махамбетке сол жақ қарақұстан бар пәрменімен қылыш сермейді. Махамбет сұлап түседі. Жүсіп Өтеуліұлы етпетінен құлап жатқан Махамбетті басынан тағы бір рет шабады. Махамбетті өлтіруде айрықша құлшыныс көрсеткен туысқаны Жүсіптен қалмау үшін, Мұса көкжелкеден қылышпен үш рет шауып, батырдың басын кесіп алады. Махамбетті бітірген соң, қарақшылар сандықты ашып, ақша, олпұлды, үйдегі бетке ұстардың бәрін тонап алады. Және Махамбеттің басын қанжығаға байлап, 8 жылқы, төрт түйені қуып кетеді.

	Сөйтіп, Махамбет 1846 жылы қазан айының 19ы күні түс шамасында Баймағамбет арнайы жұмсаған жаналғыштардың қолынан қаза табады.

	Махамбеттің қазасы Баймағамбеттің 5 қараша 1846 жылы Шекара комиссиясына берген №1355 рапорты, Махамбеттің інісі Хасеннің 4 қарашада берген түсінігі және Махамбет өлтірілгенде Орловск форпостында шаруамен жүрген Шекара комиссиясының шенеунігі Редкиннің Махамбеттің әйелі Ұлтуған мен Типаннан сұрап біліп, 31 қазанда хатқа түсірген протоколы негізінде баяндалды. Баймағамбет бұл қаза Махамбеттің тұтқындауға көнбегенінен болған кездейсоқ өлім десе, ағасы өліп жатқанда, алып бара жатқан не діндарлық екенін, Хасен далада намаз оқып отырдым деп сандырақтаған, ал Редкин болса Махамбеттің өлімі алдынала ойластырылған өлім екенін меңзеген. Шынында да, 20 адамның Махамбетті ұстап, байлап әкетуге толық мүмкіндігі бар еді, бірақ өйтпеген, бірденақ қылыш шапқан және жаралау үшін де емес, өлтіру үшін шапқан. Жүсіп Өтеуліұлының сұлап түскен Махамбетті тірі ме, өлі ме деп тексермей, төртінші рет шабуы – тұтқындауға емес, өлтіру мақсатымен келгендіктің белгісі. Кейін құн дауы шықпасын, өлтірген өз ағайындарың деп жалтару үшін, Есенғұл Беріштің адамдарын жалдаған. Махамбеттің басын кесіп апарып Баймағамбетке көрсету де бұйрықтың кімнен шыкқанын айтпай нұсқап тұр.

	1846 жылдың 21, 22 қарашасында Шекара комиссиясында Махамбеттің өлімі туралы іс қаралады. Редкиннің рапорты істі «кездейсоқ өлім» деп жаба салуға кедергі болды да, мәселені аяғына жеткізу мәжілісте құлшына сөйлеген Редкиннің өзіне тапсырылды. Бірақ Редкин жөнді тәптіш жүргізе алмады. Баймағамбет қылмысты Мұса Нұралыұлы, Жүсіп Өтеуліұлы, Ықылас Төлейұлдарын әртүрлі, болдыболмады сылтаулармен жауаптауға жібермеді. Шекара комиссиясы басшылары тарапынан қысым көрген Редкин істі былқылдаққа салды.

	Махамбеттің ісін ізіне түсіп қуынған − ағасы Бекмағамбет. Ол 1847 жылы 9 қазанда Шекара комиссиясына 4ші инстанция бастығы Сәңкібайұлы жауап беретін адамдар шептен ұзап қырға шығып кетті деп өтірік айтып, кісі өлтірушілерді сотқа әдейі жібермей отырғанын мәлім ете келіп, тергеуді тоқтатып, «қазақ рәсімі бойынша шешілуі үшін» Батыс бөлімінің кеңесіне істі жіберуді өтінген. Бірақ Шекара комиссиясы Бекмағамбеттің бұл талабын қанағаттандырмады. Сүйретіп барып, ақыры 7 жылдан кейін істі ұштыкүйлі жауып тастады.

	Сөйтіп, Махамбеттің өлімі үшін ешкім жауап бермеді. Бажасы Асаубай Құдайкеұлы ақынның жазым болғанын келесі күні естіп, Қараойға келіп жерлеуіне қатысады да, ауылдың ақсақалдарын ілестіріп алып Суықбұлақтағы Байғамбет ордасына тартады. Ол Баймағамбетке: «Алдияр сұлтан, қас жауыңды өлтірдің, бірақ адамның денесін екі жерге бөліп көму мұсылман рәсімінде жоқ. Махамбеттің басын бер, денесімен бірге жатсын» дейді. Баймағамбет Махамбеттің басын қайтарады. Асаубай қабірді ашқызбай, оң жағынан жанама шұңқыр қазып, денесінің деңгейіне жеткізіп, басты көмдіреді.

	Махамбет қаза болған 1846 жылы сол маңда көшіпқонып жүрген Қаратоқай Беріш Бектұрған 1851 жылы дүниеден өткенде ұлына Махамбеттің бейітін көрсетіп кеткен екен. Бектұрғаннан − Тәшен, Тәшеннен − Дінмұхамед, Дінмұхамедтен − Құрақ боп тарайтын бұл әулет, әрі ақын, әрі батыр Махамбеттің жерленген жерін жадтарында сақтаған. Махамбет бейіті көп уақытқа дейін Қараойда қарайып жалғыз тұрған да, кейін Махамбет моласының сол жағынан шағын қорым пайда болған. Беріде Дінмұхамед өлерінен бір жыл бұрын (68 жаста) 1952 жылы Махамбеттің басына дұға қылып, қабірдің басы мен аяғына белгі болсын деп сырық шаншыған. Құрақ Бектұрғанұлы 1958 жылы бейітті жаңылыспай тауып беріп, кейінгі ұрпақ үшін мәні жойылмас еңбек қылды.

	Сөйтіп, елім деп еңіреген есіл ер жауыздардың қолынан жазым тауып, Қараойда бір үйім топырақ боп, 120 жыл ескерусіз жатты. Халық үшін еткен еңбек зая кетпейді екен, Махамбет тағдыры соның куәсі.





VІІ





ТАҒДЫРЛАР МЕН ТАҒЫЛЫМДАР




	Исатай, Махамбет бір жақ, Жәңгір, Баймағамбет бір жақ боп топ жиып, жасақ ерітіп, әскер жиып, ауыз еппен шешпеген егесті білектің күшімен, найзаның ұшымен шешпек боп, қан майданда талай кездесті, шекісу үздіксоздығымен табандаған 10 жылға созылды. Халыққа сүйенген Исатай, Махамбеттер жеңілді, екі арыстың да шекесіне қылыш шабылды, ал патшаға сүйенген Жәңгір мен Баймағамбет жеңді. Алысыпжұлысып, бірбірін жер бетінен жоғалтуға анттасып жүріп олар тағдырлары бірбірімен байланысты екенін, Исатай ауызға алынғанда Жәңгірдің, Махамбет ауызға алынғанда Баймағамбет аты аталатынын, қырық жыл қырғын болса да мәңгі жеңіс жоқ, тағдыр бір күнде тегістейтінді тегістеп, теңестіретінді теңестіріп, басаяғына келтіретінін ойламады. Майдандасқан екі топтың басында тұрған адамдардың өмірі мен кейінгі ұрпағының тағдыры − соған куә.





ИСАТАЙ БАТЫР ОТБАСЫНЫҢ ТАҒДЫРЫ




	Батыр Мылқым, Несібелі атты екі әйелден 6 ұл, бір қыз сүйді. Олар – Жақия, Ақай, Досмағамбет, Оспан, Дүмбаян, Дүлзада, Әлпияр. Ақай мен Оспаннан ұрпақ жоқ. Тастөбе соғысында (15 қараша, 1936) 20 жасар Ақай шешесі Мылқым және жас келіншегімен оққа ұшты. Оспан Ақбұлақ соғысынан (12 шілде, 1938 ж.) кейін көп ұзамай ауыр жарақаттан өліп, әкесінің жанынан топырақ бұйырды. Исатайдың тұңғышы Жақия желтоқсан 1836 жылғы Новопороховинск тәптішінде берген жауабында 25 жастамын дегеніне қарағанда, ол 1811 жылы туған. Мұсылманша өте сауатты болған. Исатайдың барлық хаттары мен қатынас қағаздарын жазған, көтерілістің архивін сақтаған сол. Жақия балаңдығына қарамай, көтеріліс тұсында батыр атанған, көтерілісшілер арасында ықпалы күшті болған. Ішкі Ордадағы жорықтардың көбіне бастанаяқ қатысқан Жақия – 1837 жылы 24 желтоқсанда Жем өзенінің төңірегінде қуғыншылардың қолына түскен. Исатай күресі жалғасып жатқан соң, оны бірден соттамай, Орал түрмесінде біраз сақтаған. Оған сот кесігі 26 тамыз, 1838 жылы шығарылды. Төтенше ауыр жазаға кесілді: 250 адамдық әскер сапынан үш рет өткізіп дүрелеу, сосын Финляндиядағы Динабург қамалы құрылысына 3 жылға қара жұмысқа салу, одан аман қалса, солдатқа беріп не Үркітке мәңгіге жер аудару. Яки Жақияның елге қайтып оралмауына барлық қам жасалды. Жақия Финляндия айдауынан қайтып оралмады.

	Жақияның соңында 2 жасар Шахмет пен келіншегі Нәсіпхан қалды. Нәсіпхан Себек Беріш Батырбек дегеннің қызы еді. Қайсыбір әңгімелердегі Нәсіпхан Жақиямен бірге Жайықтың сол жақ бетінде қолға түсті деген қисын шындыққа келмейді. Жайықтың Бұхар бетіне өткен үш әйел, олардың кім екендері анық белгілі. Асылы, Нәсіпхан 1837 жылдың қарашасы күнгі Елекен бейітінен Қарақұдыққа дейінгі 20 шақырымдық сүргінде қуғыншылардың қолына түскен. Қуғыншылардың арасында кезінде бұлардың үйлену тойында Жақияның жанына күйеу жолдас боп ерген бір жас жігіт бар екен. «Не талабың бар?» – дейді әлгі. Нәсіпхан кебеженің ішіндегі екі жасар баласы мен атасы Исатайдың 500 қойға айырбастап алған күміс кемер белбеуін сұрайды. Белбеу табылмайды. Нәсіпхан сәбиін түлкінің ініне апарып жасырады. Кейін адасып қалып «шешелеп» жылаған дауысымен тауып алады. Сол Шахметтен − Шамақ, Таңқаш, Ақон, Ахмет, Сары. Шамақтан − Қадіреш, Оңғарсын, Мағия, Айбөпе, Жұмаш, Оразбек, Құрмет. Таңқаштан − Құрман. Құрмет пен Құрман − Жақиядан тараған ұрпақтың қазіргі көзі тірі үлкендері. Исатай атындағы теміржол станциясында тұрады. Олардан ұрпақ баршылық.

	Досмағамбет Ішкі Орда мен Жайықтың Бұхар бетіндегі жорықтар мен соғыстардың бел ортасында болды. Ақбұлақ қырғынынан да аман шықты. Кейін Махамбеттің жанына ілесіп, Мұртазағали Өзбекқалиұлы сұлтанның ауылын да шапты. Махамбет Хиуаға кеткенде Сағыз бойындағы Қаратоқай Беріштер арасында қалған. Ол Жақияны 7 жыл күткен жеңгесі Нәсіпханға әмеңгерлік жолмен үйленген. Басқа да әйелдері болған. Досмағамбеттен – Қодар, Садық, Қали, Жүніс. Қодардан − Тәкен, Қожас, Бабас, Ақас. Тәкеннен − Самиғолла, Шәйдолла, Әмина. Әмина апай тірі, Атырау қаласында тұрады. Ал Шәйдолланың ұлы Қазиз Қодарұлы Жұмыскер ауылындағы орталау мектептің химия пәнінің мұғалімі. Қожастан − Зидеш, Анош. Қожас қазіргі Балықшы ауданындағы балық комбинатының орнындағы Новолицевая батағасының директоры болады. 1937 жылы репрессияға ұшырап, келмес сапарға айдалып кетеді.

	Досмағамбеттің екінші ұлы Садықтан − Момын, Ізмұқан. Момыннан − Бекмұқан, Мәрия, Баймұқан, Рәзия, Мәжит, Зүлфат. Ізмұқаннан − Бәтес, Күлжәміш.

	Ал Қали, Жүніс ұрпақтары туралы әзірше дерек жоқ. Дүмбаян ағасы Жақиямен бірге 1837 жылы 24 желтоқсанда қуғыншылардың қолына түсті. 12 жасқа толмағандықтан сотталмады. Бірақ біраз уақыт Баймағамбеттің ордасында, одан Орал атамандығының қарамағында болып, шешесі Несібелі екеуі Жәңгір ордасына жіберілді. Жәңгір Несібелінің көркіне қызығып, жеке үй тіккізген. Дүмбаян сол үйде шешесімен бірге тұрған. Бірде әкемнен қалған дүние ешкімге бұйырмасын деп, киіз, кілемдердің бәрін пәршалап тураптурап тастайды.

	Ол 1838 жылы маусым айында Жәңгірдің тұтқынынан босанып, ел ішіне келді.

	Дүмбаян 1825 жылы туған. Одан − Өтепқали, Сыралы. Өтепқали – жасында старшын болған, атасы Исатайдың ерлігін қайталаған, 1916 жылғы ұлтазаттық қозғалысының көсемі. Ол туралы тиіпқашты жазылғаны рас. Ал Өтепқали, шын мәнінде, арнайы тарихи зерттеудің нысанасы болуға татырлық ірі тұлға. Әзірше 1916 жылы Нарындағы ұлтазаттық қозғалысын тоқтатуға келген патша исправнигінің Астрахан генералгубернаторына жолдаған рапортын келтірсек те жетеді: «№1 округтің 15 болысының қазағы Өтепқали Исатайұлы 70 жаста, князь Юсуповтың жерінде, Красноярда тұрады, орысша жақсы сауатты. Қазақтар арасында беделді, оның сөзі бүкіл қауым үшін заң іспетті. Оның беделінің тағы бір ерекше белгісі атасы Исатай Тайманұлы осыдан 100 жыл бұрын бүкіл қазақ ордасын көтеріліске бастаған».

	Көтеріліс жеңілген соң, Өтепқали бес жолдасымен Астрахан түрмесінде отырды. 1917 жылы Ақпан төңкерісі кезінде ғана босанып шықты. Ол 1930 жылы дүниеден озды. Бабасынан қалған атақонысы Мыңтөбеге жерленді. Күмбезді қарағай бейіті әлі бар.

	Өтепқалидан бес бала – Сәлен, Құбайдолла, Ибраһим, Хамза, Кишекен және үш қыз – Райхан, Бану, Қайни. Сәленнен − Адаһам, Қабдол. Адаһамнан − Салауат. Салауат кайтыс болды, балалары бар. Қабдол Ұлы Отан соғысына бастанаяқ қатысып, оннан астам орденмедальдармен наградталған. Бұдан біраз жыл бұрын Атырау қаласында дүние салды. Баласының есімі − Абзал, Атырауда тұрады. Ибраһимнен − Махмет, оның ұрпақтары Құрманғазы ауданында. Құбайдолладан

	– Зұлпықар, ұрпақтары Махамбет ауданында, Хамзадан − Уахит, Сайдал, Қинекен, өздері дүниеден озған, ұрпақтары Исатай ауданының Забурын, Исатай ауыл кеңесі жерінде, Атырау қаласында. Қинекеннен − Қабес атты жалғыз ұл, Мәриям, Сәуле есімді екі қыз. Қабестен – жалғыз қыз, Атырауда тұрады. Мәриям дүние салды, Сәуле Атырау қаласында.

	Исатайдың кенже ұлы Әлпияр әкесінен екіүш жаста қалып, нағашыларында тәрбиеленген деседі. Одан бір бала, екі қыз. Бала жасында отқа күйіп өлген де, қыздарының есімі Дина мен Жұмазия. Дина 1890 жылдың о жақ, бұ жағында дүниеге келген, белгілі мұғалім Алпан Құдайбергенұлының Забурыннан ашқан «Тоқсанарал» мектебін 1904 жылы бітіреді. Қазан төңкерісінен кейін жаңа заман ағымына ілесіп, Забурын ауыл кеңесінің төрағасының орынбасары, «Қосшы серіктестігінің» алғашқы мүшелерінің бірі болады, ауыл шаруашылығын колхоздастыру науқанына қатысады. Ол Балықшы ауданы Амангелді колхозында ұлы Ораздың қолында 90 асып дүние салды.

	Ал Дүлзададан өрбігендер Орал облысында. Исатайдаң бәйбішесі, Жақия, Ақай, Оспан, Досмағамбеттің шешелері – Мылқым 1837 жылы 15 қарашада Тастөбеде оққа ұшты. Ал батырдың екінші әйелі Несібелі өмірі де өз алдына бір хикая. 1824 жылы бір төбеге казакорыстар мен Исатай ауылының таласы тұсында батырдың інісі Нысанбай мен Несібелінің архивтік құжатта есімдері көрсетілген, соған қарап Исатай Несібеліге 1821–1822 жылдары үйленді деп есептейміз. Несібелінің әкесі Әліш Елемісұлы Исатай ауылымен бірге көшіпқонып жүрген, ол 1837 жылы 13 желтоқсанда Жайықтың сыртына бір ұлы және кенже қызы Бағланмен бірге өткен. Несібелінің руын анықтау мүмкін болмады, Жайық Беріш болған күнде де Исатайға жақындығы 7 атадан бері емес.

	Несібелі сұңғақ бойлы, ерекше сымбатты әйел болған. Ол қолға түскен соң 31 желтоқсанда Горск қамалына әкелінген де, кейін Жәңгірдің қарамағына жіберілген. Ауызекі әңгімелер Жәңгір мен оның нөкерлерінің жас сұлу әйелге көңілі кетіп, оған жеке үй тіктіргенін баян етеді. Тіпті Жәңгірдің жеңіл көк арбамен сейілсеруен құруға ұсыныс білдіргені де бар көрінеді. Сонда Несібелі өлеңмен жауап қатқан:



	Ханға да болсын обалым,

	Қожаға да болсын обалым,

	Кім жияды менің бұл малым.

	Бізді осындай шулатқан,

	Қарауыл төбет, хан Жәңгір,

	Шуласын біздей ұғланың.

	Қызыл мақпал, бойда сым,

	Қиянат күнде жолдасым,

	Жолдасымнан айырған –

	Хан Бөкейдің баласы

	Егізде екі болмасын.



	Бұл сөзден кейін Жәңгірдің меселі қайтқан. Ел іші аңыздары осыдан кейін Жәңгір «Несібеліні кім алады?» деп саудаға салған, сонда әуселесін салып таласқандардың бірі Исатай тобығын шауып жіберетін Қарабөкен Өтепұлы деседі. Асылы бұл сәл асығыстау әңгіме шығар: Исатайдың көзі тірісінде әйелін саудаға салмаған шығар, ол мұсылманшылық рәсіміне де, қазақ дәстүріне қиғаш жайт. Исатайдың Жем өзені бойында қол жиғанынан сескенген Орынбор әкімшілігі Горск қамалында тұтқында отырған Несібеліні, Суықбұлақта, Баймағамбет ордасындағы Дүмбаянды майдан шебінен жырақтатып, Ішкі Ордаға жіберген. Мұны Жаппас Түркіменбай деген жансызды жіберіп, батырдың құлағына жеткізген. Ондағы мақсаттары көтерілістің жоспарын бұзу еді. Исатай Ішкі Ордаға салып, көтерілісшілердің күші екіге бөлінер ме деген есек дәме.

	Исатай өлгеннен кейін, Несібеліге әмеңгерлікке талас болғаны рас. Қаракөбеннің құлшынатыны осы кез. Несібелі Қаракөбеннің інісі Құдайбергенге ықылас білдірген. Бұлар − Ағатайдың Қауат атты баласынан тарайтын ұрпақ. Несібелі Құдайбергеннен Зәурекей, Шәкей деген екі қыз, Қаражан деген бір ұл табады. Қаражаннан Атырау өңіріне аты мәшһүр белгілі ұстаз Алпан Құдайбергенұлы, одан Қазақ ССРіне еңбек сіңірген мұғалім, республикалық дәрежедегі дербес зейнеткер Улит Құдайбергенұлы және Хамит.

	Исатай ұрпақтарының кейінгі тағдырын шола келгенде байқайтынымыз − құдіреттің кәрі болмаса, екі аяқты пенденің кәрінен адам ұрпағы құрымайтыны. Исатайдай бәйтеректі құлатқанмен, тамырын қопарып тастай алмады, лезде жас шыбық қайта көктеп, жапырақ жайып, жайқала өсіпті. Махамбет «Бағаналы терек» толғауында:



	Ханнан қырық туғанша,

	Қарадан бірақ тусайшы.

	Артымыздан біздердің,

	Ақырып теңдік сұрарға



	– деп арман еткеніндей, бұл әулеттен «Ақырып теңдік сұраған» Өтепқали Исатайұлы сияқты халық қамын жеген батыр да туып, ол да тарих бетіне өшпестей ғып атын жазып кетті.





ӨТЕМІСҰЛДАРЫНЫҢ ТАҒДЫРЫ




	Үстіміздегі ғасырдың алғашқы ширегінен бастап Махамбет аруағы қайта тірілді. Ол туралы айтылудан кемшіндік болып жатқан жоқ. Бірақ көп айту бар да, тереңдетіп айту бар, екеуі әсте бір нәрсе емес. Байқағанымыз − Махамбет туралы қанша көп айттық десек те, белгілі жайлардың төңірегінен шиырлап шыға алмаппыз. Махамбет өмірінің белгісіз, күмәнді тұстары қанша болса, оның ағаінілері кейінгі ұрпақтары туралы жабылып жүріп жиғанымыз мардымсыз боп шықты. Демек, бұл тарапта іздестірерміз әлі де аз емес.

	Ең түсініксіз мәселе − Махамбеттің балалары турасында. Біздің жобалауымызша 1837 жылдың желтоқсан айының соңғы аптасында жырланған ақынның «Нарында» атты толғауында:



	Жалғыз ұлым Махмұт

	Бекетай құмның ішінде

	Жалғыз бір қалған со да бар», –



	деген ғой. Бұл Махамбеттің қай ұлы? Ақын 1835 жылдың аяғында Жәңгірмен ат құйрығын кесісіп Исатайға кеткенде Нұрсұлтан жаңа туған нәресте еді. Ол үй ішін алып кете алмады. Ұлтуған Жәңгірдің бұйрығымен төркініне қайтарылған, Нұрсұлтан нағашыларында тәрбиеленген. Махамбет олармен 8 жылдан кейін ғана ұшырасты. Махамбет жол тауып келе алмаған әйеліне, Жәңгірден жасқанып қызын «бүлікшіл» күйеуіне жібермеген қайын атасына да ренжіген болса керек.

	Ел ішінде Махамбет 1836 жылы Дауымшар Байбақты Бірәлінің қызына үйленді деген әңгімеден шығарып, Махмұт осы қиынқыстау үргінсүргін кезінде екінші әйелінен туған сәби деп шамалаймыз. Берқайыр Аманшин ағамыз Махмұттың ерте өліп, соңында екі қыз қалғанын айтады. Сол екі қыздың бірі Нұрбике Адайдың Медет–Мұңал тармағының азаматы Еңсептің Есболайына тұрмысқа шығады. Есболай, Нұрбикеден − Байғали (1904 жылы туған, Маңғыстау облысының бір совхозында жылқышы), одан Орақ Байғалиұлы.

	Ал тарихи деректерден белгілі Нұрсұлтан 1835 жылы туып, 1902–1903 шамасында өледі. Махамбетті өлтірер алдында ол немере ағасы Жәміл Тілемісұлымен Байнақ ауылына кеткен еді. Кейін шешесі Ұлтуған, Типандармен сол Байнақ ауылын сағалап өседі. Нұрсұлтаннан – Сауғабай, ол момын, шаруа адамы болған. Сауғабай Мырзағали, Шәкір деген балаларымен 1930 жылдары Орал облысының Тайпақ ауданына көшіп, одан Орынбор асады. Содан ел ішіне қайтып оралмайды. Сол тараптағы қазақтар арасында Махамбеттің тікелей ұрпағы болуы әбден мүмкін.

	Өтемістің үлкен ұлы Тоқтамыс ерте өліп, одан Салық деген бала қалады. 12–13 жасынан бастап көтерілісшілерге ілескен Салық аманесен Жайықтан өтіп, қуғыншылардың қолына түспей кетеді. 40ші жылдар шамасында өледі. Салықтан – Сұлтануәлі, одан тұқым жоқ.

	Өтемісұлдарының Тоқтамыстан кейінгі үлкені − Бекмағамбет. Ол өз ауылының старшыны, мұсылманша өте сауатты болған, көтеріліс кезінде батылдығымен де көзге түсіп, талай қанды жорықтарды басынан өткерген. Тарихшы И.Кенжеәліұлы оны көтерілістің белсенді батырларының қатарында суреттейді. Алайда, ауызша дерекнамада, Ығылман дастанында және аныққанық архивтік құжатта Исатайдың оны бұғаулап тастағанын естен шығаруға болмайды. Демек, оның тарапынан Орданы қамап тұрған көтерілістің шырқау шыңыңда бір шалағайлық болған. Жәңгір оны жазаға тартпаған, тұтқындалғандардың, сотталғандардың қатарында жоқ. Бекмағамбет Ішкі Ордадан Жайық сыртына, Қызылқоға жанындағы (7–9 шақырым) байырғы Құлмәлі мекеніне көшіп, Өтеміс ұрпақтарының үйсізкүйсіз қалғандарын жанына жинайды. Бірақ айналасынан түрткі көріп, жалған жаламен 1841 жылы Орынбор түрмесіне жабылады. Осы кезде Махамбет те теңіз жағалауында қолға түсіп, Орынборға айдалып келген еді. Олардың бірбірін түрмеде көре алғаналмағаны белгісіз. Бекмағамбет Орынбор түрмесінен 1842 жылы босанып шықты. Бекмағамбет моласы сол Қызылқоға маңындағы құмның жиегінде. Бекмағамбеттен − Маншо, Шалпар (ерте өлген), Маншодан − Сақып. Сақып – тұтығып сөйлейтін пақырлау адам болған. Өмірінің соңына дейін Қарабауда тұрған. Сақыптан – Зейнолла, Ғайнолла.

	Өтемісұлдарының малдысы да, жандысы да – Қожахмет. Көтерілістің басты тіректерінің бірі, қайратты, батыр адам. Еңбекте ол туралы біраз таратыла жазылғандықтан қайталап жатудың қажеті шамалы. Ақбұлақ ұрысында 12 шілдеде қолға түсіп, 1838 жылдың 10 қараша күні сот болған. Әскери соттың шешімі бойынша 500 солдат сапынан 2 рет дүреден өткіздіріп (1000 дүре), 8 жылға Ригаға жер аударған, одан тірі қалса, солдатқа беруге кесілген. Қожахмет ол сапардан оралған жоқ.

	Қожахметтен – Мұса, Мерім, Лұқпан, Әкім деген төрт ұл. Мұса, Мерім әмеңгерлік жолмен алған Сырымның баласы Жүсіптің Рәзия атты қызынан. Мұса ағаларымен ілесіп, Хорезмге барып, аласапыран кезінде сол жақта болыпты. Кейін елге оралып, дәулетті адам болды деген ауызекі әңгіме бар. Мұсадан – Қоқаш, Қарабала, Жұмағазы, Есенғазы. Қоқаштан − Шынғазы. Жұмағазыдан – Артықбай, Жарынбай, Есенғазыдан − Ілияс, Әмірбай, Әлімбай. Ал Мерім онша бұтақ жая алмады: бізге оның Мырзағали Мерғали атты екі баласының ғана аты жетті.

	Қожахмет ұлдарынан желісі үзілмегені − Лұқпаннан тарағандары. Лұқпаннан − Жұмат, Жұматтан – Қари, Қарес, Сыдиық, Махмұт, Жамиған, Нұрбай. Қаридан – Сипат, Мұхаметжан, Сейіл, Маңғыстау облысы Ералиев қаласында тұрады, Қаридің Сәлима, Хадиша атты қыздары Атырау қаласында. Ал Қаресетен – Мырзагерей Қызылқоға ауданыңда. Жамиғаннан – Мұрат. Нұрбайдан – Бағыт, Сағын, Мереке, Қоныс.

	Әкімнен де әжептәуір тараған ұрпақ бар. Әкімнен – Жанмырза, Арық, Бейналы, Балтас. Жанмырзадан – Нағи. Арықтан − Абылай, Бейсенбай. Бейналыдан – Сағи. Ыбырайым – ауызға архив қағаздарына аты жиі іліге бермегенмен, көтеріліске қатысқан. Қарауыл қожа өзінің Жәңгірге берген 1837 жылғы 20қыркүйектегі рапортында Исатай мен Махамбет 16 қыркүйекте ауылын шапқанда, жасақ қатарында Досмайыл, Ыбырайым Өтемісұлдарының болғанын атап көрсеткен. Ыбырайымның қашан тұтқынға түскені, сотталғаны туралы нақты деректі кезіктіре алмадық. Керісінше, 1838 жылы шілде айында оның Калмыково бекінісінің жанындағы Өтемістің ағасы Шыбынтай ауылында жүргенін байқаймыз. Соған қарағанда, ол Ішкі Ордадағы көтерілістің аяқ кезінде қолға түспей солай қарай жылыстап кетіп, жан сақтаған. Одан Сұлтануәйіс, Жансұлтан атты екі бала болған. Жансұлтаннан ұрпақ жоқ. Сұлтануәйістен − Құлқайыр. Құлқайырдан – Әмин, Қазим.

	Ысмайыл – көтеріліске бастанаяқ қатысқан, жас жойқын батырлардың бірі. Алғашқылардың бірі боп сотталғанына қарағанда, 1837 жылдың қараша айында қолға түскен. Ол 1 дәрежелі қылмыскерлердің қатарына жатқызылған да, 1000 дүре соғылып, 6 жыл Ригада қара жұмысқа, одан кейін Сібірге жер аууға кесілген. Этаппен Сібірге айдалып бара жатқанда Сорочинская станциясының түбінде 1838 жылдың шілде айында конвойды ұрып жығып, Ысмайыл Өтемісұлы, Смағұл Қалдыбайұлы және Есәлі ІІІонайұлы үшеуі қашып кетеді. 1840 жылы қайтадан қолға түскен Есәлі Ысмайыл, Смағұлмен бірге қашқанын, бірақ ел шетіне жақындағанда бөлекбөлек кеткендерін айтқан. Ысмайыл ел ішіне татар молдасы болып киініп келген. Арқасынан етіне кірген шыбық жаңқасын суыртып отырады екен.

	1838 жылы Ысмайылды Шыбынтай ауылы жасырып отыр екен деген әңгіме шығып, оларды Орта Жайық дистанциясының басшылары қамауға алады.

	Ыбырайым Өтемісұлының аты осы дау үстінде белгілі болады. Бірақ Ысмайыл таптырмайды. Бұдан кейін ол туралы хабарошар мүлде үзіледі. Ұрпақ қалмаған.

	Сүлеймен – көтерілістің бел ортасында болып, Жайықтан өткеннен кейінгі қуғында 24 желтоқсанда қолға түсті. Оның да ауыр жазаға кесіліп, Ригаға айдалғаны белгілі. Олар этаппен 12 адам болып Самар қаласына айдалады. 1838 жылы 13 шілдеде Ақкөл деревнясы жанында күзетшілерді ұрып жығып, Сүлеймен Өтемісұлы, Жармұхамбет Тоғайұлы, Жапалақ, Қали Қалдыбайұлдары 8 адам боп қашып кетеді. Сүлеймен Өтемісұлы туралы басқа дерек ұшыраспайды. Ұрпақ жоқ.

	Хасен – Махамбеттің жанында болған інісі. Кесек мінез, ірі әрекеттерімен көзге түспегенмен, епті, тындырымды болған. Көлеңкедей жанынан қалмай, күнделікті тірлікте ағасына көп септігін тигізген сол. Хиуаға бірде Махамбетпен бірге, екіншіде жеке өзі барып қайтқан. Махамбеттің өлімінен кейін, 4 қарашада куәгер ретінде берген жауабында «Бойдақпын, ауылым Дендер тауына жақын Малайсары құдығында» деген. Малайсары Қараойдан ат шаптырым жерде. Өзі тақуа, діндарлау болғанға ұқсайды. Шеніне жан жуымастай ағасын өлтіргенін көзімен көрген ол мына зұлымдардан аяушылық болмасын сезіп, Махамбетке ара түсе алмаған. Хасеннен ұрпақ бар: одан − Әбіл, Әбілден − Қабдолла, Қабдырахман, Қайролла, Тауман. Қабдолладан − Әжен, Амангелді, Ислам, Бағыт, Бақыт. Әженнен – Шалқар, Болат. Атырау облысында тұрады.

	Қуғынсүргінді қиын жылдарда ағасының атқосшысы іспетті майлықсулығына бірдей жараған Хасен ұрпақтары Махамбеттің тікелей мұрагерінің орнын баса алады.

	Досмайыл − Өтеміс ұлдарының ең кенжесі. 1837 жылы 16 қыркүйекте Исатай, Махамбет 200 кісімен Қарауыл қожаны күйрете шапқанда, жасақ қатарында Досмайыл да болған. Ол туралы басқа дерек ұшыраспайды. Жайықтың сыртына өткенөтпегені де белгісіз. Дейтұрғанмен, одан тараған ұрпақ үздіксоздық боп, бүгінге дейін жетті. Досмайылдан – Арыстан, Есет, Ершекей, Дабыс. Арыстаннан – Ғаббас, Оразбай, Жарас, Бидәулет, Құлымжан. Ғаббастан – Досболай, Қосбай, Ербақы. Жарастан – Жанай, Есболай, Бәйсеу. Құлымжаннан – Бекбаулы, Есқайыр. Есеттен – Сағынғали. Сағынғалидан – Байсұлтан, Нысан, Тыныс. Олардың бірқатары Атырау облысының Құлсары, Буровиков поселкелерінде тұрады.

	Ал Сырымның немересіне үйленген Әйіп балуан жастай өлген, одан ұрпақ қалмаған.

	Өтеміспен бірге туған Шыбынтай ауылдары көтеріліске қатыспаған. Дүрбелең кезінде Шыбынтай жасы келген кәрі адам еді. Махамбет оларға халықтық іске ат қосуға кеңес беріп сәлем айтты не өзі аяқтай барды деп жобалаудың ақылға шетіндігі жоқ. Бірақ Шыбынтай ұрпақтары арасынан баскөтерер азамат шықпады. Махамбеттің «Арқаның қызыл изені» өлеңі осы жағдайға байланысты шықты деп шамалаймыз.



	Арқаның қызыл изені –

	Басы күрдек, түбі арал.

	Қыдырып шалар аруана.

	Кәрісі кімнің жоқ болса,

	Жасы болар дуана.

	Бір сынаған жаманды

	Екіншілей сынама.

	Тіріде сыйласпаған ағайын,

	Құм құйылсын көзіңе

	Өлгенде маған жылама.



	Шыбынтай әулетінен Жәміл Тілемісұлы (Шыбынтай – Тілеміс − Жәміл) ғана 1845–1846 жылдары Махамбетті сағалады. Шыбынтай әулетінен тарағандардан аты белгілі Кенжебай Мәденов. Ратушаны алуға қатысқан ол туралы маршал Г.К.Жуков естелік кітабында баян еткен. Осы жолдардың авторы да кезінде лейтенант К.Мәденовтың ұлы Отан соғысы жылдарындағы ерлігі жөнінде «Маршал мақтаған қазақ» атты көлемді очерк жазғаны бар. Мәденов соғыстан кейін Атырау облысының Ішкі істер бөлімінде жауапты қызмет атқарды. Ағасы Өтеген Мәденов − партиясовет қызметкері, Орал облысының Приурал ауданында тұрады, зейнеткер.





КӨТЕРІЛІС САРБАЗДАРЫ




	Исатай–Махамбет көтерілісіне 7000дай сарбаз қатысты. Ол кездегі өлшем бойынша бұл әжептәуір салмақты күш. ИсатайМахамбет тарихына байланысты еңбекте олардың аты аталып, тізімі беріліп жатса, қандай ғанибет. Махамбет:



	«Еске алсаңдар біздерді

	Мың рахмет сіздерге»,−



	дегенде осыны айтпап па еді?! Әрине, біздікі аяғы жерге тимейтін арманды қиял екені түсінікті. Дегенмен, жеткізбесе де ұлы мақсатқа ұмтылғанымыз жөн. Бұл жолы, Исатайдың жауынгер сарбаздарының көтеріліске ұйытқы болған атақты батырлардың қайсыбірінің өмірінен қысқаша болса да мәлімет бере кетпекпіз.

	Бұл орайда Ығылман дастанының құлақ күйіндей әр тұста қайтақайта қайталанып отыратын төменгідей жолдарға назар аудармай болмайды.



	Есенғұл Үбі, Таңатар,

	Есенгелді, Құсқара,

	Есенаман, Шекшекей,

	Балуан Тәни қасында

	Алман, Тоғай, ер Сары,

	Қожахмет, Қалдыбай,

	Әскердің түсті алдынай!



	Осы шағын үзіндіде көтеріліске тірек болған батырлар мен қолбасшылар, жасақ жетекшілері, біренсараны болмаса, негізінен түгелге жуық қамтылған. Енді «аламанға жел беріп, астана жұртты меңгерген» жайсаңдар мен жампоздардың біразына тоқталалық.

	1. Үсе Төлегенұлы. Руы – Есенғұл Беріш. Исатаймен 1835 жылдың күзінде тізе қосқан алғашқы 5 старшынның бірі. Ұзын бойлы, қара буырыл сақалмұртты, ат жақты, орақ мұрын әдемі адам. Мінезі шапшаң, шытырлау. Атасы Отарбай Сырым қозғалысына ат қосқан. «Өт жирен атты Отарбай» делінетін әйгілі батыр – осы Үсенің атасы. Ал өз әкесі Төлеген момын адам болған. Үсе де, ұлы Үбі де Жәңгір ханға қарсы оппозицияда болып, 1827, 1829 жылғы Қайыпқали бастаған қозғалысқа қатысты. Әлде 1827, әлде 1829 жылы Жайықтың Бұхар бетіне қайта өткен. Сарыкөлдегі қайын жұртына кетіп бара жатып Қамшақтың сорына төрт үйір жылқысын батырып, кедейленіп қалады. 1832–33 жылдары Ішкі Ордаға қайтадан көшіп, теңіз жағалауы Манаштан Исатайдың көмегімен қоныс алған. Көтеріліске бастанаяқ белсене қатысты. Исатайдың хаттары мен жоғарыға жолдаған шағымдарының бәрінде Үсе Төлегенұлының қолы мен мөрі бар. Жәңгір, Қарауыл қожа арыздарында оның есімі Исатай, Махамбеттерден кейін үнемі аталып отырған.

	Ішкі Ордадағы көтерілістің қайыспас қара нары болған Үсе батыр 1837 жылғы желтоқсандағы сүргін сұрапылында қуғыншыларды Исатай ізінен алаңдату үшін теңіз жағалауына кетеді. Сол жақта желтоқсан айының басында (7 желтоқсаннан бұрын) Қарауыл қожаның қолына түсті. Ол Орал қаласында әскери соттың үкімімен жасының ұлғайғанына қарамастан I − дәрежелі қылмыскер деп есептеліп, 1000 дүреден кейін Сібірге жер аударылды. Үсе ол қайтпас сапардан оралған жоқ. Үсенің Әуес Төлегенұлы атты старшын інісі де көтерілісті жақтады. 1836 жылғы 14 шілдедегі 8 старшынның шағымында оның да қолы бар.

	Үбі Үсеұлы – көтерілістің аты шулы, атақты батыры, Үсенің көздің қарашығындай жалғыз ұлы. Төртбес жасынан бастап, қасынан қалдырмай, бірге ілестіріп жүрген. Жас шамасы – Исатайдан бір иткөйлек бұрын тоздырған ағалығы бар. 1829 жылғы толқуда Ордаға тым жақындаймын деп, Жәңгірдің күзетші казакорыстарының қолына түседі. Шектен шыққан жүгенсіз жас батырдың өжеттігіне қырсығып, казакорыстар оның маңдайына қыздырып крест таңба басқан. Толқуға қатысқан 10 адаммен Финляндияға жер ауған. Бірақ жазасын өтемей, ел ішіне қашып келген.

	Үбі Жайықтың сыртына өтіп, Ақбұлақ жорығын дайындауда үлкен белсенділік көрсетті. Сол тұстағы тыңшылардың ақпары, патша үкіметінің қатынас қағаздарында Исатай, Махамбеттен кейін Үбінің есімі түскен. Ол Ақбұлақ соғысының қырғын топалаңында болып, аман шықты. Кейінгі кездің жазбаларында Үбі Ақбұлақта қолға түсіп, Сібірге жер ауды делінеді. Бірақ Үбінің қолға түскені, Сібірге жер ауғаны туралы ресми ақпар жоқ. Асылы, бұл қате тұжырым. Қолға түспей, патша үкіметінің жазасынан құтылғандардың бірі осы – Үбі. Оның бейіті Қараойдан терістікке қарай Дендер тауының сілемдерінде жатыр. Үбінің үрімбұтағы Орал облысының Тайпақ ауданында деп естиміз. Ал Атырау облысының Махамбет ауданында Үбінің жиені Қабиболла Жұбанұлы тұрады.

	Таңатар Етекбайұлы – Үбінің жасағында болған жас батыр. Руы − Есенғұл Беріштің Көккүміс тармағы. 22 қараша, 1837 жылы Елекен моласы жанында Исатай, Махамбеттерге қауіп төнгенде Истомин отрядының шолғыншысы Бейіс Құрманқұлұлын найзамен жарып өлтіретін − осы Таңатар. Исатай мен Махамбетке қалқан болғанмен, сол күнгі қуғында аты мертігіп, өзі де қолға түсті. Оның сотталғаны туралы дерек жоқ. Асылы, ашынған қуғыншылар оны сол бойда өлтіріп жіберсе керек.

	2. Қалдыбай Қосаяқұлы және ұлдары Иманбай, Смағұл, Қабыланбай, Жапалақ, Қали Қалдыбайұлдары. Рулары – Ысық, Қараораз атасы. Ата қоныстары Нарындағы Толыбай Исатайдың қайын жұрты. Қалдыбайды замандастары «қызыл көз» деп атаған, сөзге келгенмен жағаласпай тынбайтын көзсіз батыр болған. Ысықтар Исатайларға 1836 жылдың көктемінде қосылған. Олардан көтерілісшілер қосына жасағымен aлғаш келген Қалдыбайдың старшын ұлы. Ысықтың Айдар бөліміңің старшыны Иманбай Қалдыбайұлы. Кешікпей старшынның өзі малжан, қарулы жасағымен көтерілісшілерге қосылды.

	Қалдыбай мен оның ұлдары 1836 жылдың ортасынан бастап, Ішкі Ордадағы көтеріліс жеңілгенге дейінгі барлық елеулі оқиғалар мен жорықтардың бел ортасында болды. Балқы, Төлеген Тыныштықұлы сияқты хан жақтаушыларды ойсырата шапты. Олар 1837 жылы 26 қыркүйекте ағайындары Ораз руының хан жақтаушы байы Бекей Андақожанұлы ауылын шауып, 125 жылқы, 8 түйе, үй–іші жиһаздарын тартып алды. Қабыланбай Исатайдың арнайы тапсырмасымен ҚамысСамар төңірегіндегі сұлтандар ауылының шаңын аспанға қақты, қуаты жөнінен Ішкі Ордада Қабыланбайға қарсы келетін жан баласы болмаған.

	1837 жылғы 15 қарашадағы Тастөбе соғысынан кейінгі қуғында Смағұл Қалдыбайұлы қолға түсті. Ал 22 қарашадағы Елекен моласынан Қарақұдыққа дейінгі 20 шақырымдық сүргінде Қалдыбай оққа ұшты. Сол күнгі Истомин ақпарында Қалдыбайдың ұлы Жапалақ та өлді делінген еді, бірақ ол өлмеген, ауыр жараланған боп шықты. Осы шамада Қалдыбайдың тағы бір ұлы Қали тұтқындалды. Қарашаның ең соңғы күндерінде Тастөбе маңында Трофимов отряды Қабыланбайды қолға түсірді. Оның жойқын күші мен көзсіз батырлығын жау болса да Геке ерекше сүйсініп жазған. «Бұл жерде темір жоқ, ал арқан Қабыланбай үшін түк те еместігін ескеріп, өздеріңнен қатынас қағаз жеткізген 10 адамға хорунжий Ереминнің 28 адамын қосып беріп, 8 желтоқсанда оны Орал қаласына жөнелтеміз». Қалдыбайдың төрт ұлы Смағұл, Қабыланбай, Жапалақ, Қали әскери сотқа тартылып, 1000 дүре соғылған айуандық ауыр жазадан кейін, жер аударды. Смағұл 1838 жылы шілде айында Сібірге айдалып бара жатып, Бузулук уезінің Сорочинская станциясы жанында, ал Жапалақ пен Қали Самар қаласына беттегенде, Ақкөл деревнясының жанында күзетті ұрып жығып, қашып құтылды. Олардың қайта қолға түскентүспегені, қайда барып паналағандары туралы дерек жоқ.

	Қалдыбайұлдарынан Жайықтың Бұхар бетіне өткені Иманбай. Ол осы беттегі Қараораз Ысық ауылдарын паналап, олардың көтеріліске қосылуына мұрындық болды. Ал Қабыланбайға 1500 шыбық соғылып, жазасын Сібір каторгаларының бірінде өтеуге үкім етілді. Содан оралған жоқ.

	3. Тінғали Тайсойғанұлы. Барлық құжаттарда 4 ағайынды Тайсойғанұлдары деп көрсетілген. Көтеріліс құжаттарында Тінғалимен қатар, Қамбар, Әуестің аттары аталады. Исатаймен 1835 жылдың күзіненақ тізе қосқан. Олардың рулары туралы әрқилы пікір бар. Берқайыр Аманшин Кеңшалбар Адай деп көрсеткен. Тінғали Айбас Беріш старшыны Төлеген Тыныштықұлының дәргейінде болған. Ал оның қарамағында Айбас, Шұбар, Бесқасқа Беріштер мен Адайлар да бар еді.

	Тінғали − саусағынан бал тамған зергер, көтерілісті ұйымдастырушы, оның саяси жетекшілерінің бірі. Кейін жасақтарды қаружарақпен қамтамасыз ету үшін, көшпелі ұстахана жасап, қылыш, найза, мылтық соққан, Көктатырдың күкіртінен дәрі өндірген. Олар ағайынды төртеу боп, түгелдей Жайықтан өтті. Қарақұмда Кетенің Жапалақ ұстасымен бірігіп, әскер жабдығымен шұғылданады. Тінғали Ақбұлақта жазым болған шығар деп ойлаймыз.

	4. Тоғай Бегәліұлы. Тайманның туған інісі. Аңқылдақ, қарапайым жан болған. Оның ұлдары – Алман, Бәймен, Аймұхамбет, Жармұхамбет, Жұмағали. 1837 жылы 24 желтоқсанда зерттеушілер қолға түскендердің қатарында Жармұхамбет болды десе, Баймағамбет Айшуақұлының рапортында Аймұхамбет деп көрсетілген.

	Тоғай Қарауыл қожамен соғыста 14 қыркүйекте қаза тапқан Исатай хаттарынан Алманның саяси істерге араласып, жауапты шаруалар тындырғанын байқаймыз. Алман, Бәймен, Жұмағали, Аймұхамбет, Жармұмахбет есімдері көтеріліс тұсындағы құжаттарда әредік ауызға ілігіп отырады. Жұмағалидың жазалаушылардың қолына түскентүспегені белгісіз, ал Бәймен мен Жармұхамбет сот үкімімен дүреленіп жер ауған. 1838 жылы 13 шілдеде Самарға этаппен айдалып бара жатып, Асқұм жанында күзетті ұрып жығып, қашып кететіндер арасында Жармұхамбет те бар. Бірақ одан кейінгі тағдыры белгісіз. Тоғай ұлдарының арасында жасы үлкені де, айрықша батыры да Алман. Ол Ақбұлақ соғысынан аман шығып, қуғыншылардың қолына түспей, ұстатпай кеткен. Біраз жыл Бесқала жағында жасырынып жүрген. Оның шешесі Ойыл бойындағы Кетенің Орай деген ықпалды адамының қызы еді. Өзі де осы ауылдан қалың алды. Ішкі Ордадан қашып, төркінін паналаған әйелі мен екі баласын Бесқала жаққа көшіріп әкетеді. Бірақ ол тарапта онша жағдайы болмаған соң, базаршылармен әйелін, екі баласын елге жөнелтіп жіберіп, өзі кейін жасырын келеді. Қайын атасы алдына мал салып, қоныс бөліп береді. Ол қонысы Алтықыстау аталған. Алманнан − Қапаш, Қапаштан − Сұлтан деген балалар болған. Осы Сұлтанның кемпірі Аққұба әже 100ден асып, беріде дүние салады. Сұлтаннан − Әсемкер, Отан соғысының ардагері, дербес зейнеткер осыдан 7–8 жыл бұрын қайтыс болды. Аққұба әжейдің екінші ұлының есімі − Жаңбыршы. Одан тараған ұлқыздар Ақтөбе қаласында тұрады.

	5. Есенгелді Жанғабыұлы. Ағатай, Шағатай, Есіркеп ағайынды болғанда, Есіркептен – Жаңғабыл, Жаңғабылдан – Қаржау. Есенгелді осы Қаржаудың баласы. Руы − Жайық Беріш. Исатайдың оққағары. Көтеріліс тарихында ол туралы біраз әңгіме болғандықтан, қайталап жатпаймыз. Ақбұлақ соғысында қазаға ұшырады. Батырдың жалғыз ұлы Байбосын Есенгелдіұлы 1837 жылы 24 желтоқсанда Баймағамбетке тұтқын болды да сотталып, жер ауған соң, ізтүзсіз кетті. Байбосыннан Болдық деген жалғыз қыз қалған. Үлкендер кейін әкелері айырылмас дос еді деп, Исатайдың ұлы Әлфиар мен Есенгелдіден қалған жалғыз көз–Болдықты қосып, үй қылды. Ол екеуінің некесінен Дина әжей туды.

	6. Тәни Түменұлы, болмаса Тәни балуан. Руы − Жайық Беріш, Жарылғас. Тәни көтерілісшіл старшындардың қастасы Төлеген Тыныштықұлына (Жайық Беріш, Айбас) қарсы бас көтеріп, Балқы Құдайберген (Жаңбыршы Беріш) соңына ерген «Құмдағы бес Беріштің» қатарын сетінетуге үлкен септігін тигізді. ЬІрсалы жасағында болып, қарсыластарына күйрете соққы берген бас батыр. Маңызды жорықтардың бәріне қатысып, көтерілісшілердің мерейін үстем қылды. 1837 жылы қараша айының соңында шолғында жүріп қолға түсіп, әскери сот оны Ідәрежелі қылмыстылар қатарына жатқызып, 1000 дүре соқтырып, Ригаға 5 жылға қара жұмысқа, одан кейін Сібірге жер аударуға кесті. Ол 20 жолдасымен Саратов губерниясына этаппен айдалып бара жатып, күзетшілерді ұрыпжығып, қашып кетті. Бірақ 1843 жылы Жайықтың Бұхар бетінде қайтадан ұсталып, содан ізтүзсіз елге оралмады. 1841 жылы 7 наурызда Дуанбасы деген жерде Махамбет ұсталғанда, оның жанында Тәни деген адам болғаны, бірақ түн жамылып қолға түспей кеткені белгілі, оның басқа емес, Тәни Түменұлы болуы ғажап емес.

	7. Есенаман Боранбайұлы. Руы – Жайық Беріш, батырдың әрі аталас, әрі ауылдас ағайыны. 1782 жылы туған. 1824 жылы Исатаймен бірге әуелі Орал, кейін Орынбордың Ордонасгауз түрмесінде отырады. Яки батырға бала күннен баскөз тумаласы. Исатайдың жеке жасағаның жау түсіргіш батырларының бірі. Тастөбе соғысынан кейін аты аталмағанына қарағанда, сол шайқаста қаза тапқан.

	8. Құсқара Сартұлы. Есіркептен Жаңғабыл, Сарт болғанда, Сарттан–Үртік. Құсқара осы Сарттың немересі, Үртіктің баласы. Руы Жайық Беріш. Шешесінің аты – Қызғалдақ, қалмақ қызы. Қызғалдақ ұлының жанында болып, көтеріліс тауқыметін бастан өткерген тілді, бетті әйел болған. Құсқара Исатай жасағының жас батырларының бірі. Жайықтың Бұхар бетіне өтіп, Ақбұлақтың соғысында оққа ұшты.

	9. Ырсалды Кәсіпұлы. Руы – Жайық Беріш, Жарылғас атасы. Махамбет толғауында, Ығылман дастанында Ер Сары деп көрсетілген, қайсыбір зерттеушілер оның нақты ізіне түсе алмаған соң, Исатайдың жас күнінен жанына ерген жолдасы деп түсіндірген. Ал, шындығында Ырсалы, Есәлі, Сатыбалды, Байдәулет деген 4 ағайынды жігіт. Көтерілісшілерді жақтадың деп, Балқы би, старшындар Төлеген, Айғанилар жиналып келіп, 1837 жылы 21 тамызда ауылдарын оңдырмай шауып, адамдарын жарақат еткен. Исатай мен Жәңгір арасында бітім бола ма деп үміттеніп жүрген Орал казакорыс әскерінің атаманы Покатилов бұл оқиғаны естігенді, «Енді бітім болмайды» деген.

	Ырсалды 1837 жылы 15 қараша күнгі Тастөбе соғысында оққа ұшты.

	10. Сарт Еділұлы. Руы – Қарағұл Жаппас. Көтерілісшілерге 1836 жылдың ортасында қосылды. 1836 жылы 14 шілдедегі Исатай шағымында Жаппастың Қарағұл атасының старшыны Әлжан Тұрманбетұлының қолы мен мөрі бар. Сарт пен Әлжан ағайынды адамдар. Сарттың Исатай қосынан табылуы көтерілісшілерге үлкен демеу болды. Міне, осы кезден бастап старшын Сарт Еділұлы халық қозғалысының жетекшілерінің біріне айналды. 4 қазан 1837 жылы Орал казакорыс атаманы Покатилов экспедициясына Тауасарда жасағымен қарсы келетін де осы Сарт Еділұлы.

	24 қараша 1837 жылы подполковник Меркульев отряды Қосықты деген жерде Жайыққа беттеп бара жатқан оның ауылын тұтқындады.

	Сарт, Ысық Қалдыбай, Байбақты Өтеміс Қошқарұлы ауылдары бірге көшіп барады екен. 60 киіз үй, 70 әйел, 320 түйе, 800 сиыр, 2000 қой қолға түсті. Көштен 12 еркек – Сарт, Өтеміс, Қалдыбай және олардың ересек балалары қашып құтылып, Исатай көшіне барып қосылады.

	Сарттың ұлдары: Шөкім, Көшім, Ерше, Нұрша, Ырғи, Нұрғи, Бегім, Бекет. 22 қарашадағы Елекен моласы түбіндегі қуғында Ерше Сартұлы өлді деп көрсетілген. Бірақ Ерше 14 желтоқсанда Жайықтың бергі Бұхар бетінде қолға түскені мәлім. Өлген Шөкім Сартұлы болса керек. Жайықтың Бұхар бетіне Сарттың өзімен бірге Ерше, Нұрша, Бегім, Бекет деген ұлдары да өтті. Ерше, Нұрша Баймағамбеттің қолына түсті. Олар әскери сотқа берілген жоқ. Сарт Жем бойында көтерілісті дайындау ісіне белсене араласты. Осы тұстарға қатысты ресми құжаттарда оның есімі аталады. Сарт Еділұлы Ақбұлақ шайқасында қаза тапты. 1840 жылдар шамасында оның екі ұлының Ішкі Ордада жоқшылықта күн кешіп жүргені айтылған.

	11. Көтерілістің батырларын санамалаған өлең шумағында Шекшекей аты аталады. Бірақ көтеріліс құжаттарындағы жүздеген есімдер арасында мұндай адам кездеспейді. Бірақ ел іші Шекшекейді білген, қадірлеген. Мұрат Мөңкеұлы:



	Шекшекей Құтым қашып, Әбенді ұстап,

	Ерлерге ерегескен не қылмады?

	Бір қазақ еркек болса Махамбеттей,

	Мұны да аңсыз күні жазымдады, –



	деп жырлаған. Бұдан аңғарғанымыз – Ішкі Ордада ұранға ат қосқан ерлердің көпшілігі Жайықтың Бұхар бетіне қашса, Шекшекей Құтымға, – Астраханға қашқан. Демек, оның Жайықтың бергі бетте ат басын тіреп түсер ағайыны болмағаны. ЬІғылман дастанындағы ел аузындағы Шекшекей батыр − басқа ағайындары хан жақтап жатқанда, Исатайға кеп қосылатын Төлеңгіт Шеменбай Досайұлы ма деп шамалаймыз.

	12. Досақан Жәнібекұлы. Руы − Тәуке Адай. Исатайға қол берген старшындардың бірі, ағайындары көтерілісшілерге жібермеу үшін, қамап ұстаған. Бірақ жайлауға көшісімен 1836 жылы көктемде көтерілісшілер қосынан бірақ шықты. Хан жақтаған Адайлардың бірлігін шайқалтуға көп септігін тигізді. Інісі Көбен Жәнібекұлы Тәзіке Адай руының старшыны болған. Екеуі де көтерілістің қырғын шайқастарының бел ортасынан табылды. Көбен Тастөбе соғысында оққа ұшты да, Досақан тұтқынға түсті.

	Досақан Жәнібекұлы 1дәрежелі қылмыскер статьясымен алғашқылардың бірі боп сотталды. Оны 1000 дүре соғып, жер аударды. Құрал Тоқмырзиннің мақаласына қарағанда, ол айдаудан аманесен оралған. Ойыл бойындағы атақты Кете Орай ақсақалдың қызына үйленген. Мақала авторы Досақаннан тараған ұрпақ деп Отан соғысының ардагері, партиясовет қызметкері Бақытжан Ерғалиев, Темір ауданында жауапты қызметтерде болған Шүрен Жақсығалиев, Рысқаби Ерғалиевтерді атайды.

	13. Сәрсенбі Есенбайұлы. Руы − Қызылғұрт, Ерші атасы. Көтерілісшілердің шоғырланған орталықтарының бірі Тастөбе десек, Жиделі содан 15–18 шақырым шамасы. Жиделі – Қызылғұрттардың атақонысы. Қызылқұрттың билеушісі сұлтан Көшекқали Сығайұлы би әйгілі Бекпембет бидің (Мақаш правительдің атасы) құдасы, Шолтырдың қайын атасы Жұбаныш Айтуғанұлы. Олар Қызылғұрттарды көтерілісшілерге жібермеуге қанша күш салғанмен, қызылғұрттар Исатай соңында кетті. Оларды ереуілшілерге бастап барып қосқан Сәрсенбі Есенбайұлы. Оның көтеріліс қиқуына үн қосқан Еділбай, Бердіқұл, Нұрғұл, Бура, Дауыл деген балаларының да аттары белгілі. Қызылғұрттың Құттымбет атасынан Алдияр, Еселі Шоңайұлдары, Шолақ Ерші атасынан Одар, Күзембай, Тортайұлдары, Ерғұлы атасынан Ескенбай Таңатарұлы, Ескене Байтенұлы, Мұстафа Темірбекұлдары сабылыстың бел ортасында болған. Қызылғұрт жасағы 28 қарша, 1837 жылы 23 адам боп қолға түсті. 1 желтоқсанда Геке олардың 11ін Орал қаласына жөнелтті.

	Қызылғұрт тайпасынан ұсталып, жаза тартқандар − Сәрсенбі Есенбайұлы, Еділбай және Есәлі Шоңайұлы. Әкелібалалы Сәрсенбі мен Еділбай 1000 дүреден кейін, солдатқа берілді. Олардың кейінгі тағдырынан мәлімет жоқ. Ал Есәлі Шоңайұлы Сібірге айдалып бара жатып, Бузлук уезі Сорочинская станциясының жанында күзетті ұрып жығып, қашып кетті. Бірақ 1840 жылы қайта ұсталды.

	Көтерілісшілерге септігі мол сарбаздардың бірі Қызылғұрттың белді адамдары Соба Қызылғұрт Шошақ Құлтуғанұлы. Ол − Исатайдың барлаушысы. Оны Жәңгір ізіне түсіп жүріп, патша әкімшілігіне ұстап беріп, Прибалтикаға жер аудартты. Ол жазасын өтеп, елге аман оралды.

	14. Көшетер Құдайбекұлы. Руы – Алаша. Көшетер бастаған Алашалар Исатайдың дүмпуімен атқа қонып, қараша айының басында ҚамысСамар төңірегін бөрі тигендей шулатты. Олар өзгелерден көп бұрын 5 қарашада Ішкі шептің войсковой старшинасы Логинов жасағының қапыда қармағына ілікті. 9 адам тұтқын болды: Көшетер Құдайбекұлы, Бүрбай Қүресұлы, Төлебай Биғалиұлы, Есмәмбет Алдабергенұлы, Досай Ізбасарұлы, Шаната Түгісұлы, Ізбасар Жантекұлы, Байтұрсын, Байтөре Қадырұлдары. Бұлардың арасында сотталған Көшетер – 1000 дүре соғылып, солдатқа берілді.

	15. Құдайберген Елемісұлы – Көнсадақты Құдайберген батыр. Руы – Ақ Кете, Айдар бөлімі. Жайықтың Бұхар бетіндегі көтерілісті ұйымдастырушылардың бірі. 1838 жылдың қысында қуғыншылар ізіне шам алып түскенде, Исатайға пана болып, Тайсойғандағы ауылында қыстатқан. Әмірен, Әумин, Алдамбай, Періште, Шора атты батыр ұлдары болған. Исатай Ақбұлаққа жасанып барғанда, әскерінің бір бөлігі осы кете Құдайберген батырдың жасағы еді. Олар аянбай соғысты. Кұдайбергеннің өзі қолға түсіп, тұтқын болды. Әскери сот жасы 70тен асып, 80ге таянған батырға дүре салмағанмен, Сібірге жер аууға кесті. Бірақ жер аууға жарамай, түрмеде жантәсілім етті.

	Батырдың басқа ұлдарынан дерек болмағанмен, Алдамбайдан із бар. Алдамбайдан – Шағырай, Шағырайдан – Ұлықпан, Ұлықпаннан – Отан соғысы және еңбек ардагері Шағырбаев Тұрғали Ұлықпанұлы. Жасы 80ге таянған ақсақал Ақтөбе облысы, Алға ауданының «Қарабұлақ» совхозында тұрады. Тұрғали қариядан ұрпақ бар: Құспандияр, Мақпал, Шадияр, Мұқатай, Нарзангүл, Жұмагүл − бәрі де бірбір шаңырақ иелері.

	16. Жүсіп Құланұлы. Әлімнің Назар тайпасының ықпалды биі. Баймағамбет қуғыны кезінде Исатаймен Махамбет бөлініп қалып, Тінғали Тайсойғанұлы, Сарт Еділұлы бастаған 15 көтерілісші Жемнен асып, Назар ауылдарының жерін басқанда, Жүсіп Құланұлы тарығып келген ерлерге қамқор болған. Күтушілер қойып, сойыс бөліп, бастарына үй тіккен. Өзінің қарамағындағы билер Ерсары Тәңірбергенұлы мен Бибатша Қидайұлына оларды бағып, күтуді тапсырған. Көтерілісшілердің кемдік көрмей қыстап шыққаны белгілі. Жүсіп Құланұлы Исатайға Үшбөкенбайда 500 қол жиып берген.

	Түпнұсқа құжаттардан білетініміз оның ағасы би Медет Құланұлы мен баласы Шымбай Жүсіпұлы. Олардан ұрпақ болуы әбден мүмкін.

	17. Исатай Махамбет қозғалысына атсалысқан есімдері мен істері еңбегіміздің әр тұсында аталған көтеріліс қаһармандары аз емес. Олар: старшын Өтеміс Қошқарұлы (Олжаорыс Байбақты), старшын Әлжан Тұрманбетұлы (Қарағұл Жаппас), старшын Есмұхамбет Жантумаұлы (Есен Беріш), старшын Сәмәмбет Жантумаұлы (Есен Беріш), старшын Тілеулі Айжарықұлы (Бесқасқа Беріш), старшын Күзембай Байғозыұлы (Бесқасқа Беріш), старшын Дәуіт Ермекұлы (Жайық Беріш), старшын Есболай Өтетайұлы (Жайық Беріш, Жарылғас), старшын Ибақты Дықмамбетұлы, старшын Достан Сарыұлы (Ысық), Кенжеәлі Балықұлы (Қаракемпір Шеркеш), старшын Қаратоғай Мәмбетұлы, старшын Наурыз (Таз).

	Сондайақ аттары хатқа түскен көтеріліс сарбаздарын да атай кеткен жөн деп білдік. Олар: Рахмет Әбдікәрімұлы (Жайық Беріш), Атантай Тоқанұлы (Есен Беріш), Ұмбай Жанқожаұлы (Жайық Беріш) – батырдың хан ордаға сес көрсету жорығына қатысқан сарбаздар. Аманқұт, Жаманқұт Бәтиұлдары (Адай) – старшын Бисенбай Алтынбайұлы ауылын шапқан, Сырым Байсалұлы (Есен Беріш), Ақжол Байғұлұлы (Жайық Беріш), Есмұхамбет Тоқшаұлы (Жайық Беріш), Өтеғали Бикөсұлы (Жайық Беріш), Асанбек Қойсарыұлы (Жайық Беріш, Тұрымтай), Дәуіт Қожаназарұлы, Жолдыбай Айсарыұлы (Жайық Беріш, Жарылғас), Тас Есенбайұлы (Жайық Беріш, Жарылғас), Таңғыт Айсарыұлы (Жайық Беріш, Жарылғас), Нарынбай ІІІорманұлы (Жайық Беріш, Жарылғас) Матай Құсанұлы (Жайық Беріш, Жарылғас), Жайық Маймақұлы (Жайық Беріш, Жарылғас), Ауыт Егізбайұлы (Жайық Беріш Жарылғас), Құлтай Тотабайұлы (Жайық Беріш, Жарылғас), Тоқтарбай Есенғұлұлы (Жайық Беріш, Жарылғас), Жантемір Мырзаұлы ( Жайық Беріш, Жарылғас), Жапар Айпанұлы ( Жайық Беріш, Жарылғас), Есәлі, Сатыбалды, Байдәулет Кәсіпұлдары (Жайық Беріш, Жарылғас), Үдербай Бейсеуұлы (Жаппас), Қозыбай Есқараұлы (Жайық Беріш), Мұсабай Қарақұлұлы (Қаратоқай Беріш), Тасқынбай Жұбанұлы (Есен Беріш), Байназар Аяпұлы, Сапақ Бодайұлы (Есенғұл Беріш, Көккүміс), Байбосын Есенгелдіұлы (Жайық Беріш), Қарағұл Бабақұлы (Қаратоқай Беріш), Төлеміс Бақсы (Ысық, Қыдырғұл), Құсан Құлақұлы (Байбақты, Құлшық), Елеміс Барбыұлы (Байбақты, Бұғанай), Көбек Алғаұлы (Байбақты, Олжаорыс), Айтқұл Жанболатұлы (Байбақты, Дәуімшар), Жәлім Түменұлы (Қызылғұрт, Соба), Жанназар Қасымұлы (Ноғай–қазақ, Қостамғалы), Мәстек Ахметұлы (Ноғай–қазақ, Қазанқұлақ), Құлсейіт Асанұлы (Ноғайқазақ, Қояс), Айтас Күсепұлы (Тана, Қалмақан), Қанай Қосымбайұлы, Зиянбай Байболұлы, Ақмырза Жүсіпұлы, Текеш, Дат Тілекұлы (Қаратоқай Беріш), Ажыбай Қадырұлы (Алаша, Барамық), Ботбай Құшақұлы (Қаратоқай Беріш), Бапай Сарыұлы (Есен Беріш), Бангүрік Қаржауұлы (Алаша, Барамық), Төлеген Сәрекенұлы (Жайық Беріш Тұрымтай), Аппаз Қошайұлы (Ноғайқазақ), Баймұрат Әбдікәрімұлы (Жайық Беріш, Ағатай), Кішібай, Нұрбай, Қадірбай, Өрісбайұлдары (Жайық Беріш, Ағатай), Нарынбай, Сығыр Кішібайұлдары (Жайық Беріш, Ағатай), Жаңабай, Алтынбай Рахметұлдары (Жайық Беріш, Ағатай), Құдайберген, Шоқа Қыстаубайұлдары (Жайық Беріш, Ағатай), Амантай, Атантай Көбекұлдары (Сарыкүшік Масқар), Айтмағамбет Өтегенұлы (Табын), Рахмет Бекұлы (Кердері), Еркінәлі Сағындықұлы (Алаша), Наурызалы Қаржауұлы (Тама), Оразғали Сарманұлы (Бесқасқа Беріш), Сарт Ерәліұлы (Қаратоқай Беріш) Жанұзақ Адырбекұлы (Шеркеш), Нәдір Қашқынұлы, Үргенішбайұлы (Ысық), Айдабекұлы (ЬІсық), Бұлабекұлы (Ысық), Шернияз Жарылғасұлы (Ақ Кете, Айдар), Дүйсекеш ақын (Ақ Кете, Айдар), Жұмырбай Мәмбетұлы (Алаша, Қарабура), Әрен Шотұлы, Тоқпан батыр (Алаша, Қарабура), Байтілеуұлы Шынай батыр, Бұртақ Торғайұлы (Қараораз Ысық) Самырат Қабдыкерімұлы, Тізбай Қабдыкерімұлы, Күмісбай Рахметұлы (Жайық Беріш).

	Бұл әр кезде, әртүрлі жағдайларда құжаттарға аты іліккен көтеріліс сарбаздары. Оларды тізіп отырғандағы мақсат білетін ағайын тумалары табылып, көтерілістің көмескі тұстарына жарық түсіретін соны деректер табыла ма деген үміт.





ЖӘҢГІРДІҢ КҮЙРЕУІ




	Соңғы жылдары Жәңгір қан қысымы көтерілетін дертке шалдықты. Білмеген біреулер 20 жыл хан болып қаздай қалқып, қудай жайқады дейді, әй қайдам, ел тізгінін ұстау оңайға түспеді. Қазақ бұрынғы қазақ емес, мүлде өзгеріп кетті: ханнан именуі, үлкеннен қаймығу, сөзге тоқтау жайына қалды, айғайшыл, ашушаң, күдікшіл мінез тапты. «Бұл шұнақ орысқа қай күні сатып жібереді» деп іргеңнен сығалап отырғаны. Сыртынан «шоқыншық» дейтін де көрінеді. Бас пайдасын білмейтін, түйедей теріс шаптырған мұндай халықты көрсе көзі шықсын. Болмашы жаңа бастаманың өзін бір жайлы қылғанша киіз қазықты жерге қаққандай болдырады. Бұған «баяғы атабабаның жолымен жүр, ежелгі «Жеті жарғының» үлгісімен басқар» дейді, оның келмеске кеткенімен, заманның шырқ айналып басы аяғына келгенімен шаруасы жоқ. Осыны ұқтырам деп біреуге тілі тиді, біреуге таяғы батты. Әйтеуір дұшпандарына дес бермей, абырой болғанда жеңіп шықты. 1840 жылы патша ағзамның мейірімі түсіп, бұған генералмайор шенін, дворян атағын беріп, I дәрежелі қасиетті Анна орденін кеудесіне тақты, оқалы шапан жауып, беліне «Ерлігі үшін» деген арнайы қылыш байлауы – Ішкі Орданы қанға батырды, шаруасын күйзелтті деген байбаламшылардың ауызына құм құйды. Еділ–Жайық арасына Орда тігіп, хандық құрдық деп, бөркі қазандай болғанмен, «саптыаяққа ас құйып, сабынан қарауыл қараған» ақ патша адымын аштырар емес. Орынбор басында, патша сарайы төңірегінде хандыққа қарсы күштер итжығыс түсіп жүр. Неше жыл атысыпшабысып хан деген пәленің қазақ даласында көзін құртқанда, қайтадан хандыққа жол беру – таза ақымақтық деп ашықтанашық айтып, өштесіп жүргендер жетерлік. Сондайлардың сөзіне ерген Сенат 1837 жылы 15 қаңтарда шектен шыққан шешім қабылдады.

	«Хан құны 30 сомнан аспайтын даулы істерді ғана қарасын, басқасын түгел орыс әкімшілігінің сотына берсін» деп. Бұл хандықты «қуыршаққа» айналдыру еді. Бір жағынан Исатаймен жағаласып жүріп, ұзақ жаз бойы аяғынан таусылып, осы өрескелдіктің бетін азар қайтарды емес пе? Оны кім біліп, кім бағалап жатыр.

	Одан бері де хандықты жойып, уақытша кеңес дегенді құруға жанталасқандар қаншама! Оның бәрімен аяқтай жүріп арпалысу оңай боп па? Оның үстіне Исатай, Махамбет сілкілесі де сілікпесін шығарды. Мәселенің шеңбірік ойнап, ширыққаны соншалық – Жайық Беріштің көлденең көк аттысын кезіктірсе, осы атып кеткелі тұрған жоқ па деп қауіптенетін болды. Тентектерді тыйып, бас білдіргендей болғанмен, тұщы ұйқысы бұзылды, есікті кілттеп, күзетті мықтап жатады. Жол жүрсе де, қаптаған күзетпен келе жатып, алаңы сейілмейді.

	Осының ақыры дертке ұрындырды. Орыстың ине шаншитын емі қонбайды және орыс дәрігерінен де қауып алатын болды. Олардың бәрі патша охранкасымен байланысты тыңшылар екенін білетін. Егдеріп ес кіргенде тұғырына қайырылып, мұсылман болатындар бар. Жәңгір де соңғы кезде қазақ еміне ден қойған: ұшықтататын, қақтыратын, қан алдыратын.

	Сол тұста Орал – Орынбор тарапында Зигмуддинов деген бақсы жүрді. Барлық тілде бірдей сөйлейді, өз айтуынша арғы тегі дағыстандық. Орынборда біраз емшілік істеп, атақ жиды. Жәңгір соған қаралуды ниет еткенді. Балдызы 1845 жылдың көктемінде әлгі халық емшісін Торғындағы саяжайында отырған хан ауылына ілестіріп келді. Әуелі науқастанып жүрген Фатимадан, сосын Жәңгірден қан алады. Екеуі де жақсарып қалады. Риза болған Жәңгір емшіге саятшылық құрғызады.

	Емші Жәңгірден екінші рет қан алады да, асығыс еліне кетеді. Арада бір жұма өтпей жатып, аяқ астынан ішібауыры бүріп, ондалап қалады. Дәрігерге хабар салғанмен, оның келуін күтпей, ашудас ішіп, құсады. Келген дәрігердің емдомынан көмек болмайды. Ұстамалы «қояншық» дертінің нышандары пайда болады. Ақыры, шөл қысып бара жатыр деп, бір шыны шай алдырып ішеді де, қолаяғы мұздап мәңгілікке сапар шегеді.

	Жәңгірдің өлімінде күмәнді жайттар көп. Жабық есіктердің ішінде Қазақ елін отар ретінде басқару, орыс шаруаларын қоныстандыру, қазақ арасына христиан дінін енгізу, сұлтандардың құқын шектеп, басқару аппаратын орыс әкімшілік жүйесіне түсіру сынды реформалар дайындалып жатқан. Ал Ішкі Ордадағы хандық орыс отарлау саясатының бұл бағытына мүлде қарамақайшы еді. Жоғары лауазымды, патша ағзамның өзімен жеке таныстығы бар Жәңгір тірі тұрғанда, хандықты жою оңай еместі. Зигмуддинов Сыртқы істер министрлігі мен Орынбор генералгубернаторлығының астыртын істер жөніндегі кеңсесінің ойлап тапқан амалы болуы ғажап емес.

	Әдетте, күмәнді оқиғалардың неше сақ күмәнді әңгімелер туғызатын әдеті. Осы ретте Орда қаласының тұрғыны Қуантаев Оразғали ақсақалдан естігенімізді айта кетелік. Әлгі дағыстан емшісі (Зигмуддинов жасанды фамилия) Кіші Жүзді аралап жүргенде, Жәңгірдің оны шақыртқанын біліп, Үбі батыр арнайы іздеп барып жолыққан: қалай да Жәңгірді өлтір деп, қара орман байлығын соған берген. Емші қан алған кезде қанға у араластырып жіберген. Сүйтіп, Үбі Жәңгірден Исатайдың кегін қайырған. Оразғали ақсақал 90 жастағы Шорадан (Хамит Чуриннің әкесі) естігенін, ал ол бұл әңгімені Жәңгірдің түйешісі болған Ережептен естіген.

	Ел аузындағы мұндай қауесеттер – бекер болмайды, Жәңгір қазасы төңірегінде бір жолсыздық орын алғанын айғақтайды.

	Сонымен хан Жәңгір 11 шілде, 1845 жылы, 44 жасында жалған дүниемен қоштасты. Ханның өліміне Орынбор генералгубернаторы В.А.Обручев, Орынбор Шекара комиссиясының төрағасы М.В.Ладыженский онша қинала қоймаған сыңайлы. Ресми түрде қазаға көңіл айтқандығы туралы да ақпар кезіге қоймады. Ал В.А.Обручевке Жәңгірдің қазасы туралы екі жұмадан кейін хабар берген шенеуінік хан жас тоқалдан зорығып өлді дегенге сайған. Оның есесіне ханның өлгенін естіген Николай I патша: «Өкінішті, өкініштіақ, зиялы әрі империя үшін аса пайдалы адам еді деген».

	Жәңгірден кейін көп ұзамай 2ші қазанда Фатима ханша, одан бір ай өткенде – 9 қарашада жас тоқал Зылиха ханша дүние салды. Патша үкімет орындары Ішкі Орданың 27 би, төрелері бірігіп жазып, Жәңгірдің Фатимадан туған үлкен ұлы Сақыпгерейді хан көтеру туралы өтінішін құлаққа ілмеді. Хандық жойылып, билік уақытша Басқарманың қолына берілді.





БАЙМАҒАМБЕТТІҢ ӨЛІМІ




	Орынбор Шекара комиссиясының архивінде Баймағамбет Айшуақұлының қызмет жолын куәландыратын құжат сақталған. Ол 1815 жылы Кіші Жүздің Батыс бөлімінің Жетіру бөлімшесін билеуші боп өмір жолын бастапты. Сол қызметте ұзақтау болып, 1831 жылы ғана Батыс Бөлімінің билеуші сұлтаны дәрежесіне жетті. 1837 жылы мамыр айында империяға адал еңбегі үшін 3дәрежелі Станислав орденін кеудесіне тақты. 1846 жылдың шілде айына дейін ол тағы бір орденнің иегері боп, полковник дәрежесіне жетті. Ал 1846 жылдың 1шілдесі күні оны император ағзам қалтқысыз еңбегі және құлшынысы үшін 2 дәрежелі алмазбен безендірілген Қассиеті Анна орденімен марапаттады.

	Ал Махамбеттің өлімі сұлтанға жаңа атақ, жаңа лауазым қосты. 1847 жылы 27 ақпанда оның өмірбаяндық ақпарында тағы бір маңызды жазу пайда болды. «Петербургте Патша ағзамның қабылдауында болып, қызметтегі құлшынысы үшін генералмайор шені берілді». Демек, ол Махамбет өлмінен екіүш айдан кейінақ Николай I патшаның ілтипатына бөленген. Бірақ Баймағамбеттің қуанышы ұзақ болған жоқ. 1847 жылы 30 наурыз күні кеудесіне таққан орденімен, ақ патшадан алған генерал шенімен су түбіне жөнеп берді.

	Түпнұсқа деректерді ел ішінде үзбей айтылып келе жатқан шындыққа барабар әңгімелер нақтылай түседі. Баймағамбет патшаның қолын алып, иығына шен тағып, ауылға жетуге асығып келе жатса, көктемнің қарғынында Елек мұзы қозғалып кетіпті. Мұндайда паромсалмен өту мүмкін емес. Сұлтан ешкімді тыңдамай, өзенге қайық салдырады. 6 төремен қайыққа отырғанда, сең ағызып әкетеді де, тентек Елек мықтыларды екі талмап, бір жұтады.

	Осы таңғажайып тосын өлімнің басықасында болған, сұлтаннан батырдың басын даулайтын Махамбеттің бажасы Асаубай Құдайкеұлы. Айтушылар Баймағамбеттің өлімін осы Асаубайдың ісі деседі. Сол тұста Електің қалың тоғайлы жағалауында төртбес серігімен Үбі де болған. Бұл оқиға туралы жазушы Қажығали Мұқамбетқалиев:

	«Бас жұтқан бас» атты хикая жазды.

	Шынында, бас басты жұтты, есепсіз, өтеусіз ешнәрсе жоғына өмірдің өзі куә болды. 10 жыл арпалысқан арыстар бірбірін жеңдік, мұқадық деп дардай болғанмен, жеңген дәнеңесі жоқ – бәрі де жер томпайтып қалды.





ТҮЙІН




	Беташар алғысөзде бұл еңбекті кітап қып шығару үшін емес, Исатай–Махамбет оқиғасын түсіну үшін жазғанымды айтқанмын. Жазбаның артықшылығы да, кемшілігі де, іздеген адамға осы төңіректен табылуы мүмкін. Өйткені, мен өзімнен бұрынғы зерттеулердегі ойпікір, тұжырым концепцияларға кіріптар болмадым, әдеттегідей көтерілістің таптық, әлеуметтік маңызын іздеп, жоқтан бар жасап бас қатырған жоқпын, жіпке моншақ тізгендей Исатай–Махамбет әсәрекеттерін күн, ай, жылдары бойынша қатаң тәртіппен тіздім. Жүгінгенім деректер мен фактілер болды. Исатай, Махамбет және олардың қарсыластарының барша істеріне ұлттық мүдде тұрғысынан, халық тағдырына пайдалы не зиянды өлшеммен ғана баға бердім, яки жаңа өлшем қолдандым. Ал еңбектің тоқ етер түйініңде жазбағым – көз үйреніп, құлақ бастыққан дағдылы түйін де емес, Исатай, Махамбеттің нақты өмір тарихын жазып отырып айтпай кеткен ойларым мен тұжырымдарым.

	1. Исатай–Махамбет тарихы – шын мәнінде Кіші Жүздің жарты ғасырлық тарихы. ИсатайМахамбет оқиғаларын алып тастасақ. Бөкей Ордасында көңіл қоярлық тарих та қалмайды.

	2. Отарға айналған елде қоғамдық дамудың бір кезеңінде ұлт мүддесін мансұқ ететін топтар пайда болады екен де, олар халықтың сорына айналады екен. Исатай, Махамбет тұсында сол нышан анық көрініс тапты. Сол себепті де Исатай, Махамбет көтерілісі әрі ұлтазаттық көтеріліс, әрі азаматтық ішкі майдан.

	3. Қазақ қауымында елге тірек әйгілі әулеттер болған. Бұқара солардың сөзіне ғана ұйыған. Осы ретте XVII ғасырдың орта кезінен Қазақстанның батыс бөлігінде іргелі Беріш тайпасы саяси күш болып қалыптасады. Олардан ел қорғаған, халыққа қамқор болған батырлар көп шыққан да, «жеті атадан шынжыры үзілмеген» әулетке айналған. Махамбеттің «Ерте көшіп, кеш қонған–санаулы сәнді орданың бірі едік» деуі тегін емес. Халықтың Исатай, Махамбет десе құлақ қайшылауы сондықтан.

	4. Исатай да, Махамбет те – баржоқты таразылап, аңыс аңдып, есеп құрғыш саясатшыл күрескерлер емес, ұрма романтик көтерілісшілер. Олардың ісәрекетінде тәуекелшіл, көзжұмба ерлік басым. Алдырмас жерде аңғалдықпен алданып қалатындары сондықтан. Жалпы, Исатай да, Махамбет те жаудың аз, көптігін есепке алуды, шегініп, қаша ұрыс салуды, тиімсіз жерде жалтарып кетуді білмеген – «азды көпке теңгеріп», «тәңірім білер, жігіттер, ажалымыз қайданды», деп қойып кетіп отырған. Олар – көтеріліс қажеті үшін малжандарын, қара орман қазынасын ойланбастан ортаға салып, бастарын өлімге байлаған жандар. Сарбаздарды қан майданға итеріп, бір шеттен қарауыл қарау дегенді білмеген, ұрысқа бастап кіріп, қиянкескінің ауыр тұстарын өздері көтерген. Бас бағып, серіктерін жауда қалдырмаған. Майданда «азды көпке теңгерсе», өмірде «қара қазақ баласын хан ұлына теңгеріп», «жетімдерге жем, жесірлерге жер» беруді мақсат еткен. Исатай, Махамбет өз істері мен көздеген мақсаттары жөнінен қазақ даласының Робин Гудтары.

	5. Көтеріліске ойпікірі бір жерден шыққан шағын топ түрткі болғанмен, ол дами келе мүдделері, саяси көзқарастары, алға қойған мақсаттары әртүрлі қауымдарды қамтитыны белгілі. Осындай күрделі қарымқатынастарда шатыспай жол тауып шыққандар некенсаяқ. Ұлттық қозғалыстың басында болғандардың кейін патшамен тіл табысып, шеншекпен, дәреже жиып, күресті тоқтатқандары немесе отаршылар алдында тізе бүгіп, кінәсін мойындап, шыбындай жанына сауға тілегендер қаншама! Исатай мен Махамбеттің ондай пиғыл ойы түгіл түсіне де енбеген. Олар ымыра дегенді білмеді. Сол себепті қарсыластары олардан құтылудың жалғыз жолы өлтіру деп білді.

	Исатай, Махамбет – адам ретінде тазалықтың, халық ісіне адалдықтың символы. Олар өліптірілген небір қиынқыстау қысталаңды бастан кешірсе де, араларына дақ түсірмей, армандай кіршіксіз таза қалпында қалды. Халықтың ол екеуін бөтенше қастерлейтіні сондықтан.

	6. Исатай–Махамбет көтерілісінде Жеңіс туын желбіреткен сәттер аз болмағанмен, шешуші ақтық айқастарда үнемі жеңіліс тапты. Отаршылардың жаттыққан машықты әскеріне қарсы тұра алмады. Көтеріліс басшылары орыс әскеріне төтеп бере алмайтындарын алдынала білді. Бірақ халықтың ызакегі қайнап келіп, құл болғаннан өлімді артық санайтын кезі болады. Исатай мен Махамбет халықтың осы ызакегінің жай оғы еді. Олардың ойланбастан өлімге бас тігуінің сыры осында. Ал оны пәрменді идея ретінде халық көкейіне құйып, сарбаздардың санасына еккен – Махамбет. Ақынның өлеңдерінде өмірді де, өлімді де тәрік еткен, ештеңеден тайынбайтын нар тәуекелшілдік сарынының айрықша шарықтайтыны осыдан.



	Ат–жігіттің майданы,

	Қылышжанның дәрмені,

	Өлім–хақтың пәрмені.

	Атақты ермен бірге өлсе,

	Жігіттің болмас арманы.



	* * *

	Бір Аллаға сыйынып,

	Ұрандап жауға тигенде,

	Кім жеңері талайды.



	* * *

	Бір Аллаға сыйынып,

	Кезенген жауға кез келдік.

	Жалаң қылыш бір атпен.



	* * *

	Арғымақ жалсыз, Ер малсыз.

	Алланың не берері болжаусыз.



	* * *

	Айғайласып жауға ти,

	Тәңірім білер, жігіттер,

	Ажалымыз қайданды.



	Исатай–Махамбет пен көтеріліс сарбаздарының көзсіз батырлығы олардың тұтынған өмірлік философияларында жатты. Жүре келе ИсатайМахамбет рухы – сол өңір жұртшылығының біреудің астамдығына төзбейтін, ерегессе шалқалап шарт кететін өр мінезі мен өршіл болмысын қалыптады. Халқым үшін жан пида деген ұрпаққа Исатай–Махамбет өнегесі мәңгілік!





VІІІ


	ҚОСЫМШАЛАР





Исатай Тайманұлы шежіресі




	ТАЙМАН

	Тайманнан – Исатай.

	Исатайдан – Жақия, Ақай, Оспан, Досмағамбет, Дүмбаян, Дүлзада, Әлпияр.



	ЖАҚИЯ

	Жақиядан – Шахмет.

	Шахметтен – Шамақ, Таңқаш, Ақон, Әмет, Сары. Шамақтан – Қадіреш, Мағия, Оңғарсын, Әйбөпе, Жұмаш, Оразбек, Құрмет.

	Қадірештен – Махмут, Минаш, Ниғмет, Камал, Бисенбі, Мүзе, Тарих.

	Минаштан – Света, Қайрош, Болат, Күләш, Самат. Камалдан – Гүлбаршын, Гүлнәр, Ғалия, Мәдина.

	Бисенбіден – Шайзада, Нәсидолла, Гүлзада, Марат. Шайзададан – Әлпия, Зухра, Айнұр, Мейрамгүл, Азамат.

	Нәсидолладан – Батыр, Сырым, Жақсылық. Мүзеден – Нариман, Жоламан, Ханбике, Сара, Жұмабике, Маржан, Еламан, Нұрлыбек.

	Тарихтан – Ғалия, Қанат. Мағиядан – Рәзия.

	Оңғарсыннан – Динаш, Смағила, Мәнза, Зәпен. Динаштан – Бауыржан, Алма, Амантай, Әлібек. Смағиладан – Мәдина, Ләйла, Мұрат, Болат, Әділбек, Әлия, Ренат.

	Мәдинадан – Ғалымжан, Руслан, Нұрлан. Ләйладан – Мерхат, Мира.

	Мәнзадан – Талғат.

	Зәпеннен – Құрманғали, Бибігүл, Айгүл. Әйбөпеден – Мәрзия, Ғапур, Ғайни, Аманкелді.

	Жұмаштан – Ғазиз, Рақым, Қасиет, Рамазан, Жәннат, Октябрь, Екпінді.

	Ғазизден – Төлеген, Ира, Талғат. Төлегеннен – Гүлден.

	Талғаттан – Айнұр.

	Рақымнан – Бекежан, Өтежан, Рая, Біржан. Бекежаннан – Тимур, Лаура.

	Рамазаннан – Карим, Асқар, Райхан, Лора, Еркін. Каримнен – Ерден.

	Жәннаттан – Нәзира. Екпіндіден – Каким, Мүнира. Оразбектен – Аманкелді.

	Аманкелдіден – Қайрат, Талғат, Қуат, Салауат, Нұртас.

	Қайраттан – Оразбек, Нұрбек.

	Құрметтен – Роза, Уәлихан, Меделхан, Нұржан, Ләззат, Гүлшат.

	Розадан – Гүлжан, Еламан, Ерлан, Гүлнәр, Бақтыгүл. Меделханнан – Гүлнәр, Анар, Айнұр, Райымбек.

	Нұрланнан – Әскер, Данияр, Салтанат. Ләззаттан – Нәзікен, Айбек, Іңкәр, Ақылбек.

	Гүлшаттан – Жанболат, Нұрболат, Нұрғиса, Шынар, Назерке.

	Таңқаштан – Қатыш, Құрман, Бимаш.

	Қатыштан – Әриполла, Ләтиполла, Зүлпәт, Ғапар. Құрманнан – Файза, Аманғали, Боранғали, Рысқали, Ырыздық, Кенжебек, Қайырбек.

	Файзадан – Сәбит, Салтанат, Гүлайым, Гүлзада, Света, Аманкелді.

	Аманғалидан – Лида, Гүлназ, Лайқат, Асылзат, Руфина.

	Боранғалидан – Жәнібек, Айнагүл, Мейрамбек. Рысқалидан – Динара, Қанатбек, Элеонора.

	Ырыздықтан – Руслан, Фарида. Кенжебектен – Дария.

	Қайырбектен – Мерей.

	Ақоннан – Арон, Ұғлама, Қисма, Мәжит.



	ДОСМАҒАМБЕТ

	Досмағамбеттен – Қодар, Садық, Қали, Жүніс. Қодардан – Текен, Бабас, Қожас, Ақас.

	Текеннен – Самиғолла, Шайдолла, Әмина. Шайдолладан – Ғазиз, Балым, Орынбасар, Алтай, Алтынай, Елтай, Болат.

	Ғазизден – Гүлбаршын, Руслан, Динара. Гүлбаршыннан – Манас.

	Русланнан – Рулан

	Балымнан – Ақмарал, Сандуғаш, Қарлығаш. Орынбасардан – Аслан, Айнұр, Алмат, Азамат. Алтайдан – Мейрамгүл, Болатбек.

	Алтынайдан – Жанболат, Талғат, Қанат. Елтайдан – Жасұлан, Аманқос, Аманжол. Болаттан – Құралай, Әлпия.

	Әминадан – Люда, Марат.

	Бабастан – Қамидолла, Қаймолда, Ләпи (Ләтиполда). Қаймолдадан – Жұлдыз, Серік.

	Ләпиден – Марат, Клара.

	Қожастан – Зидеш, Әнуарбек, Әнош.

	Зидештен – Ағиіс, Гүлнәсіп, Мұрат, Гүлшара, Бекболат, Ерболат, Нұрболат, Анар.

	Ағиістен – Гүлжан, Шынар, Әсел, Дастан, Ильяс. Мұраттан – Илан, Ақмарал.

	Бекболаттан – Райхан, Алпан. Ерболаттан – Жұлдыз, Айдос. Садықтан – Мүмән, Ізмұқан.

	Мүмәннан – Бекмұқан, Балмұқан, Рамиза, Зүлпат, Мәрия, Мәжит. Бекмұқаннан – Ғаділбек.

	Ізмұқаннан – Қазима, Бәтес, Қалжамыш. Қалидан – Мақсот.

	Мақсоттан – Құлымбет.

	Құлымбеттен – Гүлнәр, Жанар, Әнуар, Қуаныш, Қуандық.



	ДҮМБАЯН

	Дүмбаяннан – Өтепқали, Түсіпәлі, Сыралы, Қарес, Қарелі, Нәшін.

	Өтепқалидан – Райхан, Үмәй, Сәлен, Құбайдолла, Ибрагим, Хамза, Қишекен, Бану.

	Райханнан – Қабдырахман, Махмұт, Машут, Ғилыман, Самат.

	Сәленнен – Карим, Гүлза, Гүлсағида, Факиза, Әдам, Қабдол, Тоты.

	Гүлзадан – Шайзада, Мінауара, Асылбек, Аманолла.

	Гүлсағидадан – Мүзли, Әминолла. Факизадан – Мирас.

	Әдамнан – Уалитхан, Мәжит, Салауат. Салауаттан – Зәуреш, Сәлімгерей.

	Қабдолдан – Әнес, Минаш, Мұқтар. Мұқтардан – Ғаламат, Саламат.

	Тотыдан – Хикаят, Өсиет, Жедел.

	Құбайдолладан – Әмина, Мүслима, Зинет, Зұлпықар. Әминадан – Жақсылық, Қуандық.

	Мүслимадан – Айдын, Сара, Мұқажан, Махамбет, Фархад.

	Зинеттен – Мүбарак, Қалқаш, Қалима, Нұржамал. Зұлпықардан – Ақлима, Гүлбахрам, Ғалия, Әділбек, Нұрлыбек.

	Ақлимадан – Серік, Тұрсынгүл.

	Гүлбахрамнан – Баубек, Фариза, Раушан, Абат, Замзам.

	Ғалиядан – Сағынтай, Алтай, Қуаныш, Айнаеркем. Нұрлыбектен – Арман.

	Ибрагимнен – Мүтақас, Махметжан, Маймуна, Бақытжан, Ғалымжан, Зура.

	Махметжаннан – Ерназар, Света, Сәуле, Елтай. Маймунадан – Құрманғазы, Тұрақ.

	Бақытжаннан – Қаншайым.

	Зурадан – Тойдық, Күләш, Лайық, Бибігүл, Уалихан, Елемес.

	Хамзадан – Қанымзия, Уақит, Зүмрет, Нәй, Тайра, Сайдол, Зинор.

	Қанымзиядан – Карим, Ислам, Ғалия.

	Уақиттан – Шапқат, Нұрыш, Тұқпат, Шоқан, Охиза, Маруся, Ақкенже, Қуантай.

	Шапқаттан – Ардақ, Асхат, Гүлдана, Аслан, Динара, Эльмира, Айдана.

	Нұрыштан – Қайрат, Баян, Гүлнәр, Самат, Есет, Әсет, Рашид, Фарида.

	Тұқпаттан – Амантай, Айнұр, Римма, Нұрлыбек, Ағжан, Рита, Зита.

	Шоқаннан – Асылбек, Алтынай, Нұрлыбек, Әйгерім, Мұқаметжан

	Охизадан – Зәмира, Еркебұлан, Роллан, Дастан, Гүлден.

	Марусядан – Әзидолла, Салтанат, Марта. Ақкенжеден – Тұрарбек.

	Қуантайдан – Ақкүн, Арманбек, Айбек.

	Зүміреттен – Ғайнеш, (Ғайнижамал), Мүкарам, Жамсап, Төлеген, Шолпан, Жанар.

	Нәйден – Жолдас. Тайрадан – Ибатолла.

	Сайдолдан – Какима, Валя, Ұлбосын, Жаңылсын, Аймангүл, Берік, Серік, Жұмағұл.

	Валядан – Әйгерім, Арайлым, Жұлдыз. Жаңылсыннан – Ақбөбек, Жадыра.

	Аймангүлден – Әнуарбек.

	Зинордан – Раиса, Талғат, Қайрат, Илияс, Кенжебек, Бауыржан.

	Талғаттан – Фатима, Әмина, Мұхаммат. Қишекеннен – Қабес, Мәриям, Сәуле.

	Қабестен – Жанат.

	Сәуледен – Айгүл, Гүлжан, Бауыржан.

	Бануден – Хұсни, Бәдел, Мақуа, Асылбек, Жеңіс. Түсіпәліден – Қаражан, Әсімхан.

	Сыралыдан – Мәжит, Жамиға, Қамеш.

	Қамештен – Жұмағыз, Меңдібай, Нәбидолла. Қарестен – Жағиша.

	Нәшіннен – Мұхит, Батима.



	ӘЛПИЯР

	Әлпиярдан – Жұмазия, Дина. Жұмазиядан – Қайрекен.

	Динадан – Қабдол.



	Шежірені жиып–теріп, түзеген Халел Досмұхамедов атындағы Атырау университетінің доценті – Аманкелді Шамғонов.





Махамбет Өтемісұлы шежіресi





МӘНДІ ДАТАЛАР





	1791 жыл – Исатай туды.

	1801 жыл, 11 наурыз − Ішкі Орданы мекендеу туралы патша жарлығы.

	1801 жыл − Жәңгір туды. 1803 жыл − Махамбет туды.

	1812 жыл, 12 наурыз − Исатай старшын болып тағайындалды.

	1812 жыл, 8 шілде − Бөкей хан көтерілді. 1815 жыл, 12 мамыр – Бөкей қаза болды.

	1817 жыл, 2 қараша − Өтеміс Құлмәліұлы түрмеде қаза болды.

	1818 жылдың күзі – 1819 жылдың күзі – Исатай Сарайшық түрмесінде қамауда отырды.

	1824 жыл − Исатай әуелі Орал, кейін Орынбор Ордоносгаузіде қамауда отырды.

	1824 жыл, 26 мамыр – Жәңгір хан көтерілді. 1828 жыл – Ұялы сыязы

	1829–1831 жылдар − Махамбет Калмыков бекінісінде түрмеде отырды.

	1833 жыл − Қарауыл қожа Бабажанұлы Теңіз жағалауы қисымына билеуші болып тағайындалды.

	1836 жыл, 24 наурыз – 5 сәуір – Киелі мола түбінде Қарауылмен қақтығыс.

	1836 жыл, 1 караша – 25 желтоқсан – Новопороховинск тәптіші.

	1836 жыл, 6 қараша, 7 желтоқсан − Исатай тергеушілерге жауап берді.

	1836 жыл, 8 қараша, 10 желтоқсан − Махамбет тергеушілерге жауап берді.

	1837 жыл 17 ақпан – Исатай Бәйгетөбеде отырған Қарауыл қожа ауылын шапты.

	1837 жыл сәуір – Байбақты старшыны Жүніс Жантілеуұлының ереуілі.

	1837 жыл 9 маусым − Исатай Балқы Құдайберген ауылын шапты.

	1837 жыл 11 шілде – Орынборәскери губернаторы В.А.Перовскийге 15 старшын, 615 адам қол қойып, тамға басқан халықтық петиция жазылып, жөнелтілді.

	1837 жыл 14 қыркүйек – Қарауыл қожа көтерілісшіл Байназар ауылын шапты.

	1837 жыл 17 қыркүйек – Исатай Қарауыл қожаны екінші рет күйретті.

	1837 жыл 18 қыркүйек – 12 қазан Орал казакорыс атаманы Покатиловтың Нарынға сәтсіз жорығы.

	1837 жыл 9 қазан − Исатай Кокарьевск кордоны жанындағы Қарауыл қожа ауылын үшінші рет шапты.

	1837 жыл 15 қазан – Исатай Балқыны екінші рет шапты. 1837 жыл 17– 24 қазан – Жасқұста хан жасағымен көтерілісшілер арасындағы соғыс.

	1837 жыл 24 қазан − 17 старшынның кеңесі.

	1837 жыл 27 қазан − 6 қараша − Хан Орданы қоршау. 1837 жыл 8 қараша − Исатай Меркульев полктарымен соғысты.

	1837 жыл 15 қараша − Тастөбе соғысы.

	1837 жыл 21 қараша − Қосықтыда Сарт Еділұлының ауылы тұтқындалды.

	1837 жыл 22 қараша − Елекен моласы түбіндегі шайқас. 1837 жыл 26 қараша − Қаныш моладағы көтерілісшілер кеңесі.

	1837 жыл 27 қараша − Қабыланбай Қалдыбайұлы тұтқындалды. Осы күні көтерілісшіл Қызылғұрт руы жасағы да қолға түсті.

	1837 жыл 13 желтоқсан – көтерілісшілер Жайықтан өтті. 1837 жыл, 14 желтоқсан − Исатайдың әйелі Несібелі, балдызы Бағылан, Сарт Еділұлының ұлдары Ерше, Нұрша Баймағамбет сұлтанның қолына түсті.

	1837 жыл, 24 желтоқсан − Жақия Исатайұлы бастаған көтерілісшілердің бір тобы тұтқындалды.

	1838 жыл, 5 наурыз − Тайсойған − Бүйректе қыстаған Исатай 25 серігімен Жемге аттанды.

	1838 жыл 18–25 наурыз аралығы – Назар Шекті ауылдарын аралады.

	1838 жыл 26 наурыз − Оймауыт, Қалдыда отырған Жүсіп Құланұлы бидің ауылына келді.

	1838 жыл 8–9 мамыр − Исатай Қайыпқалимен жолығысты. 1838 жыл 1314 мамыр − Исатай Борсық құмында Есет Көтібарұлымен кездесті.

	1838 жыл мамырдың аяғы – Үшбөкенбай бітімі.

	1838 жыл 2–13 маусым − Исатай мен Қайыпқали Темірдегі жасақшыларда болды.

	1838 жыл 17 маусым − Көкпектідегі халық жиыны.

	1838 жыл 25 маусым − Көтерілісшілер Ойыл өзеніне келді. 1838 жыл 28 маусым − Перовский қырға әскер шығаруға жарлық берді.

	1838 12 шілде − Ақбұлақ соғысы, Исатайдың қаза болған күні.

	1838 жыл 23 шілде − Махамбет сұлтан Мұртазағали Өзбекқалиұлы ауылын шапты.

	1839 жыл 1 қараша – Ақбұлақ маңында Махамбеттің 10 жолдасы тұтқындалды. Осы шамада ақын С.П.Ковалевскиймен жолығысты.

	1840 жыл, шілде − Махамбет генерал Жемчужников отрядының байланысшыларын тұтқындады.

	1841 жыл 7 наурыз − Махамбет Дуанбасы деген жерде тұтқындалды.

	1841 жыл 24 маусым − Махамбетті жер аудару туралы әскери соттың шешімі шықты.

	1844 жыл 7 шілде − Махамбетті конвоймен кіші Жүздің Орта бөліміне жер аударды.

	1844 жыл 25 желтоқсан − Махамбет ұлы Нұрсұлтанды оқытам деп Орынборға келді.

	1845 жыл 7 шілде − Алаша рубасыларының пәлелі үкімі шықты.

	1846 жыл 19 қазан − Махамбет Баймағамбет сұлтан жұмсаған зұлымдардың қолынан қаза тапты.





ПАЙДАЛАНЫЛҒАН ӘДЕБИЕТТЕР




	1. Алектров А.Е. Из письма хана Джангира к графу Перовскому. Астраханский листок, 1892.

	2. Алектров А.Е. История Оренбургской губернии. Оренбург, 1883.

	3. Алектров А.Е. Внутренняя Букеевская орда. – Оренбургский листок, 1887, №22, 24, 25, 27, 29, 30.

	4. Аминшин Б. Махамбеттің тағдыры. Алматы, 1991.

	5. Аравин П. Степные созвездия. Очерки и этюды о казахской музыке. Алматы, 1979.

	6. Асфандияров С.Д. История Казахстана с древнейших времен. Алматы − Москва, 1935.

	7. Баламберг И. Воспоминания. М., 1978.

	8. Балмағамбетов И. Исатай батырдың ұрпақтары. «Лениншіл жас», 25 шілде, 1991 жыл.

	9. Бекбаев Қ. «Нарын таңы» газеті.

	10. Бекмаханов Е. Қазақстан XIX ғасырдың 20–40 жылдарында. Алматы, 1994.

	11. Бекмаханов Е.Б. Восстание казахских шаруа Бөкеевской орды 1836–1837 годов. Ученые записки Каз. гос. университета им. С.М Кирова. Т.31. Серия историческая. Вып. 3. АлмаАта, 1957.

	12. Досмұхамбетов X. Алтын арна. «Ана тілі», 1992.

	13. Евреинов А. Внутренняя и Букеевская киргизказачья орда. «Современник» журналы, 1851, №10.

	14. Жұмалиев Қ. Егеулі найза. Алматы, 1979.

	15. Жұмалиев Қ. XVIII–XIX ғ. қазақ әдебиеті. Алматы, 1967.

	16. Зиманов С.З. Россия и Букеевское ханство. Алматы, 1982.

	17. Қабдолов 3. Арна. Алматы, 1988.

	18. Қазақстан Республикасы ОМА. 4 қор, Iтізім, 4197, 1965, 2039,1974, 1964, 1966, 32істер

	19. Ковалевский Е.П. Странствователь по сушам и морям. СПб, 1843.

	20. Кенжалиев И. Тайманұлы Исатай. Алматы, 1977.

	21. Кенжалиев И. Махамбет Өтемісұлы. Алматы, 1974.

	22. Көшекбаев Н. Лекциялары, әр жылғы мақалалары, радиокомпазициялары.

	23. Құлкенов М., Отарбаев Р. Жәңгір хан. «Өлке» баспасы. Алматы, 1992.

	24. Құдайбергенов У. Арыстан едіау, Исатай. «Халық кеңесі» 2 шілде, 1991 ж.

	25. Маданов X. Кіші Жүз шежіресі. Алматы, 1994

	26. Мағауин М. Қобыз сарыны. Алматы, 1968.

	27. Мейер Л. Киргизская степь Оренбурского ведомства. СПб., 1865.

	28. Намазғалиев М. Таудан мұнартып ұшқан тарланым. «Атырау» газеті. 8 ақпан, 1991 ж.

	29. Неталиев М. Арыстан едіау Исатай. «Парасат», №5 1991.

	30. Неталиев М. Тайманның ұлы Исатай. «Ана тілі». 15 тамыз, 1991.

	31. Рязанов А.Ф. Восстание Исатая Тайманова. Ташкент, 1927.

	32. Савичев Н. Исатай Тайманов. (ауд. М.Неталиев) Алматы, 1991.

	33. Сб. «Народноосвободительное движение казахов в 1836–1838 годах. Алматы, 1992. (документы, материалы, статьи)

	34. Сербаринов Г. Исатай Тайманов // Труды общества изучения киргизского края. Оренбург, 1925, т.5. Вып. 9

	35. Сыдиықов Қ. Ақын, жыраулар. Алматы, 1974.

	36. Сыздыкова Р.Г. Язык «Жами аттауарих». Жалаири. Алматы, 1989.

	37. Тілепов Ж. Елім деп еңіреген ерлер жыры. «Білім», Алматы, 1995.

	38. Тілеужанов М. Дала даналығы. Қолжазба.

	39. Шахматов В.Ф. Внутренняя Орда и восстание Исатая Тайманова. Алматы, 1946.

	40. Шаяхметов Н. Из тьмы веков (портрет по черепу). Алматы, 1969.

	41. Шөреков Ы. Исатай–Махамбет. Дастан. «Жазушы», Алматы, 1976.





	https://t.me/kzkitap





