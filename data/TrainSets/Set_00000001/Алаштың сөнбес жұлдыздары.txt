	Гүлнар Дулатова

	Алаштың сөнбес жұлдыздары





	Естелік-эссе





ТҰЛПАРДЫҢ ТҰЯҒЫ




	1963 жыл болса керек. Қазақ университетінің аспирантымын. Аяулы ұстазым Бейсекең – профессор Бейсембай Кенжебаевпен әдепкі бір кеңес үстінде ұлттық прозаның бастауы туралы сөз болып қалғаны. Ыбырайдың әңгімелері, Абайдың «Ғақылияларынан» соң, үлкен эпикаға барар жол... Әрине, ең алдымен – «Бақытсыз Жамал». Зады, мені бауырына тартқан студент кезімнен бастап ұлағатты ұстазбен арамызда ешқандай тыйым тақырып жоқ, бірақ Алаш қайраткерлері туралы әңгіме болған емес. Бұл жолы амалсыздан шығып қалды. Бейсекем менің бұл тараптағы толғамыма ризашылықпен қарап, сәл-пәл жымиып, азғана отырды да: «Жарар, дүние бір орында тұрмайды, кезі келер», – деп, сөз аяғын қусырған қалып танытты. Әйтсе де мен тоқтай алмадым. «Бәрінің де тұқымы құрыды ғой, Мадиярдан ұрпақ қалды ма?» – деп сұрадым. Бейсекем көздерінің қиығы қатпарланып, тағы да үнсіз жымиды. «Осының бәрін қайдан... Иә, – деді содан соң. – Жалғыз қызы... аман-есен, дәрігер, үйлі-баранды, менің жақын бір досым, белгілі әдебиетшінің қосағы...» Сұраулы жүзімнен аңдаса керек: «Әбен Сатыбалдиев», – деді іркіліп барып. Жөн-ақ, асылдың сынығы сақталыпты, тұлпардың тұяғы бар екен... Гүлнар Міржақыпқызы. Сойы да сол қалпында – Дулатова!

	Әбен ағаны алдымен көрдім. Арада екі-үш жыл өткенде, Жазушылар одағында. Тағы да төрт-бес жылдың орайында, қызметтес болмасақ та, шығармашылық жалғастық орнапты. Әбекең жаңадан құрылған «Қазақ Совет Энциклопедиясының» бас редакторының орынбасары, мен сырттан тартылған белсенді авторлардың қатарында әрі салалық Кеңестің мүшесі едім. Әуелгі дайындық жоба – «Сөзтізбенің» қалай жасалғаны, одан соңғы әрқилы кездесулер есімде. Әбен Сатыбалдиев – өрісі кең, ұлттық санасы ғана емес, тарихи танымы да зор, абзал азамат екен. Алғашқы әмбебап энциклопедиямыздың ұлттық сыпатта қалыптасуына айрықша ықпал жасағанын нақты куәландыра аламын. Басқаны былай қойғанда, «совет өкіметінің қас жауы, алашордашыл» Міржақып Дулатовтың қызымен шаңырақ құруының өзі... көп нәрсені аңғартпай ма?! Бірде, кейінірек, өзара әңгімеде Ілекең – Ілияс Есенберлиннің айтқаны бар-ды: «Міржақыптың қызы Гүлнармен мектепте бірге оқыдық, ғажайып сұлу еді», – деп. Әйткенмен, бұл сұлуыңыз «халық жауының» қызы болса, елжіреген жүректің әжептәуір түгі болуы керек. Осы екі қасиет қатарынан дарыған Әбекең отбасындағы бақыт, береке, қызықпен қоса, сырттан соғар ызғардың лебін де сезіне отырып, Гүлнар сұлуды өмірлік жар ретінде қалаған екен. Егер тайғақ дәуірдің тарам жолында дәл осындай сүйеніш, серік кездеспесе... Гүлнар апамның тағдыр-талайы да басқашарақ сызылар еді. Тозбас, тот баспас, бірақ бүгінгі күнге жете ме, жетсе, дәл осындай ізгі, мейірбан қалпын сақтар ма еді деп ойлаймын. Қайткенде де, Әбен Сатыбалдиев қайын ата – рухани әкесінің кейінгі қызығын көрмесе де, өзінің перзенттік бар міндетін атқарып кетіпті. Міржақыптың асыл ұрқын жоғалтпай, лайықты ұрпағын жалғастырумен қатар, Гүлнар апамыздың шаңырағын шалқытып, еңсесін көтеріп өтті. Соның ең үлкен бір айғағы – Алаштың ұлы тұлғалары туған халқымен қайта табысқаннан соңғы кезеңде Гүлнар Міржақыпқызы атқарған ағартушылық қызмет – естелік кейіпті үлкен үш томдық деректі кітап. Әуелгі, «Шындық шырағы» деген атпен басылған дилогия мемуар енді «Алаштың сөнбес жұлдыздары» дейтін тағы бір кітаппен толығып отыр.

	Біз естелік деп атап отырған бұл үш кітап – автордың ғұмырбаяны емес, өмір белестерінің жекелеген үзіктері ғана, онда да тек Алаш ардақтыларына қатысты көрген-білгендер мен нақты куәлардан естіген жағдаяттар. Міржақыптың артында қалған жалғыз перзенті Гүлнар 1915 жылы туған екен. Жақаң қайта шықпас темір торға түскен жылы он төрт жаста. Яғни, өз әкесі ғана емес, онымен қатарлас, алдағы, кейінгі Алаш тұлғаларының түр-тұлғасын, болмыс-бітімін де танып үлгерген межеде. Алаш азаматтарының отбасы, үрім-бұтағының бұдан соңғы қилы тағдыры өз алдына. Десе де, Гүлнар Дулатованың естелік кітабы тізбекті оқиғалар жайын күйттемейді, негізінен, Алаш ардақтыларының бізге жеткен ешбір құжат, жазбаларда таңбаланбаған мінез-құлық, әдет-жай, өзіндік ерекшеліктері, отбасылық, дүниауи тіршілігі төңірегінде. Гүлекең бала көңілімен байқап, ойға түйгендерін көзі көргенін қалтқысыз, шынайы баяндай отырып, әредікте, өзіне дейінгі һәм ес білмеген кезіндегі кейбір жағдаяттарды туған анасының немесе басқа да үлкендердің айтуы бойынша әңгімелейді. Құнарлы, жатық тілмен, табиғи қалыпта.

	Әлбетте, үш кітаптағы орталық тұлға – Міржақып. Біз бұл ретте Жақаңды ақын, жазушы, қайраткер ретінде емес, әдепкі адамдық кейпінде танимыз. Жүріс-тұрысы, киім киісі, тұрғылас азаматтармен, үлкен аға, кіші іні, ағайын-туыспен арақатынасы, үй іші, отбасындағы мейірбандық пен әрқилы сын кезең, қиын жағдайдағы қалыпты мінезі – түйіп айтқанда, қазақ тарихындағы өзгеше бір серектің – айнымас ұлтшыл, қайтпас күрескер Міржақып Дулатұлының кісілік бейнесі көрініс табады. Сонымен қатар Міржақып ғұмырының қилы замандағы кейбір қалтарыс сәттері де алға тартылыпты.

	Алып тұлғасы, ізгі болмысы үш кітапты да көктей өтетін Ахаң – Ахмет Байтұрсынұлы жөнінде де дәп осы сөздерді қайталап айтуға болар еді. Сонымен қатар жалпы жұрт қастерлеген ұлы ұстаз, ақылман ақсақал айқын танылады. Бұл ретте Алаш көсемі Әлекең – Әлихан Бөкейханов өз алдына бір төбе. Ахмет Бірімжанұлы, Айдархан Тұрлыбайұлы және оларға жалғас қаншама қазақ зиялысы тағы жүр. Осындай азаматтарға серік болған, көркіне ақылы сай қазақ әйелдері де ұмыт қалмапты. Бұл қатарда Гүлекеңнің өзінің туған анасы, Жақаңның зайыбы Ғайнижамал айрықша көрінеді. Үлкенге келін, кішіге жеңге, отбасында береке, өмірдің қызығына да тұшынған, азабын да тартқан, амандықта қалған жалғыз қызын оң жолға салып кеткен, ақыры қапада дүниеден озған Ғайнижамал Жақаңа лайықты жар болған екен.

	Бүгінгі жұрт айрықша назар аударатын бір жағдай – Алаш азаматтарының өзара құрмет, сыйластығы. Әрқилы мінез бар, бірақ ұлттық мұрат биік әрі ортақ болған кезде ешқандай пенделік алалыкка орын калмауға тиіс. Өз кұнын білген тұлға, артык-кем демей, тұрғыласын да кастерлейді. ХХ ғасыр басындағы казак зиялылары тап осындай еді. Сонымен катар ол кездегі казак та... азаматын сыйлай білетін. Гүлнар апамыздың мемуарында Алаш тұлғаларының өзара катынасы ғана емес, оларға деген бір жағы Шыңғыстау, бір жағы Омбы мен Орынбор, Қызылорда – бүкіл казак жұртының кадір-кұрметі каншама әңгімеге аркау болыпты.

	Иә, Гүлнар Міржакыпкызының естелік кітаптарынан адам кейпі ғана емес, заман суреті де белгілі дәрежеде көрініс табады. Алас-кұлас 20-жылдар негізгі аркау болса, одан соңғы азапты заман, отаршыл тәртіп түнекке тыккан арыстардың кейінгі ұрпактарының көбіне-көп кайғылы, әркилы тағдыры...

	Біздің бұл шағын макаламыз – кітапты талдау емес, барды бағалау ниетімен жазылды. Шындығын айтсақ баяғы Кенесары заманынан соң, алпыс жыл дегенде, енді кара кылыштың жүзіне емес, алымды сөз, білгір саясаттың күшіне сүйеніп, кайта көтерілген казактың жаңа толкыны – «Қазак» газетінен басталып, Алаш-Орда өкіметімен дәуірлеген өзгеше тұлғалар туралы каншама деректі кұжат болса да, көзкөрген естелік атаулы мүлде жок кой. Совет өкіметінің жантәсілім карсаңында «Жұлдыз» журналының арнайы өтініш, тапсырмасымен жазылған бірер макала, әлдебір үзік елестер болмаса. Осы орайда Гүлнар Дулатованың естелік байып тұрғысындағы үш кітабы – казак руханиятындағы өзгеше бір казына дер едім. Асырып айтылған сөз емес. Барыңыз да, нарыңыз да осы. Ахаңның маңдайына бітпеген, Мағжанның жастай кеткен, Әлекеңнің көктей киылған балалары кайтып келіп әңгіме айта алмайды. Гүлнар апамның колынан шыккан аталмыш кітаптар – каншама тарынса да, тамырымызды біржола кұрта алмаған зұлмат заманнан өтіп, бізге жеткен күтпеген бір олжа.

	Мүхтар Мағауин, 22. IV. 2009, Прага қаласы.





I БӨЛІМ





ҚЫМБАТ МАҒАН БОСАҒАМ...




	Өткен күндер хикаясын жазуды өзімнен бастайын. Мен – Гүлнар – Міржақып пен Ғайнижамал Дулатовтардың тұңғыш перзентімін. 1915 жылы қарашаның төртінші жұлдызында дүниеге келіппін. Туған қалам Орынбор болғанымен, әкем туу туралы куәлігімді елден басқа біреулер арқылы алдырған екен. Төлқұжатымда: «Қостанай облысы. Торғай. Қазіргі Жангелді ауданы» деп көрсетілген. Міржақыптан қалған жалғыз болғандықтан, өзімді әке өмірінің жалғасындай көріп, фамилиясын өшірмей, Гүлнар Дулатова болып өмір сүріп келемін.

	Өзім туралы көңіл түкпірінде ұялап, есімде қалған көрген-білгендерім, жиған-тергендерім көп, бәрін түгел жазып шығу оңай дүние емес. Өзімнің қандай ортада туып-өскенімді әкем Міржақыптың қаламдас дос-жарандары, ұстаздары, кімдермен жақын арақатынаста болғаны жайлы анам Ғайнижамалдан естіп-білгендеріме сүйенемін. Оған қосарым: есейгеннен бері білетінім – қай жерде, кімдермен бірге тұрғанымызды, таныс кісілердің түр-әлпеттері, киген киімдеріне дейін көз алдымда, көңілімде сайрап тұр, ұмытылған жоқ. Соның бәрін жазу үшін Ғайнижамал анамның әңгімелерін де жиі-жиі еске алуыма тура келеді.

	«Жақаңмен қосылу тойымыз Омбыда 1914 жылдың 14 мамырында өтіпті. Үйлену тойымыз Омбыға таяу «Коломзино» стансысындағы мейрамханада болды. Тойға қатысқандар: шешем – Қанипа, үлкен әжеміз, ақ батасын берген Әйеміз еді (ол кісіні бәріміз «Әйе» дейтінбіз). Омар ағам (Оматай) мен Батиха жеңгем, оның туыстары Досмұхамбет Кемеңгеровтерден: Қошмұхамбет (Қошке) – Батиханың немере інісі, өзінің сіңлісі – Рахима (Ботанай) – менің айырылмас досым, Зейнеп (оны «Япон» дейтінбіз) – менің бөлем – шешемнің Мүслима деген сіңлісінен туған. Японның күйеуі Қартқожа Тоғанбаев, Гуля, жездем Ерқосай Мұқышев, апам Ғалия мен Омбы мешітінің имамы Ғалым Әбдірахимовтың ұлы Сұлтан, қарындасы, менің құрбым – Халима және Айдархан Тұрлыбаев. Семинария окушылары – Мағжан, Сәкен, Сәдуақас Шорманов әйелдерімен, Асфендияр Шорманов, ауыл шаруашылығы мектебінде оқитын – Бірмұхамбет (Біркей) Айбасов, жас жігіт Мұхтар Саматов, Қуанышев деген купецтің қыздары – Әмина мен Жәмила, Сафа Шонаев, ағайынды Асылбек, Мұсылманбек (Мүси), Мұратбек Сейітовтер, Омбының атақты дәрігері Нечаев, Оспан Төлепов (Японның ағасы), бәрін атап айтар болсам, кісілер толып жатыр», – дейтін шешем.

	Енді ойласам, бұл тойға қатысушылар қазақ халқының алғашқы зиялылары, есімдері мен еңбектері әлемге жайылған Алаш азаматтары екен. Көбін естігенім болмаса, көруге нәсіп бұйырмады. Бірақ жоғарыда аты аталған кісілерден қалған ұрпақтарымен ұдайы кездесіп, араласып тұрамын.

	Анам Ғайнижамалдың естелігінің жалғасына қайта оралайын:

	«Тойымыздан кейін Омбыда кідірмей, Орынборға жүріп кеттік. Орынбордың вокзалы басында бізді қарсы алғандар: Сейдазым Қадірбаев (заңгер), оның жамағаты Жаңыл мен Таймінер Қоқанов орыс әйелімен. Сейдәзім Жақаңмен бірге өсіп, бірге оқыған жан жолдасы әрі құрдасы екен. Таймінер де оның айырылмас досы, бұлар Орынборда қызмет атқаратын зиялылар болып шықты. Менің танысуым сол күннен басталып кетті. Жақаң 1913 жылдан бері өзі тұрып жатқан Абрамованың Поцелуевский деп аталатын тар көшесіндегі үйіне түсірді. Ол заманда жалға пәтер берушілер үйлерін толық жиһаздарымен өткізетін.

	Жүгімізді түсіріп, үйге кірсек, Жаңыл құрбым той рәсімін жасап, қонақтарға дастарқан жайып қойыпты. Көп ұзамай үйімізге Ахаң мен Бадрисафа Байтұрсыновтар келгенде қуанғаным-ай! Құшақтарына кіріп кеттім. Байтұрсыновтар – Омбыда тұрған кезінде біздің Досымбековтердің үйімен танысып, жақындасып кеткен кісілер. Бала кезімнен «ағай», «жеңгей» деп үйреніп кеткендіктен, маған бөтендігі болмайтын. Ағай мені «Гая қарындасым» дейтін. Енді келіні боп түскенімде де бұрынғыша «қарындасым» деуін өзгерткен жоқ.

	Біз 1915 жылға дейін жоғарыда айтылған пәтерімізде тұрдық, сен сол үйде дүниеге келдің. Үш үйдің ортасында туған жалғыз бала бәріміздің қуанышымыз, алданышымыз болғандықтан, сені қатты еркелетіп өсірдік қой. Сені қырқыңнан шығарып, шілдехана өткізуге сонау Омбыдан нағашы әжең – менің шешем – Қанипа келді. Ахаң, Бадрисафа бастаған топқа қосылған кісілер: Қадірбаевтар, Таймінер Қоқановтар, Хайретдин Болғанбаев, Файзолла Ғалымжанов, Сағындық Досжанов, оның қарындасы Аққағаз бен гимназияда оқитын Гүләйім Балғынбаева, оқушы Сара Есова, медресе шәкірттері Шамғали Сарыбаев, Мұхамеджан Фаризов, теміржол депосында істейтін Сұлтан Жантуаров сықылды жастар. Орынборда татар тілінде шығатын «Уақыт» газетінің редакторы Ахаң мен Жақаңның досы Фатих Каримов әйелімен болды. Фатих «Қазақ» газетінің редакциясын құрған күннен бастап қолынан келген көмегін аямаған кісі еді.

	Қанипа әжең шілдеханаға келгендерге әкелген сыйлығын үлестірді. Қыздарға – күміс сақина, білезік салды, алқа тақты, жігіттерге – алтын теңгелер, әйелдерге – жібектен көйлектік мата тарту етті. Қонақтар саған да неше түрлі киім-кешектер, ойыншықтар әкелген болатын. Тілің шығып сөйлей бастағаныңда, папаң жақын адамдарды қалай атауды үйретті, қырық бірдегі Ахмет ағасын ең алғашқы Ата – атеке, Бадрисафаны – әжеке атандырған, Сейдазымды – папа, Жаңылды – мама дегізген Жақаңның өзі», – деп тоқтады анам.

	Бір қызығы, тілім татарша шығыпты. «Ол неліктен?» – дегенімде: «Оның себебі, Орынбор тұрғындарымен, Қазан, Уфадан келіп-кетіп жүретін таныс татар-башқұрт зиялыларымен жиі кездесетінбіз. Көршілес бай татар миллионерлерімен де араласатынбыз. Бәрінен бұрын сені ойнатып, күтетін (няня) татар әйелі болатын, сол сенімен татарша сөйлесетін. Сондықтан сенің татарша сөйлеп кетуіңе соның әсері тимеді дей алмаймын, тіпті мүмкін де емес деп ойлаймын», – деп отыратын шешем. Тағы бірде анам мынадай сұмдық оқиғаны есіне алды:

	«Сен 1916 жылы, бір жас екі айға толғаныңда балалардың сал ауруымен қатты ауырдың. Жаңа қаз-қаз басып жүре бастағаныңда, оң аяғыңды көтеріп баса алмай, оң қолыңның қимылсыз қалғанын көргенде – қатты қорықтық. Біз ол уақытта Каратаевский деп аталатын тар көшедегі №9 үйде тұратынбыз.

	Ол заманда бұл ауруды емдейтін дәрі-дәрмектер мүлдем болмайтын. Сондықтан дәрігердің берген кеңесін орындаудан басқа шара қалмады. Дәрігер: «Қимылсыз қалған қол-аяқтың бұлшық еттері бара-бара семіп, әл-күштен айырылып қалады. Мүгедектіктен сақтану үшін ерінбей, күнде массаж жасап тұру ауадай қажет», – деді де, оны қалай жасауды үйретіп берді. Мен массажды ұзақ жылдар бойы (14 жасқа дейін) тоқтатқаным жоқ. Мектепте оқып жүргеніңде де өзің емханаға барып, электромассаж алып жүрдің», – дейтін анам Ғайнижамал.

	«1916 жылы Самарада айдауда жүрген Әлекең (Бөкейханов) жаза мерзімін өтеген соң, үй ішімен Орынборға көшіп келген еді. Бұл – жаз айы болатын. «Қазақ» газетінің редакциясында тыным таппай жұмыс істейтін Ахаң мен Жақаң шілденің күйіп тұрған күндерінде қалада қалмай, Жайықтың арғы бетіндегі Бөрте ауылына жақын Қарасу деген жерге екі үй тіктірген еді. Бір үйде көшіріп апарған редакциялары да, екінші – одан алысырақ үйде бізбен бірге Ахаң, Әлекеңнің он үштегі Лизасы мен он бірдегі Сергейі (Үгітай) тұрды. Әлекеңнің жұбайы Елена Яковлевна жеңгей қаладан шыққан жоқ, тек Әлекең үш-төрт күнде бір келіп кететін. Ол кезде сен тоғыз айлық едің, еңбектеп жүретінсің. Қала мен екі ортада жүріп-тұратын редакцияның жеңіл автомашинасы болатын, оның жүргізушісі аустриялық тұтқын жігіт еді. Әлі есімде, патшаның цензоры газеттің әр санын тексеріп отыратын, өкіметке қарсы келетін материал басылса, бас редакторы Ахаңды жауапқа тартып, түрмеге отырғызуға не айыппұл салуға дейін баратын. Бұл кездерде құтқару жағын Жақаң қолына алып, жан-жаққа хабарлайтын, естіген жұрт көмектерін аямайтын еді.

	Онымен тынбай пәтерімізді тінтіп, үй ішінің астаң-кестеңін шығаратын. Түстері суық жандармдардан зәрем қалмай қорқатын едім. Жүре-жүре оған да үйренеді екенсің. Сол әдеттерін қоймай, ауылымызға келіп мазамызды алғандарын ұмыта алмаймын...» – дейтін.

	1917 жылы бүкіл ауыл-аймақты түгел қамтыған толып жатқан оқиғалар мен саяси өзгерістер баршамызға мәлім, оған тоқталмай-ақ қояйын. Ол кезде мендей сәби не білуші еді. Тұрмысымыздың өзіме белгісіз тұстарын толықтырып айтып берген анам Ғайнижамалдың сөзі мен туыстардан естігендерімді мүмкіндігімше бір-бірімен байланыстырып әңгімелеп беруге тырысайын.

	Ғайнижамал шешемнің сөзіне қарағанда, 1918 жылдың соңында біздің үй ішіміз, А.Байтұрсынов, С.Қадірбаевтар қосылып, Торғайға қарай жолға шығыппыз. Қастарына кімдердің ергенін, жол үсті қандай мекендер арқылы жүргендерін мен білмеймін. Өйткені жасым небәрі үштен төртке қараған шақ. Жолаушылардың ат басын тіреген жері – Торғайдың Сарықопа өңіріндегі Қоңыраулы өзенінің жағасындағы бірінші ауыл Қызбел болыпты.

	Енді сол күзгі болған оқиғалардың куәгері, өз көзімен көрген жақын туысымыз Бәйеке Жұмабаев ағамыздан естігеніме көңіл аударайық:

	«Әлі күнге дейін есімде, ол кезде мен баламын. Бұл 1918 жылдың күзі еді. Үлкендерден білгенім: Міржақып көкем Орынбордан ауылға келетінін, қашан шығатынын күнібұрын Ақай әкесіне (Асқар ағасын осылай атайтын) хабарлаған. Ауыл-аймақ күтіп алуға қамдана бастады. Елдің салты бойынша қадірлі қонақтарының алдынан ауылдан жырақ бірнеше шақырымдай жерден қарсы алуға шығатыны бар емес пе. Асқар ағамызға ерген кісілердің ішінде мен де бармын. Сөйтіп, бәріміз алдарынан шықтық. Алыстан көргенім: қара жолды шаңдатып келе жатқан бірнеше пар ат жегілген пәуескелер мен арбалар (тарантас), олардың екі жақ бүйірін ала жүрген салт атты жігіттер. Жолаушылар жақындап қалғанда, біз атымыздан түсіп, қарсы беттедік. Аға-жеңгелерімізбен сағыныса көрісіп, бір-бірімізді ыстық құшаққа алғанымызды ұмытуға бола ма?!»

	Жолсоқты боп шаршап келген кісілерді бүкіл ауыл үйлеріне түсіріп, дастарқан басында қонақ етті. Сапардан келгендерді жайғастыру міндетін Асқар ағам атқарды.

	Ең алдымен Ахаң Бадрисафасымен, Сейдазым Жаңылымен, Қырымгерей Сейдалин төрені және оралдық оқыған азаматтардың бірі Сейсекенов Ілиясты біздің үйге орналастырды (сол Жұмабаевтар, яғни біз тұрған үй әлі күнге дейін бар). Жақаңды Ғайнижамалымен, Гүлнар, сені Асқар атаң өзінің бажасы Ізтілеу Нұржановтың үйіне тұрғызды. Сіздермен бірге Омар Алмасов, Ғазымбек Бірімжанов, Асылбек Сейітов (дәрігер), орыс медбикесі, Ғаббас Нұрымов, күтуші Әрир деген жігіт тұрды. Кейін Ғайнижамал жеңгейді, сені және медбикені Асқар ағамыз өз үйіне әкеткен. Алаштың атты әскерін (бас-аяғы төрт жүздей) жасақтаған – Міржақып ағамыз. Әскер қатарына қосылуға: Ақтөбе, Ырғыз, Шалқар, Орал, Қостанай, Торғайдан келген жігіттердің бастарының біріккен жері – осы біздің ауыл. Асқар ағам әскерлерді топқа бөліп, әр үйге тұрғызды. Тамақтандыру мен күту жағы үй иелерінің мойнында болды да, жігіттер меншікті аттарын өздері баптайтын еді.

	Жақаң дамыл таппай жұмыс істейтін. Әскерлеріне соғысқанда қару-жарақты қалай қолдануды, атыс-шабысты қалай жүргізуді, басқа да әдіс-тәсілдерді үйретіп оқытатын. Қолбасшы рөлін Міржақыптың өзі атқарды. Ағамыздың келбеті, киген киімдері, үстіндегі ұзын сұрғылт шинелін айқастырған былғары тартпалар, аяғындағы қисық табанды етігі әлі күнге дейін көз алдымда. Күнде көретініміз – Жақаңның әскерлерін сапқа тұрғызып, ауылдан алысырақ жерге апарып жаттығу жүргізетіні. Жігіттер ауылға қайтарда бәрі қосылып «Алаш маршын» шырқайтын. Есімде қалған мына шумақ», – деп сәл ойланды да, ағамыз шырқай жөнелді:



	Кез болған соң кер заман біздің баққа,

	Жау жарағын асынып міндік атқа.

	Ел бастайтын ерлерге бұл бір зор сын,

	Жаңа талап жас ұлан, қарап жатпа.

	Заман-ай!



	Азаматы Алаштың,

	Аттанатын күн туды.

	Тұлпар мініп, ту ұстап,

	Баптанатын күн туды!



	Мен оны қағазға түсіріп алғанмын. Ағадан: «Әңгімеңіз үзіліп кетті ғой, кешіріңіз, әрі қарай айта беріңіз», – деп өтіндім.

	Ағам: «Иә, ол кездің өзі бізге, балаларға қызық көрінетін. Ауыл тұрғындары кешкі шаруаларын бітіріп, қолдары босаған соң жастардың сауықкеш өткізулеріне қарсы болмайтын. Бәріміз бір оңаша отауға жиылып, пар-парымызбен отырып ойын ойнайтынбыз. Домбыра тартып, оған қосылып ән шырқайтынбыз. Жұмбақ айтысатынбыз, шеше алмасақ, айыбымызға – алақанымызға ширатулы орамалмен соғып, пай салатын. Тездетіп жаңылтпаш айтқанда, жаңылып қалғандарды мазақтап, күлкіден ішек-сілеміз қататын еді. Жастар үшін осындай думанды күндер өте шықты.

	Алаш азаматтары қараша айынан наурызға дейін ауылда болды.

	Қызылдармен соғысу үшін Торғайға аттанарында Жақаң атты әскерін өзі бастап, қару-жарақты өз қолымен үлестірді. Жасақтың әр жігітіне: бір мылтық, бір қылыштан берді де, ауыл-аймақпен қоштасып, жүріп кетті.

	Бұл уақыт қызылдар мен ақтардың әскерлері Торғайда соғысып, екі жақ қаланы қолдан-қолға өткізіп, жауласып жатқан шақ.

	Екі армияның солдаттары да қалаға кіргеннен кеткендерінше тұрғындардың үйін тонаумен болған. Ел ішін, Торғайдың төңірегіндегі ауыл-аймақтың малын үйірімен айдап әкетіп, мүліктерін қалдырмай тонап, үйлерін өртеп отырған. Онымен қоймай, қыз-келіншектерге де зорлық-зомбылық жасап кеткендерін көрмесек те, Торғайдан келгендерден естігенбіз», – деп, Бәйеке ағамыз әңгімесін аяқтады.

	Азамат соғысының салдарынан Торғайдың тыныштығы кетіп, астан-кестені шығып, бүлініп тұрған кезін анам Ғайнижамал былайша еске алатын:

	«Папаң екеуімізді ауылда қалдырмай, өздерімен бірге Торғайға алып келді. Қаланың түрі мынау! Жақаң өз үй ішіне төніп тұрған қауіп-қатердің барын, одан аман сақтап қалудың шараларын ойластырып, айқас басталмай тұрып бізді қолайлы жерге орналастырудың қамына кірісті. Үйлеріне тұрғызатын таныстар болғанымен, олардың үйлерінде қалдыруға болмайтын қатерлі кезең еді. Сонымен Жақаңның көп таныстарының ішінен таңдап тапқаны – Асқар ағасы. Қаншама қиыншылық болса да, олардың арақатынастары үзілмей келген. Керек десеңіз, Асқар ағамыздың өз балаларына сол кісінің есімін қойғанын да білеміз. Тағы да осындай, Дулатовтарға ағайын боп кеткен кім десеңіз, «Жақсының жақсылығын айт – мерейі тасысын» дегендей, ол – торғайлық боп кеткен, ұлты татар – Хайдар қажы Шағи-Ахметұлы Мүліков. Хайдар қажының Торғайда бірнеше дүкендері болатын.

	Сауда-саттықтың арқасында байыған купец. Ол кісінің зәулім көк шатырлы, қызыл кірпішті үйіне жұрт беталды бара бермейтін, жаулар да діни қызметкерлерге тиісе бермейтін. Сондықтан Жақаң сен екеуімізді Хайдар ағайдың үйінде уайымсыз қалдырды», – дейтін анам.

	Хайдар қажының әулеті жайлы анамнан естігенімді толық түрде «Шындық шырағы» естелігімнің II бөлімінде жазғанмын, сол себепті қайталамай-ақ қояйын.

	Тағы да Ғайнижамал анамның айтқандарына құлақ салайық:

	«1918 жылы Кеңес үкіметі Торғайда құрылған соң, Жақаң атты әскерін жартылай большевиктерге қосты да, қалған серіктерімен Торғайды тастап, Атбасарға жол тартты. Атбасар Ақмола уезіне қарайтын (қазіргі Жезқазған облысы, Ұлытау ауданы). Сол Атбасардың 24-ші ауылы Табай байдың қыстауына келіп тоқтадық. Атбасарға келгеннен кейін әскерлерін таратып жіберді де, өздері Семейге жүрерде, екеуімізді Табайдың ұлы Шұбай (Жақаңның бажасы) мен Сараның үйінде қалдырып кетті. Өйткені менің аяғым ауыр, босанар мезгілім таяу, қақаған аязда алыс жолға шығу қиындық туғызары ақиқат еді. Сонымен Табаевтардың қолында тұрып жаттық», – дейтін анам.

	Біз Орынбордан шыққаннан бері еш жерде ұзақ тұрақтамаппыз. Есімді еміс-еміс білетін кезімде өзіміздің бірінші ауылда болдық, одан кейін Торғай қаласында, енді Атбасарға келгендегі көрген күніміз де сол баяғы Торғайдағы тұрмысымызға ұқсас сияқты. Бұлар да бізді тірі жанға көрсетпей неге тығып отырды? Сен папаңның атын айтып қойма, бөтен біреу: «Кімнің баласысың?» – деп сұрай қалса, «Шұбайдың баласымын» дегізіп неге үйретеді? Мамам бұрынғыдай емес, күрсіне береді, төсек тартып жатып қалатын болды. Көздері де қызарып жүреді. Ол неліктен? Анамның бұл түрін көргенімде жаным ашитын да, әлдебір сұмдықтың барын сезіп, қорқатын болдым. Үйде қамалып отырудан жалығып, ішім пысатын. Шұбайдың отбасында маған қосылып ойнайтын балалары жоқ-тын. Бір мезгіл далаға шығаратын, қыстаудың айналасындағы қалың қардан аяқ алып жүруім қиын болғандықтан, қорапты шанаға отырғызып қыдыртатын.

	Ұзақ кештерде үлкендермен бірге асық ойнау қандай қызық еді! Ермек үшін айнала отыра қап жүн түтетінбіз не түбіт қылшықтаймыз. Сара тәтем ұршықты шебер де тез иіретін еді. Маған қарап: «Түтілген жүнің алдыңа толып, аузыңа дейін жетсе, көзіңді жұма ғой, сонда мұрныңнан қызыл моншақ түсе қалады», – дегеніне кәдімгідей нанып, жүнді ерінбей түте түсетінмін. Қайран, аңқау балалық-ай!

	Бір күні кешке қарай мамам мен Сара тәтем бір жаққа жүретіндей асығып, даярлана бастады. Қолдарында орап алған нәрселері бар, мені киіндіріп, өздері де әзір болған соң үйден шықтық. Далада ат жегілген шананың қасында, Шұбайдың атқосшысы бізді күтіп тұр екен, бәрімізді отырғызды да, бөстекпен қымтап тастады. Ішімнен: «Папама бара жатқан шығармыз» деп ойлап, қуанып отырмын. Сөйтіп отырып ұйықтап қалыппын. Көтеріп үйге кіргізгенін де сезгем жоқ. Оянсам, бөтен үйдеміз. Бөлменің бір жағын тұтас алып тұрған үлкен пеш бар екен. Үйдің іші жылы да таза. Үй иесі неміс кемпірі (акушерка екенін соңынан естідім) мамамды екінші бөлмесіне әкетіпті. Сара тәтем: «Сен қорықпай осында отыра тұр. Тілімді алсаң, саған бөпе сатып аламыз», – деді де, кетіп қалды. Елегізіп айналама қарасам, есікке таяу жерде қап-қара бұйра жүнді дәу ит жатыр. Көздерін сабалақ жүн басқан. Мені көрмейтін шығар деп қозғалсам болды, ит басын көтеріп алады, қорыққанымнан тырп етпей отыра бердім. Өстіп отырып маужырап ұйықтап кетіппін. Бір мезгілде шырылдап жылаған баланың даусынан ояндым, сол сәтте Сара тәтем: «Мамаң саған кішкентай сіңлі әкелді», – деп, құшақтап бетімнен сүйді. Міржақыптың менен кейінгі ұлы Абылайға (қайтыс болған) тетелес туған үшінші перзенті Халида Атбасарда осылай дүниеге келген еді. Бірақ ғұмыры ұзаққа бармай, Шұбайдың үйіне келген соң, бірнеше күннен кейін шетінеп кетті.

	Шұбайдың үйінде қанша уақыт тұрғанымызды айта алмаймын. Күн, ай, жұлдыздарын санап күнтізбеге қарайтын сәбилерді кім көрген? Солардың бірі – өзіммін. Атбасардан қашан кеткенімізді де білмеймін. Анамның айтуына қарағанда, біз Көкшетауға Қарқаралы арқылы жүріппіз.

	Біздің алыс жол үстінде жайлы баруымызды ойлап, соның қамына Табаевтар күнібұрын кіріссе керек. Жауын-шашыннан қорғайтын (жиырмалы) төбесі жабық пар ат жегілген пәуеске даярлапты. Еркін отырып-жатуға ыңғайлап, пәуескенің аяқ жағындағы отырғышын (скамейка) алып тастатыпты да, ішіне кілемше жайып, үстіне көрпелер төсеп, арқалығымызға жастықтар қойыпты.

	Бар жүгіміз – бір шабадан және ұсақ-түйек заттар. Киім-кешек салынған су өтпейтін брезент портплед арбаның артына тиеліпті.

	Бізге ел ішін көп аралаған, белгілі байлардың ауылдарын білетін, жолдың мән-жайымен таныс, Шұбайдың сенімді жігіті атқосшы болды.

	Сарыарқаның жазық даласымен жаз жайлап, көшіп-қонып жүрген елдің ішімен сапар шеккеніміз, жол-жөнекей көргендеріміз ұмытылмайды. Арбаның шайқалғанынан ба әлде отырып жалыққаннан ба – көбіне қалғып-мүлгіп ұйықтап кететін едім. Ояу отырғандағы бар ермегім – төңірекке қарап тамашалау болатын. Сөйтіп отырып уақыттың қалай өткенін, жолдың қысқарғанын байқамай да қалады екенсің. Жол бойында қалың өскен қарағайлар мен аққайың ормандары да кездесіп жатты. Бірнеше терең сайлардан да аман-есен өттік, маған бәрі де қызық.

	Атбасардан шыққаннан бері іргелес қонған талай ауылдар кездескенімен, бұрылып тоқтамайтынбыз. Ат шалдырып, дем алу үшін бұлақтың басына келіп тамақтанып алып, әрі қарай жылжитын едік. Жолымыз – жазық далаға шыққанда – алыстан көзге түскен ұзыннан-ұзақ созылып жатқан көгілдір таулар тізбегі болды. Атқосшы бізге қарап: «Анау – Қарқаралы тауы», – деді. Тау атаулы жаратылысты алғашқы естуім, бірінші көруім – осылай Қарқаралыдан басталып еді.

	Алыстан көргеніміз – тау етегіне жайыла қонған ауыл. Қатарласа тігілген ақ киіз үйлер. Олармен аралас отырған қоңырқайлары да бар. Жақындап келдік те шеткі, басқа үйлерден бір табан жоғарырақ тігілген үйдің жанына тоқтадық. Біреулердің келгенін естіген болар, үйден бір кісі шығып сәлемдесті де, сөзге келмей үйлеріне түсірді.

	Кеңпейілді қазекемнің құдайы қонақ келгенде танысын-танымасын: «Кейін білісе жатармыз», – деп ықыласпен қарсы алатыны бар емес пе? Бізді де солай қабылдады.

	Жайғасқан соң, анам кім екенімізді айтып таныстырды. Аты бүкіл қазақ еліне жайылған Міржақыпты білмеуші ме еді?! Ойда-жоқта оның зайыбымен кездескендеріне қуанған үй іші дереу сый-құрметтерін көрсете бастады. Бұл үйде екі күндей жатып тынықтық. Ауылдың үлкен-кішісі әдеттегідей «келген қонақты көрсек» деген құмарлығымен келіп сәлем беріп жатты. Мен ауыл балаларына қосылып ойнап кеттім. Тауға қызыға қарай бергенімді байқаған балалар: «Жүр, сені тауға шығарайық», – дегенде, мен үшін бұдан артық қуаныш болмады. Балалармен бірге өрмелеп, тастан-тасқа секіріп, тау басына да шықтық. Бүкіл тау беткейін алып жатқан тастар қолдан қалап қойғандай төртбұрышты, тақтайдай теп-тегіс, үй төрінде жиналған жүкке ұқсап, қабаттасып үйіліп жатыр. Тас жіктерінен жарып шыққан көгілдір шашақты жайқалған аршалар, әр жерде тас бетіне жабысқан қызғылт сары қыналар көрінеді. Осының бәрі төселген кілемнің түріндей таудың көркін келтіріп-ақ тұр. Сол көріністер осы уақытқа дейін көз алдымда тұрады да қояды. Ауылдан кетерімізде Ғайнижамал анам үй иелеріне алғысын айтып, ауыл-аймақпен қоштасып, жолға шықтық.

	Анамның қырға шыққанда қалай киінетінін айтуды ұмытып барады екенмін, енді соған тоқталайын. Ауылға барғанда Еуропа киімін қазақы ұлттық киімге ауыстыратын. Басына сол барған жердің, елдің кимешегін не жаулығын салатын. Әр елдің киім-кешегінің үлгісі жалпы бірдей болғанымен, әйелдердің жаулығында айырмашылық барын білесіздер. Мысалы: Қызылорда мен Торғайдың жаулықтары сәукеле тәрізді биік оралып келетін де, орамалының екі ұшы байланбай алдына қойылатын.

	Орал, Ақтөбе, Жетісу өңірлерінің жаулығы бір-біріне ұқсас келетін, Семейдікі бір бөлек. Ал Атбасар – Ақмоланың кимешегі мүлдем басқаша. Анамның бұл жолы кигені – Атбасар үлгісімен тігілген кимешек болатын. Кимешегі маңдайын жауып, қастың ортасынан айшықталып, бет-әлпетін аша түсетін. Алды кеудесіне дейін созылып, арты арқасынан төмен, етегіне дейін жететін. Бір түсті жібек не жай матадан тігілген қосетекті көйлектерін ретіне қарай жиі ауыстырып киетін. Қынамалы барқыт қамзолының қапсырмасы алтын жалатқан күмістен соғылған. Бекітілетін ілгегінің екі тұсына төртбұрышты, алақанның жартысындай келген жалпақ, бетіне түрлі түсті құлпырып тұратын асыл тастар (топаз, лағыл, зүбәржат) әдемілеп орнатылған. Төменгі жағындағы шынжырмен тізбектелінген ұзынды-қысқалы салпыншақтарының жиегі ұсақ көгілдір түсті асыл тастармен әшекейленген.

	Сыртынан киетін қызыл мақпал шапаны өңірінен етегіне шейін зерленген. Оның оюларының өрнегі де кісі қызығарлықтай еді. Аяғына қонышы көк, сары, қызыл былғарыдан оюлап тігілген, өкшелі, Қазан татарларының қолынан шыққан етікті киетін.

	Бірін айтып, біріне кеттім-ау. Жоғарыда айтқанымдай, әлгі ауылдан жолға шықтық. Әр ауылға бір тоқтап, Көкшетауда тұратын анамның апасы Ғалия (Ағатай дейтінбіз) Мұқышеваның үйіне де жеттік-ау. Бұл – көктемнің орта шені болатын. Ғалия (1881–1970) өте көрікті, ақ құба, ашаң денелі, мінезі тұйық, көп сөйлемейтін, іске шебер, үй шаруасына мықты адам еді. Ол – бізді жылы қарсы алып, қолынан келгенінше қамқорлық көрсеткен аяулы жан.

	Ғалияның күйеуі Ерқосай Мұқышев (1877–1920 жж.) – Көкшетау өлкесінде орта шаруалы кісінің отбасында дүниеге келген, атығай-қарауыл руынан. Мектеп жасына толғанда ауыл мектебінде мұсылманша-орысша оқып, екі тілді бірдей меңгерген адам болатын. Патша заманында бұратана санайтын халыққа «жеңілдік» көрсеткендей, бай балаларына арнап оқуларына разверстка беріліп тұратын. Қазақшылық қала ма? «Балаларымыз шоқынып, кәпір боп кетеді» деп, балаларын оқытудан қашатын. Сол берілген разверсткамен Ерқосай Омбыға келіп, әскери-медицина училищесіне түседі де, оны үздік бітіріп шығады. Оқуын тамамдаған Ерқосай дәрігерлік қызметін Омбыдағы ауруханада атқарған. Ерқосаймен Омбы училищесін әр жылдары бітіріп шыққан қазақ жігіттері Жұмағали Тілеулин, Байахмет Рүстембеков, Әділбек Майкөтов сынды достарымен арақатынастары (хат алысу) көп жылдар бойы үзілмеген көрінеді.

	Ашық мінезді, көпшіл Ерқосай өзі қатарлы Омбы тұрғындары: Санкт-Петербург университетінің заң факультетін үздік бітірген адвокат – Айдархан Тұрлыбаев, жерлестері – Есім Байғаскин, Бірмұхамбет (Біркей) Айбасов, ақын – Мағжан және Мұхтар Саматовтармен тіл табыса білген, достасқан адам. Олармен қатар Қошмұхаммед (Қошке) әулетімен туыстасып, жақын боп кеткені белгілі (Ғалияның інісі Омардың зайыбы Батиха – Қошкенің апасы). Ерқосайдың рухани өсуіне, дүниетанымымен, ой-өрісінің кеңеюіне ықпалы тиген кісінің бірі, есімі елге танымал – Ахмет Байтұрсынов. Ахмет жайлы естіп, сырттай білгенімен, әлі жүзбе-жүз кездеспеген кезі. Жолығып, танысу сәті Омбыда басталған көрінеді.

	Ғайнижамал анам бұл жөнінде былай әңгімелейтін: «1896 жылы Ахмет Байтұрсынов жамағаты Бадрисафамен бірге Омбыға келіп, 1904 жылы Қарқаралыға жүргенге дейін осында тұрған еді. Келген бойда Ахаң көптеген қазақ зиялыларымен жүздесіп, араласып жүрді. Солардың арасынан дәрігер Баймұрат Досымбековпен пікірлері жарасып, үй ішімізбен қоян-қолтық араласып, өз адамымыздай болып жақындасып кеттік. Қанипа мен Баймұраттан туған: үлкені – Сара, одан соң мен – Ғайнижамал, кенжелері Гүлшаһра – Гуля. Ұлы жоқ әке-шешеміз мені еркек-шора етіп өсіргендіктен, гимназияда оқытудың ретін келтіре алмай (ер балалар мен қыздар бөлек болған) Сара екеуімізді үйде, әр пәннен беретін мұғалімдер жалдап, орысша оқытты. Әкеміздің бізді орысша оқытқанын, Ахаң барынша қолдап мақұлдағанымен, ана тілінде сауатты болуымыздың қажеттілігін әкеме айтып: «Көмегімді өзім беремін, ақысыз оқытамын», – деп, іске кіріскен болатын. Сара екеуімізге араб әрпімен жазуды, оқуды оңай жолмен – өз әдісімен тез үйретіп, оқытып шығарды.

	Ахаңдай озық ойлы, білімді мұғалім-ұстаздан сабақ алып, алғашқы сауатымды ашқанымды мақтан етемін. Бадрисафа жеңгейдің қазақша сөйлеуді жаңа ғана үйреніп жүрген кезі еді, бізбен тек орысша сөйлесетін. Бізді баласынып, жанынан қалдырмай, қыдыртып үйіне апаратын. Үй жиһаздарымен қоса алған жалдамалы пәтерін жеңгей күтіп, таза ұстайтын. Өздеріне қараған дүние-мүліктері жоқтың қасы. Жеңгейдің қымбат санайтын нәрсесі – «Зингер» тігін машинасы. Өзі іс тігуге шебер, Сара екеумізге киім-кешек пішуді, тігуді, машинамен кесте шалуды (дастарқан жапқыш, сүлгінің шеттерін) үйреткен-ді. Ол жылдары Ерқосай жездем үйімізге күнаралатып келіп тұратын. Ахаң мен Ерқосайдың таныстығы, достасуы біздің үйден басталған болатын. Ерқосай 1917 жылы Омбыдан туған жері Көкшетауға көшіп келіп, қалалық емханада хирург боп жүргенінде, 1918 жылы он сегіз жасар ұлы Қанапия (Қанаш) түрмеге қамалады да, ұзамай тілме (рожа) ауруының асқынуына байланысты қайтыс болады. Қыршынынан қиылған баласының қайғысынан, бір жағы – шалдыққан ауруынан айыға алмай жиырмасыншы жылы Ерқосайдың дүниеден өткенін анамнан естігем.

	Әкелерінің соңында жастай қалған балалары: Мариям, Асқар, Нұрғали мен Зейнептерді асырап, өсіру аналары Ғалияға жеңіл тимеген-ді. Ел ішін жайлаған ашаршылық, малдың жұттан қырылуы, халықтың тұрмысын күйзелткен шағында Мұқышевтың ағайын-туыстарының көмегі арқасында Ғалияға аз да болса жеңілдік тигені белгілі. Балаларын оқудан қалдырмай, бәрінің қолдарын ауыздарына жеткізген сол аяулы аналары Ғалия болды. Мұқышевтардың тұрған көк шатырлы үйі қарағайдан қиылып салынған бес бөлмеден тұратын. Терезелері көше жаққа шығатын. Сыртқы есік орналасқан дәліздің доға тәрізді иіп келтірілген төбесі баспалдақтарға көлеңке түсіріп тұратын. Оның қарама-қарсы жағында екі орындығы (скамейка) болатын. Сібірдің оқта-текте дамылсыз соғып тұратын қарлы боранынан соң жауған қар таудай боп үйіліп, кісі шыға алмайтындай етіп есіктерді бекітіп тастайтын. Сондықтан сібірліктер үйлеріне екі қабатты есік салатын: сыртқысы үйдің ішіне қарай ашылатын да, ішкі есігі дәліз жағынан қарсы жабылып ашылатын. Екі есік бірден ашылғанда, екі ортасына кісі сыятындай орын қалатын. Мұны тәптіштеп айтуымның себебін кейінге қалдыра тұрайық.

	Асүйден веранда арқылы қораға шығатынбыз. Үй мен қора айналдыра биік ағаш дуалмен қоршалған. Қақпаның кіреберіс оң жағында шағын үйде (флигель) Бәдігүл деген жесір әйел жалғыз қызымен тұратын (кім екенін білмеймін). Бұл үйдің қарсы бетінде: монша, кең отын сарайының жартысында арбалардың (тарантас, фаэтон) орны және сараймен іргелес ат қора. Мұқышевтардың үй ішіне тез бауыр басып, үйреніп кеттім. Ес біле бастаған шағымның қызықты кезеңі осы үйде өткендей көрінетін. Менен бір-екі жастай үлкендігінен болар, Зейнептің істеген ісіне еліктеп, айтқанын бұлжытпай орындайтынмын. Жаңбыр жауса, «шашымыз өседі-міс» деп, верандадан басымызды шығарып, жаңбырдың суына тосатынбыз.

	Үйдегі үлкендер әр балаға арнап күн жаққа қараған қораның бір шетіне жер қазып, дестелерге көкөніс ұрықтарын сеуіп, картоп отырғызып берген еді. Көкөністер қылтиып шыға бастағаннан-ақ мезгілінде суаруды, арам шөптерін отап тастау жұмыстарын балалар өздері істейтін. Өсірген көкөнісімнің пісіп, жеуге жарайтын күнін күтумен болдым, бірақ арманыма жете алмай Көкшетаудан кетіп бара жатқаныма өкіндім. Көкшетаудан кетерден бұрын, жаздың басында бізді Бурабайға апарғандарын еміс-еміс білемін, бірақ көргенімді есіме анық түсіре алмайтын шағым. Бурабайдың айдын көліне, Оқжетпесіне, басқа да сұлу табиғатының жаратылысына қызыға қарайтындай ол кезде менде қайбір ақыл-ой, сана бола қойды дейсіз, тек көгілдір көлі ғана елестейтін де қоятын.

	Мұнда келгеннен бері біраз уақыттың аралығында бойымның әжептәуір ұзарып, есейіп қалғандығынан ба, қайдам, анам екеуіміздің өне бойы жалғызсырап, біреулердің қолына қарап қалғанымызға, бала болсам да, мынадай тұрмыс-күйімізге кәдімгідей намыстана бастадым. «Жұрт қатарлы өз үйіміз неге жоқ? Қашанғы таныстарды паналап қонақ бола береміз? Менің сағынғанымды папам білмей ме? Қашан бірге тұрамыз?» деген сұрақтарды анама қоя беретінді шығардым. Байғұс анам басымнан сипап: «Азғана шыдай тұр, Гүлнар, папаң жақында Семейден келіп бізді әкетеді», – деп жұбататын.

	Менің тілегім, Алланың құлағына шалынғандай, қуанышты күніме де жеттім-ау. Қуаныш күнім деп отырғаным, папамның келуіне байланысты.

	Сағынышпен күткен папамның келуі біздің уайым-қайғымызды лезде таратып жібергендей, көңілді күй кешкенімізді айтып тауыса алмаймын. Дастарқан басында алаңсыз жайбарақат отырғанбыз. Бірақ қуанышымыз ұзаққа бармай, су сепкендей басылды. Ежелден қуаныш пен реніштің қатар жүретіні бар емес пе? Мұндай оқиғаның боларын кім біліпті? Осындай бей-жай қалыпта отырғанымызда, сыртқы есік үсті-үстіне қатты қағылды, неге екенін білмеймін, папам асыға киінді де, есік ашатын кісімен ілесіп шығып кетті. Айқара ашылған есіктен сау етіп үйге кіріп келгендердің біреуі – қазақ, басқалары – қару-жарақ асынған орыс солдаттары. Бастарына кигендері – қара сеңсең қоқиған папаха, үстерінде ұзын шинель. Суық түсті кескіндерінен бе, әлде төнген қауіптен бе, қайдам, мамам отырған жерінде құлап, талып қалды. Мұны көргенде – қорыққаннан еңіреп жылағаным есімде. Әлгілердің бізде жұмысы да жоқ: «Где Дулатов?» – деп, үйдегілердің жауабын күтпестен, бөлмелерді тегіс аралап шықты да, басқамызға тиіспей, үндемей өз жөндеріне кетті. Ағатайым (Ғалияны солай атайтынбыз) мамамның бетіне су бүркіп есін жиғызды. Сіңлісін жұбатып: «Қорықпа, Гая, аналар кірген кезде Жақаңның екі есіктің ортасында жасырынып қалғанын байқаған жоқ. Жақаң сыртқа шығып үлгерді, қазір барған үйі біздің сенімді орыстар», – деген соң, мамам тынышталғандай болды. Осы қорқынышты оқиға миыма шегелеп тастағандай өмір бойы ұмытылмай қалды.

	Бертін келе анамнан Көкшетауда болған оқиғаны білгім келіп сұрағанымда, ол кісі былай деген еді: «Азамат соғысынан кейін большевиктер Кеңес өкіметін құрғанын жариялады. Соғыс бітсе де, жаулармен күресін тоқтатпай жүргізе берді. Қолдарына түскен ақтарды Ревтрибунал соты қатаң үкім шығарып, атқызып та тастайтын. Жақаңды ұстауға чекистермен бірге келген жас жігіт Сәбит Мұқанов екенін біз артынан естідік. Алғашқы уақытта жауларға қарсы күресетін ЧК-ның қылышынан қан тамып тұрған кезі. Қолдарына түскен тұтқын ақтарды тексеруді созып жатпай, сотсыз атып тастайтын. Соның бәрін білгендіктен мен қатты қорқатынмын. Құдай сақтап, Жақаң аман қалды. Бұл іске кімнің қолғабысы тигенін білмеймін», – дейтін.

	Ғайнижамал шешемнен естіген осы оқиға есімнен шықпайтын еді. Өмір өз арнасымен жылжып өте берді. Мен де есейдім. Елуінші жылдары Сәбит Мұқановтың «Өмір мектебі» (1932) кітабында Көкшетаудағы осы айтылған оқиға жазылған екен. Оқыдым да, ішіме түйіп жүре бердім. Биыл (2002 жылдың тамыз айы) С. Мұқановтың «Өмір мектебінің» I кітабын (1932) қайтадан оқыдым, ал сол жылғы шыққан II кітабын қолыма түсіре алмаған соң (кітапханада жоқ), 1953–1956 жылдардағы басылымдарынан оқуыма тура келді. Көп нәрсеге көзім жетті. С. Мұқановтың Көкшетауға 1921 жылы қалай келгенін, чекистермен бірге істеген кезінде не болғанын, командирі Е. Даниловтың бұйрығын еріксіз орындағанын, Кырчик деген ақ офицері бір емес, екі рет атқандығын айтады да, сыйға тартқан сол маузердің қалыбына № 210759 нөміріне дейін көрсетіп, оны өмір бойы сақтап жүргенін жазыпты1.

	1956 жылы шыққан «Өмір мектебінің» II кітабында М. Дулатов жайындағы бұл эпизодты Сәбең кіргізбеген. Осы жөнінде қосымша материал қарастырып жүргенімде, мұрағат қоймасынан мына құжатқа қолым жетті. Жүнісов деген біреу: «Первому секретарю ЦК КП Казахстана тов. Д. А. Кунаеву» деген хаттамасында С. Мұқановтың жаңадан шыққан «Есею жылдары» (бұрынғы «Өмір мектебі» кітабының жалғасы ретінде) кітабында жазғандары туралы былай деп келтіреді:

	«В очерке «Досыма хат» С. Муканов писал, что 1921 году в г. Кокшетаве скрыл от ЧК и спас от верной смерти беглеца М. Дулатова. Но не указывал на то, что Дулатов убица Амангельды Иманова. Кроме того, выражал сожаление, что он не оправдал его доверия, не стал советским писателем и свой поступок оценил как проявление либерализма».

	«Жұлдыз». 1960. № 6. 1962. № 5. С. 145–147.

	фонда 811. опись 1. дело 158–А. лист 51–52.

	Бұл құжатқа қол қойғандар: 1) Артықбаев Ч;

	2) Джунусов М; 3) Утепов Ш.

	Октябрь (жылы көрсетілмеген).



	М. Дулатұлының қалай да Көкшетаудан аман кетуіне себепкер болған, ЧК-ның жазасынан құтқарып жіберген С. Мұқанов екендігі туралы шындықты айқындап отырған мына құжатқа жүгінбеске амалың нешік. «Сәбит Мұқанов Міржақыпты ЧК-дан неге құтқарды?» деген сауал әркімнің басына келуі ғажап емес.

	Міржақыптың атақ-даңқы қазақ еліне ерте жайылғаннан бастап, жұрттың қадірлеп, сыйлайтынын Сәбит жақсы білген. Қанша жау аталса да, Міржақыпты жазушы ретінде, ақын ретінде бағаламауы мүмкін емес шығар.

	Адамгершілігі үлкен, қазақы мінезді Сәбит Төтенше комитеттің («ЧК-ның») қыспағына қарамастан, Міржақыпты өлімге қимай, қиянаттан құтқаруына жоғарыда айтылған себептер түрткі болмады деудің қисыны келмес деп ойлаймын. Кемел жазушымыз Сәбит ағамыздың көзі тірісінде үйіне барып, осы оқиға жайлы және Міржақыпқа деген көзқарасын өз аузынан естіп, толық жазып алмағаныма қатты өкінемін.

	Сәбеңнің белсенді жас кезінде Міржақып пен алашордашыларға тиісіп, жамандап жазғаны үшін өз басым кінә тағып өкпелей алмаймын. Өйткені оны қатаң заман талабынан шыға алмауынан көремін. Неге олай жазды, неге бұлай жазбады деп жазғырудан аулақпын, кек тұтқаным да жоқ. Кім не айтты, не жазды деп бәрін жіпке тізе бергім келмейді. Өзім білетін Сәбит ағамыз соңғы 1960–1970 жылдары Міржақыпқа деген бұрынғы көзқарасынан, пікірінен күрт өзгергенін, райынан қайтқанын аңғарып, көріп жүрдім. Мұның өзі бірталай әңгіме. Қай жылы екені есімде жоқ, Сәбеңмен және біраз белгілі жазушылардың ортасында Әбен екеуіміздің де бір үйде қонақта болғанымыз бар. Сонда дастарқан басында жазушылардың өткен-кеткенді естеріне алып, әңгімелері ұзаққа созылған еді. Сәбеңнің қысқа қайырған әңгімесін қалт жібермей, ұйып тыңдап отырдық, бәрі қызық, тартымды. Езуіміз күлкіден жиылмады.

	Үстелге ет қойылды. Табақ толы сүйегімен мүшеленген еттің үстіне тұтас қазы, шұжық, қарта салынған. Қойдың басы Сәбеңе тартылды. Пысықай жігіттер ет турай бастады. Сәбең бастың құйқасын бір кесіп асады да, маған қарап: «Міржақып ағамның қызы, Гүлнар қарындасым, саған құлағын берейін», – деп қолыма ұстатты. Ағамыздың жұрт көзінше әкемді Міржақып ағам дегеніне жүрегім зырқ ете қалды (ол жылдары М.Дулатовты атау деген қылмыс). «Апырым-ай, мына сөзінің соңы неге апарып соғар екен? Менің қырсығым өзіне тиіп кетпес пе екен?» – деп зәрем қалмады. Бірақ іштей қуанғанымды несіне жасырам. Арада бірнеше жылдар өтті. Сәбеңмен келесі және соңғы кездесуім – Ғалекеңнің (Ғалым Ахмедов) бәйбішесі Қанапияның қайтқанына жыл толған кезде болып еді. Ғалекеңнің қайғысына ортақтасуға келген ең жақын қаламдас жолдастары, туыстары ішінде Әбен екеуіміз де болғанбыз. Қаралы жиындағылар марқұмды еске алып, сөйлеп жатты. Бір кезде Сәбең кеудесін керіп, қарлығыңқыраған дауысымен тақпақтата жөнелді:



	Мынау кім жатқан әлеумет,

	Жас қабірді жамылып,

	Мұнша ардақты кім еді?

	Тұрсыңдар бәрің жабығып,

	Жалғызы ма еді бұл елдің,

	Құрметтейтін жабылып!



	Бұл жатқан –

	Жарлы да емес,

	Бай да емес.

	Би де емес,

	Бек те емес,

	Сейіт те емес,

	Хан да емес.



	Алаштың бұл құрбаны –

	Аяулы жолдас – Қази жас.

	Қош, бауырым, жолдасым!

	Армансыз сенің өз басың,

	Қабыл болып құрбаның,

	Алашты Құдай оңдасын...

	(Қысңартылып берілді)



	Сәбең айтып болды да, беторамалымен маңдайын сүртіп: «Бұл Міржақып ағамның Алаштың Қази атты жігітінің қазасына арнап қабір басында оқыған «Тұңғыш құрбан» деген жоқтауы болатын», – деп үндемей қалды. Әрі қарай отырыс созылған жоқ, сөз базары тарқады да, жұрт тарай бастады. «Тұңғыш құрбанды» шығарған Міржақып әкем екенін Сәбеңнің аузынан алғаш рет естідім.

	Сонымен оқушым, Сәбеңнің әріден келе жатқан Міржақыпқа деген көзқарасы теріс болмағанына көздеріңіз жеткен шығар. Бірақ кеңестік заман ыңғайымен ішіндегісін терең тұңғиыққа батырғандай, үндемей, қағаз бетіне түсіре алмай кеткеніне өкінемін.

	* * *

	Көкшетаудан қашан кеткенімізді, Семейге қалай жеткінімізді білмеймін. Келіп түскен үйіміз – Әнияр Молдабаевтың Комиссар көшесіндегі екі қабат мекенжайы.

	Әлихан (Бөкейханов) атекемнің отбасымен бірге іргелес тұрғанымызды жақсы білемін. Біз келгенде әжеміз Еленаның ес-түссіз қатты ауырып, жеке бір бөлмеде жатқанын көріп жүрдім. Ол кісіні күні-түні медбикелер кезектесіп күтетін, күзететін, оларды «сиделка» дейтінбіз. Атекем жұмысын қалада істейтін де, папам сот қызметін ел ішінде атқарып жүретін. Келіп-кеткені болмаса, үйде тұрақтамайтын. Үйдегілерді: Әли ағасын, Лиза, Сергей-Үгітай, ауру абысынын, мені күтіп, бәрімізге тамақ пісіретін, бағатын – Ғайнижамал анам, үй шаруасына жәрдемдесетін Лиза тәтем болатын.

	Уақыт күйбең тіршілікпен өтіп жататын. Кейінгі кезде үйдегілердің сөзі тек ауру төңірегінде өрбитін. «Әне тәуір болады, міне жазылады» деп үміттерін үзбейтін. Бірақ жақсы тілек-үміттері орындалмай, бастарына қайғы-қасірет орнады. Әлихан атекемнің сүйікті жары, балаларының қадірлі анасы Елена Яковлевна дүние салды. Бұл 1921 жылдың күзі болатын. Жиырма жыл бірге өмір сүрген, күйеуінің басына түскен қиын-қыстау кездерін де (түрме, айдалу) бірге бөліскен, қолынан келгенінше жәрдемін аямай, демеп-сүйіп жүрген қосағынан айырылған Әли ағаларының қайғысына ортақ болып, көңіл айтуға келгендер тобы құшақтасып, көрісіп жатты. Марқұмды жерлеуге шалғай ауылда жүрген Міржақып қайнысы қатыса алмады.

	Елена Яковлевнаның мәйітін шіркеуде өткізбей, барлық христиан дініне сәйкес рәсімдерді үйде өткізу үшін Әлихан атекем шіркеуден жоғары лауазымды қызметкер алдырды.

	Марқұмды шығарып саларда табыт ауланың ортасына қойылды. Шіркеуден келген ұзын шашты шалдың жүзі суық екен, мойнында тағып алған шынжырлы кресі бар. Үстіне кигені – жарқыраған зерлі тон. Гүрілдеген жуан даусын созып: «Господи, помилуй, господи, помилуй», – деп шоқынып, қолындағы тұтатылған ұзын баулы сауытты (кодило) әрі-бері сермеп, айнала түтіндетіп жүрді.

	Бала кезімдегі көргендерімнің бәрі бірдей есімде қалды дей алмаймын. Сонда да ұмытпаған нәрселерім көп-ақ, әсіресе осы қайғылы оқиға жадымда мықты сақталып қалды.

	Кейінгі кезде тұрмысымызда айтарлықтай өзгерістер бола қойған жоқ. Мезгіл өте берді. Өзіме қосылып ойнайтын балалар болмағандықтан ішім пысатын. Сондықтан үлкендердің кешке таман қолдары босап, үстел басына жиналатын шағын асыға күтетінмін. Қастарынан шықпай, әңгімелерін тыңдағанды жақсы көретін едім. Әрине, сөздерінің барлығын түсіне беру қайда? Білмеген нәрселерімді сұрай беретінмін: «Ол не? Бұл қалай?» – деген сауалдарыма: «Саған оның керегі қанша?» – демейтін, жақсылап тұрып түсіндіріп беретін. Сондай күндердің бірінде естігенімді келтірейін.

	Қала тұрғындары арасында түрлі жұқпалы аурулардың тарағаны, оның ішінде, өмірге ең қауіптісі – тырысқақ ауруы (холера) екенін, одан өлгендердің саны күннен-күнге көбейіп бара жатқанын сөз етті. Бұл жаздың ортасы болатын. Дәрігерлердің ауруға қарсы түрлі шаралар қолданғаны туралы, қала емханаларында тұрғындардың бәріне дәрі-дәрмек беріп, ауруға қарсы ең маңыздысы – егу басталғаны жөнінде айта келіп: «Аурудан сақтану үшін бәріміз тартынбай еккізуге баруымыз керек», – десті.

	Келесі күні жуынып, киім ауыстырдық та, емханаға жөнелдік. Мені ертіп барған – мамам мен Лиза тәтем. Аурухананың ұзын дәлізіне жиналған жұрт кабинетке кезекпен кіріп-шығып жатыр. Кабинетке кірген бетте көрген кісім – ақ халатты, ұзын бойлы, қасқабас, қабағын түйіп алған, мұрты тікірейген қарт дәрігер. «Тез шешініп, арқаларыңды тосыңдар», – деген дәрігердің ашулы даусынан, қолындағы сорайған инесінен қорыққанымнан мамама тығыла түстім. Мамам шешіндірді де: «Гүлнәкәй, жаным, қорықпа, ауырмайды», – деп жұбатқан болды. Дәрігер жақындағанда, көзімді тарс жұмып алдым да, тыпырлай бердім. Дәрігердің мені тырп еткізбей ұстатқызып қойып, шанышқан инесінен денемнің ауырғаны сонша, бақырып жылағаным есімде. Алла тағала сақтап, ауруға шалдықпай, аман-есен қалдық.

	Арада уақыт өте берді. Үйде отыра беріп зеріккен баласын көшеге шығарып, бір сәт көңілін көтергісі келген шығар, бір күні түске таман мамам: «Гүлнар, жүр, саған қызық көрсетейін», – деп, орталық базарға алып барды. Базардың іші гуілдеген жұрт, у да шу. Заттарын мақтап, алушыларды шақырған сатушылардың айқайлаған дауыстары жер жарады. Біз тоқтамастан өтіп, базардан әрірек жерге келдік. Алдымызда кісі бойы биік, төртбұрышты келген, жан-жағы матамен қоршаулы үйшік тұр. Оның айналасына балалар жиналып қалыпты. Мамамнан: «Мына тұрған не нәрсе?» – деп сұрағанымда: «Бұл – қуыршақ ойынын көрсететін театр, қазір Петрушка шығып, өнерін көрсетеді», – деді. Театрын да, Петрушкасын да естіп көрмеген кезім. Тезірек көрсетсе екен деп асығып тұрмын. Бір уақытта жаңағы биік тұғырдан шошаң етіп шыға келген ұзын мұрынды, шошақ қалпақты, шалбары тізесіне дейін, көйлегін белдікпен буынып алған қуыршақ – Петрушка екен. Петрушка екі қолын ербеңдетіп айнала қарап алды да, басын төмен иіп шиқылдаған даусымен: «Здраствуйте, дети», – деді де, бірдемелерді айтып сөйлей берді. Сірә, Петрушканың айтып тұрған күлкілі сөздері балаларға ұнаған болуы керек, олар мәз болып алақандарын соғып жатыр. Ал мен орысша шала-пұла білетіндіктен, оның бәрін түсіне бермеймін, тек ойындарына қызыға қарай бердім. Петрушка секеңдеп бір орында тұрмайды, әлденеге ішегі қатып күледі, біресе жылайды. Баласының жылаған даусын естіген шешесі келді де, оны көтерген бойда, жіңішке даусымен әлдилеп өлең айтып, жұбатқан болды. Не керек, қуыршақтар басқа да өнерлерін көрсетті. Міне, қызық! Мен білмейтін тірі қуыршақтар да болады екен-ау? Мұндай тамашаны көрем деп ойлаппын ба?

	Ойын аяқталса да, әлгі жерден кеткім келмей тұрып алдым. Есіл-дертім қуыршақтарға ауғандықтан: «Мама, тірі қуыршақтың біреуін ғана сатып алып берші», – деп қыңқылдай бастадым. Мамам: «Қайдағыны сұрайтының не? Жүр үйге. Тірі қуыршақ болмайды, ойнатып, сөйлетіп тұрған адам, оны әртіс дейді», – деді. «Жоқ, кісі солай сөйлесуші ма еді, ол кәдімгі тірі қуыршақтың өзі», – деп көнбей қойдым. «Алып бергің келмеген соң мені алдап тұрсың», – деп, жат та жыла. Қайталап қанша түсіндірсе де болмаймын, сенбедім. Мен үшін қолым жетпеген қуыршақ – «тірі қуыршақ» қалпында қалды да қойды. Не болса соған нанып, сене беретін аңқау болармын ба сонша! Сол сағынышты, қайран балалық шағымды ұмытқан емеспін, есіме түссе – күлемін де ұялам. Сол көрініс әлі күнге дейін көз алдымда.

	Еріксіз кешегі мен бүгінгі балаларды салыстырғым келеді. Менімен замандас, қатар өскен ауыл балаларының көргендері кем, ертегілерден басқа көп нәрсені біле бермейтін. Бүгінгі еркетайлармен баяғы бала біткеннің қылықтары бірдей, бір-біріне ұқсас болғанымен, айырмашылығы таудай. Қазіргі жеткіншектердің тәрбиесі зерделі отбасынан, балабақшадан басталады да, мектепке дейін жан-жақты мәлімет алып, бар жағдайы жасалады. Оқыса – кітап, еститіні – радио, алдында – теледидар, компьютер, барса – театр, кино. Осыдан артық балаға не керек?!

	Бірін айтып, біріне кетіп қалдым-ау, қайтадан Семейіме оралайын. Семейге келгелі бері Атекем (Әлихан) мен папамның (Міржақып) жора-жолдастары, жақын таныстары үйлеріне шақыра бастады. Ең алдымен дәм татқызып, қонақ еткен – педтехникумның директоры Әбікей Зейінұлы Сәтбаевтың үйі болды. Бұл үйде кімдер болмады дейсіздер. Әбікей ағаның өзімен бірге қызмет істейтін Манап Тұрғанбаев, Біләл Сүлеевтер, Баянауылдан келіп жатқан Жұмат Шанин, Шыңғыстаудан дәм бұйырып Тұрағұл (Абайдың баласы) – Тұраш атам келіпті. Орынборға бізге келіп-кетіп жүретін Боқаш ағам (фамилиясын білмеймін), Дәку ағам (Даниял Ысқақов) әйелі Мүкәраммен, Ахмеджан ағам (Қозыбағаров) Тұрар тәтеммен, Сұлтан Оспанов, тағы мен танымайтын екі кісі бізбен бірге қонақта болды. Тамақтан кейін ет желініп, шөлдерін қымызбен қандырған қонақтар аяқтарын жазуға үзіліске шықты да, үстелден әрірек барып жайғасып отырысты.

	Әбікей аға жайдары мінезімен жымиып: «Ағайындар, осы бір кездесуімізді есте қаларлықтай сауықкешке – концертке айналдырып жіберсек қайтеді? Бәріңіз қалмай бар өнерлеріңізді ортаға салсаңыздар, – деп төңірегіне көз жүгіртті де: «Ауылдың алты ауызын өзім бастайын ба? Әлде...» – дей бергенде, Дәку: «Әбеке, ол міндетті мен алайын», – деп, қолына алған домбыраны күйіне келтірді де, «Тепеңкөк» әнін шырқай жөнелді. Ағаның даусы құлаққа қандай жағымды да тамаша еді. Отырған кісілердің көтермелеп: «Әй, берекелді! Өркенің өссін, тағы бір өлеңді айтып берші», – деген тілектерінен кейін, Дәку ағам жаңадан шығып (Керекуден), елге тарай бастаған «Қызыл бидайды» салып берді. Әбікей аға арқасынан қағып, қолын қысты. Ашық мінезді сүйкімді Мүкәррам көңілденіп кетті білем: «Мен сіздерге татарша жырлаймын», – деп, «Сарман бойларын» сызылта әдемілеп айтып берді. Жұрт қолдарын соғып, құрметтерін көрсетті. Кешті аяқтаған Тұрар тәтем мен анам Ғайнижамал екеуі қосылып: «Маңмаңгер» мен «Гауһартасты» шырқады. Тұрар Қозыбағарованың әйгілі әнші болғанынан хабарсыз едім, соңғы кезде оны әкемнің «Қазақ әдебиет кеші» мақаласын оқығанымда білдім (М.Дулатов шығармалары. Алматы: Ғылым. 241–272-бб.) Ғайнижамал шешемнің де даусы жақсы болатын, өлеңді сүйсініп айтатын еді. Менің мұндай сауықкеште бірінші рет болуымды және оның Әбікей ағамның үйінде өткенін ұмытқан емеспін.

	Әлгі концерттен кейін көңілденген қонақтар шайға дейін үстел басына жиналғанша, өзара неше түрлі әңгімеге кірісіп кетті. Еркелікпен папамның қасынан қалмайтын, ағаларымның ортасында болғанды, айтқандарын қалт жібермей тыңдағанды жақсы көретін әдетім бар-ды. Бұл жолы Тұраш атамның қыран құстар жайлы әсерлі әңгімесіне бар ынтамды салып, қыбыр етпей тыңдағанымды ұмытпаймын, сондағы ұққандарым әлі есімде. Бүркіт ұясын таудың ең биік шыңына салатынын, балапанын алудың өзі қиын, епті кісі болмаса, әркімнің қолынан келе бермейтін іс екенін, қолға түсіргеннен кейін, балапанды жұрттың көзіне көрсете бермей асыраудың оңай еместігін, бүркітші оны өзіне үйір қылу үшін жемтігін тек өз қолынан ғана беретінін, аңға салудан көп бұрын бүркітті қалай баптайтынын жеткізіп айтып отырған Тұраш атамның әңгімесінің шырқын бұзған Сұлтан Оспанов болды. Оның орынсыз жерде килігіп қыстырыла бергеніне, білгішсініп көпіре сөйлегенін жек көріп, бетіне жақтырмай қарап: «О-о-ой, Сұлтан аға-ай, қандай мылжыңсыз!», – деп айтып салған сөзіме отырғандар жабыла шуласып, күлкілерін көпке дейін тыя алмай қойды. Жігіттердің бірі: «Сұлтанның мылжың екенін білсек те үндемей жүре беретінбіз. Енді, міне, Гүлнар бәрімізден бұрын дұрысын айтып берді. Бұдан былай Гүлнардың қойған атымен «Мылжың Сұлтан» дейтін боламыз», – десті. Кейін Мылжың Сұлтан аты бүкіл семейліктерге тарап кетіп, «мылжыңды» қойып, «Қырт Сұлтанға» айналдырып жібергендерін естіген едік.

	Мылжың Сұлтанды жақсы білетіндер: Райымжан Бөкейханов, Мәкен Тұрағұлқызы, Мәмен Ғалиев, Жұматай Ақбердиндер бүгінде арамызда жоқ. Көп нәрсені білетін ғалым Қайымның (Мұхамедханов) құлағына шалынбауы мүмкін емес деп ойлаймын.

	С.Оспанов туралы бала кезімде не айтқаным есімде қалушы ма еді, ұмытылғалы қашан. Ал соны есіме салған кісіден естігенімді айтып берейін Ұмытпасам, 1948 жылдың шілдесінде Шевченко көшесінің бойымен келе жатқанымда, Жұматай Ақбердин (Әзеннің немере ағасы. Әзен туралы алда әңгіме болады) ағамызбен кездесіп қалдым. Сәлемдесіп алып, үй ішінің, Нұрыш (Нұржамал) тәтемнің, туысқандардың амандығын естіп, қуанып қалдым. Ұзақ уақыттан бері көріспегендіктен, өзімнің Шымкенттен кеткеніме бір жылдай болғанын айта келе: «Өздерің қайда тұрып жатырсыңдар? Жұмыс істейсіз бе?» – дедім. Жұматай нефтебазаның маңайына үй салып алғанын, жақыннан бері Академияның шаруашылық жағында жұмыс істейтінін айтып: «Ал, Гүлнар, біздің үйге кел. Бірге отырып әңгімелескеннен артық не бар?», – деп, қалтасынан қойын дәптерінің бір бетін жыртып, үйінің мекенжайы мен телефонының нөмірін жазып берді. Қоштасып, жүре беруге ыңғайланғанымда: «Гүлнәкәй, азғана тұра тұршы. Баяғыда (1921 жыл) кішкентай кезіңде Семейде тұрғандарыңда Сұлтан Оспановты сенің «Мылжың Сұлтан» деп атандырғаның есіңде бар ма?» – деді. Мен таңғалдым да: «Оны неге сұрадыңыз? Сіз оны қайдан білесіз? Сұлтан бар ма?» – дегендей қарсы сұрақтарды жаудырдым-ай. «Иә, сенің ол жөнінде еш нәрседен хабарың жоқ екен ғой, онда жаңалықты ести бер», – деген соң, жаяу жолдың шетіне шықтық. «Қазақстан Республикасы Ғылым Академиясының тұңғыш президенті, академик Қаныш Имантайұлы Сәтбаев Сұлтан Оспановты академияның шаруашылығын басқару жағына жұмысқа алған екен. Сол Сұлтан Оспанов Қаныш Имантайұлының өзіне істеген жақсылығын ақтаудың орнына, қадірлі ағамызға көргенсіздік жасап, ыңғайсыз жағдайға қалдырыпты. Сұлтан сол жерде біраз уақыт жұмыс атқарып жүріп, қолда бар қызмет бабын пайдаланса керек. Үкіметтің қаржысына көзі тұнып кеткен шығар, арам қолын сұғып, қылмысқа барыпты. Оспановтың жұмысын тексеруге арналып құрылған комиссия оның барлық қылмысын, ұрлығын ашып берген соң, жауапқа тарту үшін соттың қарауына табыс етіліпті. «Үрлық түбі – қорлық» дегендей, Оспанов сотталып, жазасын түрмеде өткізгенін мен кейін естідім. Соттың қанша мерзімге үкім шығарғанын білмеймін, ол уақытта менің қазіргі жұмысыма тұрмаған кезім еді», – деп Жұматай сөзін аяқтады.

	Одан бері де талай заман өтіп кетті. «Мылжың Сұлтан» деп жоғарыда жазып отырғанымда Жұматайдан баяғыда естігендерім ойыма түсе қалғаны. «Кім не демейді? Бәріне сене берем бе? Өзім білмей тұрып, біреуге құр босқа жала жауып, обалына қалуға бола ма? Анығын айқындап алайыншы» деген шешімге тоқтадым. Сөйттім де, оқиғаның шындығын анықтау үшін Оспановты білетіндерді қарастыра бастадым. Ондай көзкөргендердің, Құдайға шүкір, арамызда есен-аман жүргендеріне қуанамын. Оспанов жайлы шынайы деректерді берген болып, өткен оқиғаның ортасында жүргендердің атын атап, түсін түстемей-ақ қояйын.

	Өзіме тілектес, сыйластықпен жақын жүретін жанмен (аты-жөнін әдейі айтпай отырмын) арақатынасымыз еш уақытта үзілген емес. Күнде жолығып жүрмесек те, бір-бірімізге телефон шалып, жиі сөйлесіп тұрамыз. Бүгін 13.01.03. Ескі жаңа жылмен құттықтап, денсаулығын, мән-жай сұрастырып алдым. Біраз сөйлескеннен кейін: «Сіз Сұлтан Оспановты білетін шығарсыз, ол кісі жайлы не айтар едіңіз?» – дегенімде: «Әрине, С.Оспановты білгенде қандай?! Академияда істеп жүргенінде үлкен қылмыс жасағаны үшін сотталып кеткен еді. Нашар кісінің іс-қылығы оңушы ма еді, адамшылық қасиеттен жұрдай болатын, – деп, Оспановтың басқа да жағымсыз жақтарын, арамдығын ашып берді де, сөзінің соңғы түйінін қысқа қайырып, ашулы үнмен: – Ол жаман адам, жаман, жаман», – деп, үш қайтара «жаманды» нығыздап айтқаны мен үшін жеткілікті де түсінікті болды.

	Жұматайдың айтқаны рас болып шықты. Мұның бәрін тәптіштеп сөз етіп отырғаным, баланың да көп нәрсені сезіп, түсіне білетіндігі, жақсы мен жаман адамды айыра алатын, сезімтал қасиетімен, зеректігімен қоса аңғарғыш келетіндігі. Кішкене кезімде Сұлтанды жек көріп: «Мылжыңсың!» деуім бекер емес екен. Оның бар болмысын дөп басып айтқанымның бос кетпегенін дәлелдеу үшін айтып отырғаным ғой.





ЖАЗ – ЖАЙЛАУДА, ҚЫС – ҚЫСТАУДАҒЫ КЕЗДЕРІМ-АЙ!




	1921–22 жылдары Шыңғыстаудағы Өміртайдың үйінде бір жаз және қыстың қақ ортасына дейін тұрғанымызда көрген-білгенімді жазғаным бар. Бірақ Ақберді қажы туралы айтылмаған тұстарын толықтыра түссем, артықшылығы бола қоймас.





АҚБЕРДІ ҚАЖЫ




	Ақберді ХІХ ғасырдың ортасында Семей губерниясы Шыңғыстау өлкесінде туған, Тобықты руынан. Ақберді Құнанбай қажының Ырғызбайдан қосылатын туысы, замандасы. Ақберді ауыл молдасынан оқып, қара таныған, сауатын әрі қарай өз күшімен жалғастырған кісі болыпты. Ақберді сөзге шешен, ер көңілді, парасатты адам екен. Ел билеушілік жұмысына да араласқаны белгілі. Ел-жұрттың бітпейтін дау-дамайы, келісе алмай жүрген жесір дауы ма, жер дауы ма, барымта мәселелері ме, әйтеуір әртүрлі істерді тексерген кезінде, дауласқан екі жақты да татуластырып, ымыраға келтіретіндей әділ шешім шығарып отыратын билерінің бірі болса керек.

	Ақбердінің басына біткен мал байлығы, дәулетті тұрмыс күйі аталарынан ауысқан көрінеді. «Ақберді, Ақбердіге Құдай бақ берді» деген артында қалған сөз жұрттың әлі күнге дейін есінде. Сол байлықтың арқасында Ақберді Мекке-Мединеге барып қажы атанған. Бұл сапардан бұрын ұлдары Қысатай мен Өміртайды қалыңдықтарына үйлендіріп, екеуіне еншілерін беріп (мал, мүлкін), отау тігіп шығарған екен.

	Ақберді қажының өмірі ұзаққа бармай, кенеттен қайтыс болыпты. Өміртайдың айтуына қарағанда, тұрмыстың молшылық қызығын, құт-береке, басқа қыдыр қону дегеннің бәрін әкелерінің тұсында көрген екен. Әкелері дүние салғаннан кейін, ұзаққа бармай бастарына қайғылы оқиғалар бірінен соң бірі қабаттаса беріпті. Қыстауларында отырғанда абайсызда үй-ішінен өрт шығып, лаулаған отты өшіре алмағандықтан, бүкіл мүліктері жанып кетіпті. Мұндай жағдайда ағайын-жегжаттар қарап қалушы ма еді – солардың берген көмектерінен тұрмыстары түзей бастаған. «Жығылғанға жұдырық» дегендей, өрттен соң жұтқа душар болып, малдары қырылады да, шаруалары күйзеліп қалады. Өмірдің қатал соққысын мойымай, қайсарлықпен көтере білген Ақбердінің әулеті шайқалған шаруаларын қалпына келтіру үшін аз тер төкпеген. Қолдарына алған істеріне жұмыла кірісіп, шамалары келгенше орнына келтірген көрінеді. Бұл тұста жұттан қалған мал басы да өсіп, біртіндеп ел қатарлы тұрмыс жағдайлары да түзеліп кетеді.





ҚЫЗЫҒЫ МОЛ КҮНДЕР ХИКАЯСЫ




	Әкемнің Губсотта істейтін қызметі әр болысқа қарасты жерде өтетіндіктен, Семейге сирек келетін. Гаясы жалғызсырамасын деп, Омбыдан Гуля (Гүлшаһра) сіңлісін алдырған еді. Семейге келгеннен бері Шыңғыстауда тұратын әкемнің досы Өміртай (Өке аға) Ақбердин ай сайын бізге азық-түлік (сойылған қойдың етін, май, т.б.) әкеліп көмектесіп тұрды. Бір келгенінде, Өміртай өзінің Әзен (Назифа) деген қызын ертіп әкеліп, маған серік болсын деп, анам Ғайнижамалдың тәрбиесіне беріп кетті. Сонда Әзендей бірге ойнайтын досым табылғанына қуанғаным-ай! Екеуіміздің жасымыз қатар, құрдас болып шықтық.

	Балажанды мамамның қолы іс тігуге өте шебер, киімді өзі пішіп, өзі тіге беретін. Киген киімдеріміздің айырмашылығы болмайтын, егіз балалардай киіндіретін, тіпті шашымызға дейін бірдей етіп қырыққызатын. Ол жылдары қала тұрғындарының тұрмыстары тым ауыр болатын. Бір жағынан аштық қысса, одан қалса, қашып жүрген бандылардың тонауы мен істеген зорлықтарынан жұрттың зәресі қалмайтын. Сондықтан қауіп-қатерден отбасын сақтап қалу үшін әкем бізді Семейде тұрғызғысы, яғни қалдырғысы келмеді. Өзі жұмыс істейтін Шыңғыстау жеріне жақынырақ болғанымызды қалап, әрі қырдың таза ауасында қымыз ішкізіп, анамның (Гаясының) денсаулығын түзетуді ойлаған болуы керек.

	Қыр жаққа алып кетуді ойластырып жүргенінде, Өміртайдың шақыруы дер кезінде жеткені әкемнің көңілін орнықтырды. Үй ішімізбен жолға шығуға даярлана бастадық. Каладан қырға қарай Губсоттың атқосшысы пар ат жегілген арбасымен алып жүрді. Арбаның іші кең, төселген киіздің үстіне көрпелер салынған, артқы жақтағы бума жүктерге сүйеніп отыруға, жатып тынығуға ыңғайлы болды. Папам жорға атымен қатарласып жүріп отырды. Суыт жүріп отырып, әне-міне дегенше Шыңғыстауға да жеттік. Қара жолдың көтерілген шаңынан байқаса керек, ауыл адамдары қадірлі қонақтарына қошемет көрсетіп, бір-екі шақырымдай жерден алдымыздан шығып, қарсы алды. Екі жақ та аттарынан түсіп, жаяулатып жүріп құшақ жая сәлемдесті.

	Міржақыптың бұл ауылға алғашқы рет келуі, ауылдастарымен жақын танысуы осылай басталған еді.

	Біз келгенде ауыл қыстауларынан жайлауға көшпеген, бірақ көшуге дайындалып, киіз үйлерінде отыр екен. Жолдан келісімен жуынып-шайынып, киімдерімізді ауыстырып алған соң, үстел басына келіп жайғастық. Аласа үстелге жайылған дастарқанға түрлі дәмдер толды. Айналдыра төгілген бауырсақтар, әр жерде үюлі қуырылған бидай, тостағандарда қаймақ, май, жент, құрт-ірімшіктер қойылған. Кішкене кезімнен бүгінге дейін қалмаған бір жақсы әдетім – аңғарғыштығым. Білмейтін жайттарды не нәрсе болса да үлкендерден ұялмай сұрап алатын едім. Бұл жолы дастарқан басында аңғарғаным, шайды самаурыннан кеселерге құймай, қаладағыдай шыны аяқпен (чашкалар) ұсынуы еді. Чашкаларды өздерінше «құлақ» дейді екен. Дастарқан жиылғаннан кейін үлкендер аяқтарын жазып, көз іліндіріп алды. Бала емеспіз бе, Әзен екеуміз далаға шықтық та, тау-тастарға қызыға қараумен болдық. Жұрттың бізде жұмысы жоқ, қонақтарын күту тіршіліктеріне кірісіп кетіпті. Біреулер қой сойып жатыр, әйелдер лапылдаған отқа бас-сирақтарды үйтіп, ішек-қарын аршып әуреленуде. Оларға жақындамай тұра бердік. Мен үшін бұл көріністердің бәрі қызығарлықтай әрекет. Міржақыптың осы ауылда екенін естіп-білгендер кешке таман сәлем беруге келе бастады.

	Әкем бәрін қарсы алып, екі қолын беріп амандасты. Алғашқы сәлемдескен ақсақалға қошемет көрсетіп, қасынан орын берді. Басқалар сығылыса, иін тіресе жайғасып отырысты, үйдің іші лық толды. Міржақыпты көргісі келген кісілер үйге сыймай, сырттан сығалап, бар ынталарымен құлақтарын түруде. Аздан соң әлгі қария Міржақыпқа бұрылып: «Шырағым, өзіңді көрмесек те, ел ішіне жайылған атақ-даңқың бізге де мәлім. Кітаптарыңды қалада (Семей) оқитын балаларымыз әкеліп оқып беретін, өлеңдеріңді жатқа да айтатын. Қайта-қайта оқытқыза берген соң, өлеңдерді өзіміз де жаттап айтатын болдық. Міне, бүгін Өміртайдың арқасында өзіңмен дидарласып отырғанымызға бәріміз шексіз қуаныштымыз. Ендігі тілегіміз: Бұл біз үшін ұмытылмас күн. Өз аузыңнан айтқан сөздеріңді естігіміз келеді. Мына қатаң заманда дұрыс ақыл-кеңес берерсің деген зор үміттеміз», – деп, ақсақал сөзін аяқтады. Отырғандар: «Міржақып не айтар екен?» – дегендей, үндерін шығармай тына қалды.

	Папам жұрттың тілегін жауапсыз қалдырмай, бар ықыласымен сөйлеп кетті. Халықтың мұң-мұқтаж күйін, хал-ахуалын, аңсаған арманын жетік білетіндіктен, ақыл-кеңесін, айтар сөздерін жұрттың жүрегіне жеткізерліктей етіп әңгіме қозғады. Әкем әңгімені керемет жақсы айтатын шешендігі бар әңгімешіл жан болатын. Отырғандар сілтідей тынып, қыбыр етпей тыңдауда. «Ресей мен Украина өлкелерінде біздің елмен бірдей құрғақшылықтан егін өспей, ашаршылық жұртты қатты күйзелтуде. Тұрмыс жағдайы тәуір деген жерлерге аштықтан босып барып жатқандар да бар. Аштық кісіге не істетпейді?! Бір тілім нанға зар болғандардың баласын не әйелін бір шелек ұнға сатқандарын да естіп жүрміз. Биылғы жылы қиын-қыстау шақты өздеріңіз де бастан кешіп жатырсыздар, жұттан аман қалған малдарыңызбен әзірше күнелте тұрыңыздар. Үкімет қарастырып жатқан көмек өздеріңізге де жетіп қалары сөзсіз, шыдай тұрыңыздар, басқа не айтайын», – деп сөзін қысқартты.

	Осыдан кейін далаға шығып, бойларын жазып алып, үйге кірді. Тамақ дайын. Қолдарына су құйылды. Дастарқан үстіне үлкен ағаш табақ толы ет қойылды. Міржақып алдына тартқан басты қарияның қолына берді. Қойдың етіне қоса, соғымнан сақталған қазы-қарталарының да дәмін таттық.

	Ет желініп, шай ішіліп болысымен, жұрт кеткілері келмей сауықкеш ұйымдастырып жіберді. Жастар бастаған ауылдың алтыауыз әндері шырқалып, өлеңдер оқылды, домбыраны шебер тартатын күйшілері де бар екен. Тәттімбеттің шертпе күйлерін, басқа да атақты күйшілердің тамаша шығармаларын тартып беріп, көпшіліктің алғыстарын алды. Ендігі қонақкәде ырымын жасауды әкемнен күтіп, өтінген соң, ықыласын білдіріп, өзінің бірнеше әндерін айтып берген еді. Кезек Ғайни-жамал анама келгенде, бұл өңірге әлі жайыла қоймаған, Атбасарда жүргенде үйренген, «Ақбақай», «Әупілдек» (көл), «Қүдаша» әндерін әдемі даусымен шырқап, отырғандардың алғысына кенелген. Қызықты кешті аяқтаған кісілер: «Жайлы жатып, жақсы тұрыңдар», – деп қоштаса тарап кетті. Ертесіне түс ауа папам жұмысына асығып, Құндызды жаққа аттанып кетті.

	Ауыл «әне-міне көшеміз» деп қамдана бастағанда, ойламаған жерден бір оқиғаның куәгері болғанымды есіме алсам, кешегі күндей көз алдымда елестеп тұра қалады. Оқиға деп отырғаным – ауыл қойларының аяқ астынан қырсыққа ұшырап, қырылуы еді. Күнде бір не екі қой тырп етпестен өледі де қалады. Мұны «малға тиген топалаң» дейді екен. Топалаңды жұрт: «қараталақ», «жамандату», «секіртпе күйдіргі» деп атағанымен, бәрі – бір ауру. Орысша «сибирьская язва» дейді. Бұл ауру өте жұқпалы, адамдарға да ауысатыны белгілі. Ауру малды сойған кісі абайсызда қолын кесіп алса, не болмашы сызықтай жарақаты болса, «күйдіргіні» жұқтырып алуы сөзсіз.

	Төтеден пайда болған «топалаң» індетін тоқтатпаса, бар малдан жұрдай боп айырылып, қапыда қалулары ауылдастарды ойландырмаушы ма еді? Сондықтан қарап қалмай, ел ішінде баяғыдан бері қолданып келген ем-домды «тәуекел» деп жасамасақ болмас деген шешімге келген еді. Жұрттың сөздеріне құлақ қоя тыңдап отырып, әр нәрсені көріп, білгім келетін қызығушылықпен: «Бұлар дәрігер емес қой, қойларды қалай емдемекші екен?» – деп ішімнен ойлап қойдым. Әрқайсысы уақытты өткізбей өз міндеттеріне кірісе бастады. Кешке қарай мал өрістен келмей жатып, әйелдер ертерек сиырларын сауып алып, сүттерін пісіріп те үлгерді. Қолдары босай сала үй аралап, барлық темір атаулы ыдыстарды, заттарды: темір шелек, шылапшын, подностарды, тіпті шымшуырға дейін жинастырып бір жерге қойды. Жігіттер болса – кесіп әкелген тобылғының сабына байланған құрым киізді қарамайға шылап дайындады. «Мұнысы несі?» – деп таңғалып қарап тұрған Әзен екеуімізге: «Балалар, бүгінгі түн ішінде көтерілген айқай-шудан қорықпаңдар, үйден де шықпаңдар», – деп ескертіп кетті.

	Бұлардың істейтін әрекеттерін көргіміз келіп қызыққанымыз сонша, басымыз жастыққа тисе де, ұйқымыз келмей күтіп жатырмыз. Бір мезгілде қотан жақтан шыққан айқайды ести сала Әзен екеуіміз төсектен атып тұрдық та, есікке жеттік, туырлықтың бір жағын қайыра сап, қарап тұрмыз. Түн қанша қараңғы болғанымен, қотанды қоршағандардың қолдарындағы оттарының жарығынан төңірек ап-анық көрініп тұрды. Кісілердің қиқу салған айқайынан, қағып-соққан темір заттарының дабылынан тау-тастың жаңғырығы одан сайын күшейе түсті. Осындай құлақ жарарлықтай айқай-шудан шошына үріккен қойлар жан-жаққа қарай қашып, жөңкиді-ай кеп! Басқа жаққа қарай қашса, алдарынан төнген оттан қашып кейін шегінеді. Бірін-бірі таптап, жығылып та жатыр. Шошынған қойлардың өкпесі өшкенше, әлсіреп құлағанша айқай-шу басыла қойған жоқ. Кісілердің де діңкесі құрып шаршады білем, «осы да жетер-ау» дегендей тынышталды. Ендігі бақылауды екі азаматқа тапсырып, үйлеріне тарқасып кетті. Бір қызығы – келесі күннен бастап малдың індеті (қырылуы) сап тыйылды да қалды. Осындай бұрыннан қолданылып келе жатқан қазақы «емнен» қойлардың ауырмай сау қалатынын болған оқиғаны көзіммен көрмесем, біреудің айтқанына сенбес едім.

	Мал дәрігерлерінің пайымдауына қарағанда, топалаңның – «сибирьская язваның» вирусы бірнеше жылға дейін (жерде) өлмейтін көрінеді. Сондықтан қаны, жыны төгілген жерге карболка құйылып не әктас шашу керек, әйтпесе малдар келесі жылы тағы ауырады дейді.

	Мал дәрігерлері малды жұқпалы аурудан сақтап қалу үшін – ауруды сау малға егеді («сибирьская язваның» нашарланған вирусынан жасалған – вакцина»). Ауру шыққан жерден малды көшіріп, ол жерге мал жаймаудың шараларын қарастырады.

	Ал Ақберді ауылының мұндай шаралардың бірін істегенін де көрмедім, қыстауларын біржолата тастап та кеткен жоқ, топалаңның қайталанғанын да естіген емеспіз. Мұндай ғажап оқиғаны «көрген көзде жазық жоқ» дегендей, мен үшін шешілмеген жұмбақ болып қалды да қойды. Қазірге дейін себебін таба алмай жүргенімді несіне жасырайын?!

	Топалаңнан кейін ауыл Бауыр жайлауына көшудің қамына кірісе бастады. Кешқұрым үй ішіндегі жиһаздарды – жиырмалы ағаш төсек, жүкаяқ, кебеже, сандықтарды және басқа заттарды буып-түйіп алып сыртқа шығарды.

	Бізді таң сәріде ұйқымыздан оятып, үйден әудем (әйдем) жерге төселген алашаға отырғызды. Өздері үй жығудың қамына кірісті. Әлгі жерде отыра бермей, үйге кіріп, қызыға қараумен болдым.

	Кішкене кезімде Омбыдағы Қаржас ауылындағы нағашыларыма барғанымда киіз үйде тұрғанымыз есімде. Өсе келе киіз үйлерде тұрып жүрсем де (оған мән де бергенім жоқ), оны қалай тігетінін, қалай жығатынын көрмегенімді жасыра алмаймын. Шынымды айтсам, үйдің барлық жабдықтарының атауларын да толық біле бермеймін, бірақ көзіммен көрген заттарының бірсыпырасы таныс. Үйді жығарда, алдымен үйдің ішкі сәнін келтіретін бау-шулары: басқұр, уықбаулары, желбаулары, т.б. шешілді. Одан кейін сыртқы киіз бөлшектері: жабық, үзік, түндік, туырлақтар, т.б. сыпырып алынды да, теңдеп буылған соң, керегелерді сыртынан қымтайтын әшекейлі өрнекпен тоқылған шилерді орап, бір бөлек алып қойды. Ең соңында шаңыраққа шаншылған уықтарды шешіп алғанша, шаңырақты қолы күштілердің біреуі бақанмен көтеріп тұрды. Содан кейін барып керегелер жиырылып жиналды да, уықтар секілді жекеленіп байланды. Бүкіл жүк жинастырылып алынған соң, шөккен түйелерге артылды. Алдыңғы түйеге шаңырақты орналастырды, қайсыбір жүктің үстіне кілем де жабылды. Салтанатты көшті бастап, жүргізіп отырған – салт атты әйел. Ауыл адамдары тойға баратындай жақсы киініп алған, бәрі көңілді. Барлығы үзеңгі қағыстарып, көшке ілесіп жүріп отырды. Тайларына мінген балалар көштің алды-артынан қалмай, дамылсыз шапқылаумен болды. Елдің көшіп-қонуын алғашқы рет көруім – осы Ақберді ауылынан басталған еді.

	Көш басын тіреген, ауылдың қонған жері – Бауыр. Бауыр жайлауына келген соң атымнан түсіп, жан-жағыма қарасам, Бауыр шіркіннің көсіліп жатқан кең даласының шетін, зеңгір көкпен айнала тіресіп тұрғандай көрінісін, яғни көкжиегін (горизонт) бірінші рет көргендіктен, аузым ашылып, таң-тамаша болдым. Мені қызықтырғаны – мына алқап, оның белден келетін қалың көгорай шалғынға біткен қызыл, сары, көгілдір, ақ түсті қызғалдақтары мен бозғылт жусандарының, күннің ыстығынан болар, жүпардай аңқыған иісі самалдың ескен лебімен төңірекке тарап жатуы. Шөптердің арасынан түрлі саңырауқұлақтар да кездесті, бірақ жұрт оны жемейді екен, бүлдіргендер әлі пісіп жетілмепті.

	Шаршағанды білмейтін бала емеспіз бе, ауылдан жырағырақ ен даланы емін-еркін қызықтап біраз жүріп қалыппыз. Қарнымыз ашқан соң жүгіріп ауылға келсек, үлкендер бір-біріне көмек көрсетіп, үйлерін тігіп те алған екен. Күнұзаққа сусындауға қолдары тиместен ауыздары құрғап қалған кісілерге әкелген қымыздық пен рауғашты бергенімізде: «Әй, бәрекелді, мыналарың дұрыс болды ғой!» – деп рақаттана шайнап, қуанғаннан алғыстарын айтып жатыр.

	Киіз үйдің ішіндегі әлі тапталып жапырыла қоймаған шөптің үстіне текемет, кілемдерді төсепті де, теңдерді ашып, көрпе-жастықтарды шығарып, төр жаққа жинастырыпты. Одан бөлек тең ішінен қажетті ыдыс-аяқтарды ғана алып, үй ішінің жиһаздарын жинауды ертеңгі күнге қалдыра салыпты. Үй іші жайылған дастарқан басына кеп жайғасып, бұрқыраған бүйірлі самаурыннан әлсін-әлсін құйылған шайларын терлеп-тепшіп, шөлдерін басқанша ішулерін тыяр емес. Ара-арасында бауырсақтарын майдың шетіне батырып қойып отырды. Дастарқан жиналған соң, аяқтарын жазып, бір сәт жатып дем алып, сырттағы тындыратын шаруаларына тұрып кетті. Үйдің жанындағы жер ошаққа маздатып жағылған отқа қазан асылып, оған жаңа сойылған тоқтының еті салынды. Ер адамдар болса, қазық қағып, желілер тартумен шұғылданып, малдарын жайғастырды. Жуынып-шайынып, тамақ ішіп, жатып қалды.

	Ертеңгі шайдан кейін Әзен екеуіміз аулаға шықсақ, балалар келіп: «Өзенге барғыларың келсе, жүріңдер», – деді. Біз оларға еріп кеттік. Өзен ауылға жақын екен, лезде жеттік. Тау жақтан бастау алып, сай-саланы аралап, иіріле ағып жатқан әлгі өзен айтарлықтай енді де емес, терең де емес екен. Судың мөлдірлігінен түбіндегі малта тастар мен көгілдір балдырлар көрінеді. Жиектері қайыспен көмкерілгендей, жел тұрса, шайқала түседі. Өзен жағасында қисая өскен ағаштың тарам-тарам бұтақтарына біткен жіңішке де ұзынша жапырақтары салбырап, суға қарай төніп тұр. Жапырақтардың қалыңдығы сонша, тіпті күннің сәулесін өткізбей, көлеңке түсіреді екен. Бұл ағашты «сәмбі тал» (орысша «плакучая ива») дейді. Айнала алқапты алып жатқан түрлі өсімдіктердің саны қисапсыз көп-ақ. Итмұрын мен қарақаттардың қызғылт, ақ гүлдерінің аңқыған иісі бүкіл төңіректі алып жатыр. Шыбын-шіркейлердің ызыңы да құлаққа ілінеді. Бал жинау үшін гүлден-гүлге қонақтап жүрген аралар көрінеді. Гүлдерді аралай ұшқан көбелектердің қанаттарының бояуы қандай әдемі.

	Жан-жақты барлай, шолып қараймыз. Алыстағы қалың тоғайды көргеніміз болмаса, қасына барудан қауіптендік. Кім біледі, «қасқырлар да болуы мүмкін-ау» деп қорықтық.

	Әзен екеуіміз өзеннің жиегіне келіп отырдық та, судың ішіндегі жүзіп жүрген майда балықтарға қараумен болдық. Қалған балалар қурайды ат қылып мініп алып, бір-бірімен жарысып ойнап жүрді. Ойынымыз қанғанша осы арадан кеткіміз келмей, біраз кідіріп қалдық.

	Осы өзімізге ұнаған өзен бойына күнде келіп ойнаймыз. Ыстықтасақ – суға шомыламыз, жаурасақ – күннің көзіне денемізді қыздырып жатамыз. Балшықты езіп, неше түрлі ойыншықтар жасауды ермек етеміз.

	Бір күні ауылдың әйелдері кір жуатын сабын жасамақ боп, бізді (балаларды): «Алабота, т.б. шөптерді теріп әкеліңдер», – деп жұмсады. Балалардан қалмай мен де ілесіп кеттім. Шөптерді әкелген соң: «Жарайды, енді жүре беріңдер, қазір сабын қайнатамыз», – деді. Баяғы бәрін көргім, білгім келетін мен: «Апа, мен де қастарыңызда болайын», – десем: «Жоқ, көрсетуге болмайды, көз тиеді», – деп жолатпай қойды. Сонымен сабынды қалай жасап, не қосып қатыратындарын көре алмадым. Кейінірек бізді шақырып алып, әр балаға жұмыртқаның үлкендігіндей «бұзаушық» (сабын) берді. Сабынның түрі қап-қара, бірақ қаланың сабынынан кем емес, жақсы көпіреді екен.

	Мамам мен Гуля тәтеме ерген қыз-келіншектер су ысытатын самаурындарын, шылапшындарын көтеріп, өзеннің жағасына барып кірлерін жуды, жуылған кірлерін өзеннің суына шайқап алып, шөптерге жайып кептірді. Содан кейін суға түсіп, шомыла бастады. Бір қызығы – олар да балаларға үқсап су шашып, ойнап жүрді. Олардың шыңғырған дауыстары, түр-әлпеттері қазіргідей қаз-қалпында көз алдыма елестейді.

	Жаңа көшіп келгендерді ауылға таяу тұратын Ақберді әулетінің жақын туыстары мен сыйлас таныстары ерулік беріп, кезектесіп шақырып тұрды. Талай үйде болдық. Ай сүттей жарықта алтыбақан құрылатын, екі-екіден алтыбақанға тербеліп ән салатын. Ең қызығы – «ақсүйек» ойыны. Ақсүйекті ешкімге көрсетпей, алысқа лақтыратын. Оны іздеушілер жан-жаққа жүгіріп кететін, қайсыбір көңілі жақын жастардың оңаша кездесулері де осы түн іші болатын (кейін білдім). Даладағы ойындардан кейін, барлығы бір отауға жиылатын да, думанды сауықкеш құратын. Қыз-жігіттер қатарласа екі-екіден отырысатын. Орталарындағы пысықай ойын жүргізуші не бұйырса, соны айнытпай орындаулары тиіс. Неше түрлі ұлттық ойындар қызықты өтетін. Әсіресе тақпақтап, сөйлемдерді қайта-қайта тез айтқызғанда, сөздері шатасып, анайы боп шыға келетін де (бұны «жаңылтпаш айту» дейтін), жұрттың ішек-сілесін қатырып күлдіретін. Одан кейін жұмбақтар айтысатын. Жұмбақты шеше алмаған кісінің алақанына шиыршықталған орамалмен айып-дүре салатын, егер одан аянса, өлең айтып құтылып кететін.

	Осындай қызығы мол күндер жалықтырар емес. Бір күні үлкендердің бізге таудың ішін аралатып, қыдыртпақ болып: «Балалар, бүгін саяхатқа аттанамыз, тамаша жерлерді көрсетеміз. Аттарың ерттеулі. Етіктеріңді киіп жүріңдер», – дегендерін ести сала қуанып кеттік. Сонымен жолға шықтық, барар жеріміз ауылдан онша алыс емес екен (8–10 шақырымдай болар). Күн қыза қоймаған шақта тауға да жеттік. Тұсалған аттарды жайылымға жібердік. Тоқтаған жеріміздің оң жағы – биік жартастар, оның етегінде көлденең тірелген аласалау тау, биік төбе десе де болатындай. Оған жету үшін сайдың ішімен жүріп, біртіндеп көтеріле бердік. Ең жоғарғысына шыққанымызда, таудың дәл ортасындағы үңгірге кез болдық. Үңгір қуысының үлкендігі, шамамен айтқанда, тігулі қостай болар, жан-жағы мен төбесі айнала тас. Төменгі жағында шаңырақтың көлеміндей дөңгелектеу келген көлшік. Оның суы тап-таза, тісті қарып өтетіндей суық. Үңгір төбесінен су тамшылайды. Бір таңғаларлық ерекшелігі – су асып-тасымай, ылғи бір қалыпта тұратындай көрінеді. Үңгірдің бергі жағы болмаса, іші қап-қараңғы, оның ұзындығы мен көлдің тереңдігін біліп болмайды. Үңгірді айналып сыртқы төбесіне шыққанымызда, жер беті теп-тегіс, еш нәрсе аңғара алмадық. Өскен шөптерден басқа ештеңе көргеніміз жоқ. Менің бір байқағаным, сайдың жоғарғы бетіндегі талдың бұтақтарына жыртылған шүберектердің ілінуі. Мұндайды көрмегендіктен, неге ілінгенін сұрап, біліп алдым. Бұл жерді жұрт «Әулиетас» деп атап кеткен екен. Әулиеге құлшылық жасау үшін арнайы келгендер мал сойып, түнеп кетеді екен. Мына шүберектер солардың қалдырған ырымы болса керек.

	Түс ауа алып шыққан тамағымызды тоя жеп, шөлімізді жол бойы шайқалып келген торсықтағы сары қымызбен қандырып алып, балалар бүлдірген теруге жүгіріп кеттік. Үлкендер өзара көрген-білгендерін ортаға сап, әңгімелері таусылар емес. Жер беті қалың бойлап өскен шөптен көрінбейді. Ашып қалсаң, арасынан самсаған бүлдіргендер шыға келеді. Сондықтан шөптерді басып, таптап жүруді обалсындым. «Осы теріп жегенім де жетер», – деп, балаларға ере бермей, бір жерге келіп шалқамнан жата кеттім. Көзім аспандағы ұшып жүрген құстарға түсті. Бір үлкен құс құлаштай қанаттарын дамылсыз қаға ұшып жүрді де, дәл менің жатқан тұсыма келіп, бір сәт қалықтап тұрып алды. Әлгі құсты бүркіт екен деп, қызыл көйлегімді түлкіге ұқсатып, алып кететіндей зәрем ұшты да, орнымнан тұра сала үлкендерге қарай жүгіре жөнелдім.

	Ентігімді баса алмай тұрғанымды көрген мамам: «Гүлнар, саған не болды? Түсің қашып кетіпті ғой!» – деп сұрап жатыр. Жаңағы көрген құсым туралы айтқанымда, бәрі күліп: «Ол бүркіт емес, қарақұс қой. Одан несін қорықтың?» – деді. «Қорыққанға қос көрінер» дегендей, бала қиялы не нәрсені ойлатпайды, қазір есіме түссе, өзім де күлемін. Бүгінде сол сұлу табиғаттан не қалды? «Әулиетас» қалпында ма, әлде Семей сынақ алаңының дүмпуінен быт-шыты шықты ма, кім білсін? Мұхтардан (Мағауин) сұрап алуым керек, оның білмеуі мүмкін емес.

	Ә дегенше жаз да өте шықты. Күн қысқарып, суыта бастады. Жаздай сауық-сайрандап жүре бермей, әр шаңырақ иелері күнделікті шаруаларына кірісіп жатты. Негізгі жұмысты қаһарлы қыс айларында қолда бағатын малдың жемін даярлау қамын қарастырудан бастайтын. Жаз ортасында ауылдағылар жабылып шөп шауып алатын. Көлемді мая-шөмелелердегі құрғақ шөптерін қыстауға тасып, мал қорасының төбесіне үйіп қоятын. Сақтауға арналған жемді қымтап, үстін сырықпен бастырып байлайтын.

	Әйелдер күні бойы тыным таппайтын, үй тіршілігін ұқыпты атқаратын. Құрт-ірімшіктерін есік алдындағы керілген сөреге жайып кептіретін. Жаз бойы қарын-қарын май жинап, қысқа сақтайтын. Одан басқа да азықтарды толтырып алғандарын көргенім бар. Ауыл өңірі, қарап отырсақ, қайнаған өмір. Қысы-жазы тынымсыз еңбектенумен өтеді екен. Көргендерімнің бәрін айтып тауыса алмаймын.

	Соның жалғасы ретінде жадымда сақталып қалған ел ішінің тұрмыс-күйімен алғашқы танысуымды, қыстыгүні ауылда (қыстауда) тұрғанымда Өміртай Ақбердіұлының отбасынан басталғанын сөз еткім келеді. Ақбердиндердің қыстауы – Шақпақты тауының етегінде шымнан салынған кәдімгі жер үй. Үйлерінің маңайында бөтен тұрғындар болмайтын. Сыртқы есіктен кіргенде, қараңғы ұзын дәліздің (коридор) оң жағында қатар тұрған екі есік, есіктің шеткісі мал қорасына, екіншісі шошалаға кіретін. Одан әрірек сол жақ беттегі бөлмелері Қысатайдың (Өміртайдың ағасы) үй ішіне қарасты. Қысатай атаның бәйбішесін неге екенін білмеймін, бәрі «Күң әже» дейтін.

	Дәліздің төрі десе де болады – Өміртай әйелі Біржікеймен, балаларымен тұратын. Біз солардың түкпірдегі бөлмесіне орналасқанбыз, Әзен айырылмастан бізбен бірге жататын. Бөлмелері барынша кең, жарық, еденіне тақтай төселген. Үй ішін жинастырып, таза ұстауды қыздары атқаратын. Әйелдер тіршіліктерінің көбін ас үйде – шошалада өткізетін. Шошаланың қазан-ошағында барлық тамақтарын пісіретін. Шошаланың төбесінде ауа кіретін, түтін шығатындай ашық жері болатын.

	Шошалада соғымның еті, дорбалар толы құрт-ірімшіктер, қарын-қарын майлар сақталатын. Қыста қолға қарайтын малдың қорасы үлкен болады. Кең қораның төбесінен үйілген шөпті түсіретін ашық жер қалдырылған.

	Енді өзіме келейін. Қыстың қақаған аязын елемей, бір мезгіл балаларға қосылып далада ойнағанды жақсы көретінмін. Үстіме кигенім – түлкінің пұшпақ ішігі, басымда – тымақ, аяғымда – етік, бұтыма кигенім – тайлақ жүні салынып тігілген сырмалы шалбар, қолымда – түбіт қолғап. Осылай мұздай киініп ап, күннің көзіне шағылыса, жалтырап жатқан қардың көзімізді қарығанына қарамастан, тізеден асатын омбы қарды кешіп, Шақпақтының басына тырмысып шығатынбыз. Үйден алып шыққан тулақтарға жата қалып, тау басынан етегіне дейін зымырап сырғанайтынбыз. Кейде тулақтан ұшып түсіп құлағанымызда, қарағанның тікенегіне бетімізді қанатып та алатынбыз. Ойынның қызығымен қараңғы түскенше сол таудың маңынан кеткіміз келмейтін.

	Жұрт қас қарайғанға дейін бар жұмыстарын жайғап, қолдары босаған соң, бастары қосылып, білтелі майшамның төңірегінде отыратын еді. Үлкендер ұзақ кештерді өздерінше қызық өткізетін. Бір-бірімен дойбы, тоғызқұмалақ ойнайтын не бірігіп картаға кіріскенді тәуір көретін. Балалар асықтарды жайып, «ханталапай» ойнағанды қызық көретінбіз. Мен сол қыста тоғызқұмалақ ойнауды әжептәуір үйренген едім.

	Біржікей апамыздың қолынан ұршығы түспейтін. Сол жақ қолының саусағына ілінген түйе жүнді шүйкесін соза тартып, ұршығын шыр айналдырып иіргенде, жіптері жіп-жіңішке, құдды машинадан өткендей боп шығатын. Ұршығы толғаннан кейінгі оны төгіп отырған кейпіне қызыға қарап отыратын едім. Біржікей апам: «Жаз шыққанша мына иіріп жүрген жіптерімді бір шекпен тігуге жетерліктей етіп бітіріп алсам, жайлауға шыққан соң, өрмек құрып тоқуға кірісемін», – дейтін еді. Мәкен тәтем мен Біржікей апамыздың қолдарынан келмейтіні жоқ, өте шебер кісілер еді. Үй тұрмысына қажетті бұйымдарды күні бұрын жасап қоятын. Бұлардың қолдарынан шыққан сабаны да көргенім бар. Қымыздарын құятын үлкен қара сабасы піспегі мен әр үйдің қазан-аяқ қойылатын қоршаулы шиінің бір жағында керегеге байлаулы тұратын. Сабаны жылқының не сиырдың иленген терісінен жасайды екен. Сабаның көлемі де әртүрлі, ең үлкені бес биенің терісінен пішіліп, шуда жіппен тігілетін көрінеді. Даяр болған соң, тобылғы, арша, қайыңның түтінімен ыстап алатынын, оны қалай пішіп, қалай тіккендерін естігенім болмаса, көрген емеспін. Сабадан артылып қалған қиындыдан маған екі бүйірлі кішкене торсық сыйлаған болатын. Өкінішке орай, оны біз сақтай алмадық. Жұрт қыстыгүндері үйлерінен ұзап шыға бермейтін, кездесу үшін анда-санда бірін-бірі қонаққа шақырысып жүретін. Сондай күндердің бірінде жақын жерде тұратын Өміртай ағаның немере інісі Қоңыртай келіп, бізді түстенуге алып кетті.

	«Түстеніп кету» деп шақырған қонақтарына асты күндіз, тал түсте беретін қонақасыны айтады (қонақтар қонбай аттанатын). Келген бетте бізге алдымен шай ұсынды. Аласа, дөңгелек үстелге жайылған дастарқан толы: айнала бауырсақтар шашылған, екі-үш жерден сары май, кеселерде қаймақ, жент, құрт-ірімшіктер қойылған. Аздан соң ортаға табақ толы ыстық қуырдақ әкелінді.

	Қонақтарға самаурыннан шай құйып отырған отау иесі – сұлу келіншектің өзі еді.

	Ас келердің алдында, тамақтан кейін де жігіттердің бірі қолымызға су құйды. Оны олар өздерінше үлкен мәртебе көреді екен. Өйткені жастарды сыйлы қонақтарының үстіне кіргізе бермейтін. Ал олар игі жақсыларды жақыннан көру үшін қолға су құюға таласатын болған. Бұл жайлы кейін тоқталармын.

	Үстелдің ортасына үлкен ағаш табаққа (тегенге) салынған соғымның еті, жал-жаясы, оған қоса жартылай шабылған жамбас, ортасынан бөлінген жілік, омыртқалардың үстіне тұтас қазы, қарта салынған. Осындай мол етті тәртіппен жапырақтап турап отырған кісі қонақтардың жасына қарай тиісті мүше сүйектерді үлестіріп берді. Туралған еттің үстіне тұздық құйған соң, табақтың бір шетіне күрішті үйіп қойды. Еттен соң тостағанмен құрт езілген сорпа ішілді. Маған қызық көрінгені – қолдың майын сүртуге кебек әкеліп қойылғаны. Мұны менің алғашқы көруім. Ауылға қайтарымызда тегене толы қымызды сапырып, бізге ұсынғандары да есімде. Ұмытып барамын, оны да айтайын: ет піскенше үстел жиылып қойылды да, үлкендер Семейден әкелген газет-журнал беттерінен дүниежүзінде болып жатқан оқиғаларды оқып, жаңалықтармен бірсыпыра танысып алды.

	Оқушым! «Қазақтың әдет-ғұрпы, салт-дәстүрі, тұрмыс-күйі, қонақты қалай қарсы алып, қалай күтетіні, тағамдардың түрлері, бәрі белгілі ғой, оны несіне тәптіштеп жазып отыр» деп, мені жазғыра көрмеңіздер. Бұл – менің ауыл тұрмысын білмейтін, ауылда тұрмаған, қазіргі қала жастары оқып таныссын деген ниетім. Оның артықтығы болмас деп ойлаймын.

	Жоғарыда: «Бұл жайлы кейін тоқталармын» дегенім – екі ақсақалдың жас кезінде игі жақсылардың қолына су құйғандарын мақтанышпен айтып берген естеліктері еді.

	1992 жылы Алашорда өкіметіне 75 жыл толуы қарсаңында арнаулы шақырумен бір топ жолдастармен бірге Алматыдан Семейге келгенімді жазғанмын. Қайтарымызда Жидебайдан Аягөзге (асығыс шықтық) бара жатқанымызда жол үстіндегі Құндыздыда тұратын қарт ақын Шәкір Әбеновке сәлем беруге тоқтадық. Амандық сұрасқан соң, жүз жасқа қараған көнекөз қариядан: «Әлекең (Бөкейханов) мен Жақаңды көрді ме екен? Қашан, қай жерде? Өз жерлестері Шәкәрім, Тұрағұлдармен арақатынаста болды ма? Тағы да кімдерді көрді?» – деп білгім келіп сұрағанымда, Шәкеңнің өз аузынан естігенім:

	«1917 жылы Әлекең Семейде Ертістің арғы бетіндегі Заречный слабодкасында (Жаңа Семей) отбасымен тұрғанда, Шәкәрім қажының атқосшысы болып қасында жүрген кезімде, Әлекеңнің үйінде әлденеше рет болғаным бар, ол ағаны жақсы білемін.

	Мен Жақаңмен (Міржақып) біздің ауылда Сот қызметін істеп жүрген кезінде танысқам. Ол кісімен қызметтес болған Сапарғали Бегалинді де білемін, кейін де көргем. Бұл кісілерге жеке алты қанатты киіз үй тігіліп, қонақасын даярлап күтісетін адамдар бөлінген еді.

	Жақаң ұйқысынан ерте оянатын. Ол кісінің беті-қолын жуарда, ас алдында қолына су құю міндеті менің мойнымда болатын. Жақаңның батасын алғанымды қатар-құрбыларымның алдында әрдайым мақтан тұтатынмын. Ал Тұраш ағаммен Көкпай ақынның ауылдарында өз үйімдей қона-жатып өстім ғой», – деген еді.

	«Міржақыптың әйелін көрдіңіз бе?» – деп сұраған Марат Әбсеметовке Шәкең: «Көргенде қандай! Біз о кісіні Гая жеңгей дейтінбіз. Гая жеңгей өте көрікті, сәнді киінетін кербез, жиындарда тартынбай өлең де айтатын, ашық мінезді абзал жан еді ғой. Гаяның қасында сіңлісі Гуляны, кішкене қызы Гүлнарды, Өке ағаның қызы Әзенді Тұраш ағамның ауылында болған кезінде көріп, танысқанмын».

	Шәкеңнің көрген кісілерінің есімдеріне шейін ұмытпай, дұрыс атап бергеніне таңғалып, қатты қуандым да: «Сондағы көрген кішкене Гүлнар, мына – мен», – деп қасына келгенімде, Шәкең орнынан көтеріліп: «Қарағым-ай, сені көремін деп ойлаппын ба? Қайтадан амандасайықшы», – деп құшақтап, бетімнен сүйді. Осыдан кейін үйінен дәм татып, қоштасып жүріп кеттік. Өкінішке орай, Шәкеңмен кездесуімнің алды-арты осы болды.

	Міржақыпты көрген екінші кісі Шәмкен Садырбаев ағамыз сөзін былай бастаған:

	«Мен Міржақып ағаны 1911 жылы Омбыдан Кереку (Павлодар) арқылы Семейге бара жатып (қасында стражнигі бар) Нұрмұхаммет қажының үйіне келіп тоқтағанында көрген едім. Ол уақытта мен медреседе оқып жүрген шәкіртпін.

	Қажының бәйбешесі шәкірттердің ішінен мені таңдап, Міржақып сынды қадірлі қонақтарын күтісуге, қолына су құюға шақырып, қатыстырған еді. Міржақып ағаны көріп, әңгімесін тыңдағанымды әлі күнге ұмытқан жоқпын», – деп, Шәмкен ағаның сол істеген болмашы қызметін мақтанышпен есіне алып айтқан әңгімесі әлі күнге дейін құлағымда.

	Айта берсем, әңгіме таусылар емес, арасында қалдырып қойған оқиғалар да баршылық. 1920–1924 жылдардағы өткен балалық дәуірім өз алдына бір бөлек хикая десем де болады. Мұның бәрін толық түрде «Шындық шырағы» деген екі кітаптан тұратын естелігімде жазған болатынмын.

	1925 жылы астана Орынбордан Қызылордаға көшер алдында үй ішіміздің жазғы демалысты өткізу үшін екіге бөлінуіне тура келді. Папам мен мамам Ғаббас Нұрымовтың шақыруы бойынша Қостанайға жүрмекші боп, үйді көшірісуге Гуля балдызы мен Ахмедсафаны қалдырған еді. Әзен екеуіміздің әуелі Омбыдағы Омар нағашыларыма тоқтап, әрі қарай Семейге дейін параходпен баруымызды қалаған папам, бізді Исламбекке қосып поезға отырғызып жіберді. Поезымыз жол бойы Орал тауларын аралап жүріп отырды. Орал таулары қандай көркем! Шың-құздары қандай биік! Кейбір тауларының етегінен басына дейін өрмелеп өскен қалың қарағайлары мен шыршалары, оған қоса аққайыңдарының әдемілігіне қызығып, вагон терезесінен кетпей, күнұзаққа қараумен болдық. Уфаның тамаша жерлерінен, Ақеділінен өтіп, Златоуст, Кинель, Барнаул, Челябинск қалаларын басып, жер-суларын көріп рақаттандық. Жеті күн жүрсек те шаршауды білмейтін бала емеспіз бе?! Омбыға да жеттік-ау!

	Жеделхатымызды алған Ғазиза Омарқызы вокзалдан күтіп алып, үйлеріне арбамен әкеліп түсірді. Омар – Оматай нағашым мен Батиха апамның күтуімен, үйлерінде жеті күн қонақ болдық. Бұл кісілерді кішкентай кезімде көрген-көрмегенімді білмеймін, он жасқа қараған шағымда кездесуімнің сәті үстіміздегі 1925 жылдың жазында түсті. Сол кезде Оматайды көруімнің соңы екенін біліппін бе?! (1937 жылдың құрбаны.) Ғазиза Омарқызы Әзен екеуімізге қаланы аралатып, қыдыртып, бұрынғы семинария, гимназия ғимараттарын көрсетті. Омбы қаласы кезінде Батыс Сібірдің астанасы болған. Мамам сол туып-өскен қаласын қанша мақтаса да, Омбы Орынбордай емес, маған айтарлықтай ұнаған жоқ. Кірпіштен соққан биік үйлерінен гөрі аласа, бөренеден қиыстырып салынған, тозуы жеткен ескі үйлері басым көрінді. Көшелеріндегі жаяу жолдың тақтайлары да ескірген, тас (гранит) төселген жолдарын көрмедім. Ғазиза бір күні қаланың төңірегіндегі тұрғындардың дем алатын қайыңды орманына апарды. Онда саңырауқұлақ теріп, себет көтеріп жүрген әйелдер мен балаларды көрдім, біз гүл тергенімізге мәз болып, жақсы демалып, үйге қайттық.

	Омбыда ұзақ кідірмедік. Оматай мен Батиха жүрерімізде «жолаяқ» жасап, әрқайсымызға сыйлықтарын беріп, аттандырып салды. Ертістің бойымен Омбыдан Семейге дейін жүретін «Р. Люксембург» кемесіне билетімізді күні-бұрын алып қойғанбыз. Бізді айлаққа Ғазиза жеткізді. Айлаққа таянғанымызда – қарсы алдымызда бірнеше зиялылардың ортасында таудай боп, әйгілі чемпион –

	Қажымұқан ағамыз тұр екен. Қастарына келген соң, үлкендер қол алысып сәлемдесіп жатты, мен үндемей ғана басымды изеп тұра бердім. Қажекең: «Иә, айналайын, Гүлнар, нағашыларыңа келгенің құтты болсын, үй іштерің аман ба? – деп бетімнен сүйді де, жанындағы азаматтарға: Бұл – Жақаңның (Міржақып демей) баласы», – деп таныстырды. Папамды жақсы білетін сол кісілердің аты-жөнін, кім екендерін білмеймін, сұрай да қоймаппын. Кейін Ғазизадан да сұрауыма болатын еді, ойыма келмепті, енді өкінгеннен не пайда?!

	Қажымұқан ағамды мен жақсы білемін, жолыққан кездерде жатырқамай өзімді еркін ұстаушы едім. Ол кісі Орынбор, Қызылорда цирктеріне күресуге келген сайын біздің үйге соғатын. Мамамды: «Гая қарындасым екеуміз омбылықпыз», – деп еркелетіп, қолынан дәм татып отыратын. Осы жолы сәті түсіп, сапарымыздың бір болғанына қуанышымда шек болмады. Ертеңгі шайды каютамызда ішеміз. Түстегі тамақты мейрамханаға барып, Қажекеңмен бірге қатар отырып тамақтанамыз. Алдымен менен: «Не жегің келеді?» – деп сүрағанда: «Әзен екеумізге борщ пен сүйексіз балыққа заказ беріңіз», – деймін (сүйексіз балық, сірә, осетрина шығар). Исламбек ағам екеуі басқа тағам алдыратын. Маңайда отырған қазақ жігіттері Қажекеңнен көздерін алмай қарайтын. Қажекеңнің қасына жақын келуге ұяла ма, әлде батылдары жетпей ме, білмеймін. Балалықпен отырғандарға мақтанғандай жан-жағыма мен де қарап қоямын. Отырған жұрт ізетпен, Қажекеңе арнап даяшылар арқылы сый-сыяпаттарын (жәшікке салынған басқа да тамақтарын, шөлмекті сыраларын), Әзен екеумізге коробкалы шоколад, пирожныйлар жібереді. Қажекең тамақ үстінде сөйлемейтін, тек әлгі жігіттерге үндеместен басын изеп, қолын кеудесіне басып, рақметін білдіретін.

	Бала болсам да аңғарғаным: аға тамақты жапыра, мөлшерден артық көп жемейді екен, арақ ішкенін көрмедім. Бір қызығы – сөзінің арасында орысшасын қосып айтатын: «Күреске түсетін борцы обязаны следить за внешностью. Денені күтіп, семірмеу керек, сондықтан күнде денемді шынықтыру үшін, үзбей жаттығу жасап жүремін», – дегенін естіп алып, Аға жаттығуды қалай жасайды екен, не істейді екен, көрейінші деп ерте ояндым да, палубадан қарап тұрдым. Аға жұрттың істейтін кәдімгі гимнастикасын жасап, оған қоса, асханадан ауыр (шамасы, бес пұттай) қара шойын гирлерді алып, қолымен жоғары-төмен бірнеше рет көтергенде, қолының бұлшық еттері білеудей боп бөлшектеніп шыға келеді екен. Анадай жерде тұрған мені көріп, қасына шақырып алды да, көтеріп ап, допша лақтырып ойнағанда, қорыққанымнан: «Болды, болды, ағатай!» – деп бақырғаным есімде. Кемедегі жолаушылардың көбі Омбыда оқып жүрген, каникулға шығып, үйлеріне (Семей, Павлодар) бара жатқан оқушылар (студенттер) екен.

	Бұрын біз алыс сапарға шыққанымызда, көбіне поезбен жүретінбіз, бұл жолы алғаш рет кемемен шыққанымыз маған ұнап келеді. Бәрі қызық, тамаша! Бәрінен де оның тазалығын айтсаңшы! Жұрт ұйқысынан оянып, орындарынан тұрғанша, кезекші матростар палубаның айналасын жуып, шаң, күйе (түтіннің) иісінен тазалап, сүртіп қояды екен. Каютадан таза ауаға шығып, төңірекке қараумен болдық. Көз жетер жерде Ертістің екі жақ жағалауындағы орыс деревнялары мен жайлауларға кеп қоныстанған ауылдардың қатарласқан киіз үйлері көрінеді. Әр жерде жайылып жүрген малдар ұшырасып отырды. Кеме белгілі аймаққа тоқтағанда, жолаушылар жиекке төселген ұзын тақтайлар арқылы жерге түсетін. Маңайдағы тұрғындар айлаққа тамақтарын, қымыздарын әкеліп сауда жасайтын көрінеді. Жұрт жапырласып аларын алып, көк шөптің үстіне отыра қалып тамақтанып жатты. Әзен екеуміз жалаңаяқ жұмсақ шөптің үстінде біраз жүгіріп алдық та, белімізден жоғары қалың өскен иісі аңқыған жусанды жерге келіп шалқамыздан түсіп, аспанды торлаған көшпелі ақ бұлттарға, ұшып-қонған құстарға қарап, рақаттанып жаттық. Біреулер қасымызға келіп: «Балалар, қарап жатқанша жусанды жұлып алыңдар, төсектеріңнің астына жайып қойсаңдар, бүргелер жоламайды», – деген соң, біз де бір құшақ жусанды әкеліп, каютамызға төсеп қойдық. Өз басым бүргенің шаққанын сезген емеспін, қатты ұйықтағандықтан шығар.

	Естен кетпейтін сапарымыз оң аяқталып, Семейге де жеттік.

	Кемеден түсісімен, кідірмей арбакешпен Қошанбаев Хасеннің (біз Қожа дейтінбіз) үйіне кеп тоқтадық.

	Орынбордан жүрер алдында папам: «Семейге барғандарыңда Қожаның үйіне түсесіңдер», – деп жіберген. Үйлерін оңай тауып келсек, үйде Сейілбек (Қожаның інісі) пен кішкентай қыздары Күлтай екеуі ғана екен, куанып көрістік. Көріспегенімізге екі жылдай уақыт өткен еді. Сейілбек дардай боп өсіпті: «Биға апай өз шаруасымен кеткен, қазір келеді, оған дейін моншаға түссеңдер, ертіп барайын», – деп, өзінің бізге қызмет етуге дайын екенін білдірді.

	Қошанбаев Хасен (Қожа) Дулатовтарға ертеден таныс, әкемнің інісіндей, туыстан да артық, үйіміздің бір кісісіндей болып кеткен адам. Арақатынастарымыз соңғы жылдарға дейін ешқашан үзілмеген, сыйластықпен өткен жан еді. Бұрын Қожа мен Биға апам жайлы естелігімде жазғаным бар, бұл жолы соған қосымша ретінде азғана тоқтап, таныстырып өтсем, артықтығы бола қоймас.

	Қожаны мен бес-алты жасымнан білетінмін. Хасен Қошанбаевтың түр-сипаты әлі күнге дейін көз алдымда. Қожаның дене бітімі ірі, бойы ортадан биіктеу, кең иықты, сөйлегенде көздері күлімсіреп тұратын. Басын жоғары көтеріп, кеудесін керіңкіреп, асықпай тік жүретін. Жаны жайсаң, достарына адал, қолы ашық, жомарт, мәдениетті, адамгершілігі мол кісі еді. Бір ғажабы – үлкендер мен балаларды бірдей өзіне жақын тартатын, ашық, жұмсақ мінезді, көпшіл кісі болатын. Баланың не ойлап тұрғанын айтқызбай аңғарып, сезе қоятын, көңілін таба білетін сезімтал, балажан ағаны бәріміз жақсы көретінбіз. Бізге Абайдың, Пушкиннің өлеңдерін жатқа айтып беретін, екі тілде жақсы сөйлейтін. Қожаның әңгімелері таусылмайтын. Алдаркөсе мен Қожанасырдың хикаяларын естігенімізде – мәз боп, қарқылдап күлкіге бататынбыз. Қожа ағамыз біздің кішкене кезімізде аңқаулықпен аңғармай айта салған қызық әңгімелерімізді есіне алып, күлдіріп айтып отыратын. Сейілбектің, Күлтайдың, менің қалай сөйлейтінімізді, даусымызға дейін айнытпай келтіріп салатын әртістік өнері де бар еді. Айта берсем, Қошанбаевтарға байланысты әңгімем көп.

	1923 жылдың жазында Ақтөбеде болған кезімдегі талай күлкілі қызықтарым баршылық. Оның бәрін «Шындық шырағы» атты естелік кітабымда келтіргем, сондықтан қайталамай-ақ қояйын. Қарап отырсам, содан бері талай жылдардың жүзін артқа қалдырыппын. Енді қартайған шағымда, 1991 жылы Кеңес өкіметі құлап, еліміздің тәуелсіздікке жеткенін көріп, қуанышпен қарсы алған күнімді қалай ұмытамын. Өзімнің сүйікті әкем Міржақыппен бірге ақталып, он төрт қайраткердің ортамызға оралғанына қуанған жұртты көргеніме шүкіршілік етемін.

	1937–38-дің қасіретті жылдарында қисынсыз, жазықсыз жала жабылып, «жапон шпиондары», «халық жаулары» атанып, атылып кеткен аяулы азаматтар ақталғаннан кейін, КГБ-нің жүргізген «Қылмыстық істерімен» танысудың бірден-бір жолы – мемлекеттік мұрағаттың материалдарымен танысуға мүмкіндіктің туғаны белгілі жайт. Оны зерттеп, қолға алғандардың бірі – Клара Әмірова – Хасен Қошанбаевтың туған жиені (апасының қызы).

	Клара Әмірова мемлекеттік қауіпсіздік комитетінің Х. Қошанбаевты айыптау туралы «Қылмыстық ісімен» танысып шығып, «Қиылған ғұмырлар» атты (Ақмола, 1997) кітабын жазып шығарды. Алғаш рет Астанаға барғанымда, Клара үйіне қонаққа шақырып, қолыма «Бауырым, Гүлеке! Жиған-тергенім ескерткіш болсын. Клара сіңлің. Ақмола» деп жазып, кітабын сыйға тартқан еді.

	Х. Қошанбаевтың еңбек жолы жайлы төмендегі деректерді мен Клараның кітабының 114-бетінен алып отырмын.

	«Х. Қошанбайұлының 1937 жылға дейін коммунист қатарында болып, республика бойынша жауапты қызметтер атқарғаны белгілі. Ол тұста қызмет істей алатын білімді адамдарды бір орында көп отырғызбай, алмастыра беретін. Көп кешікпей Ақтөбеден Семей губерниясына (1925–1929) ішкі сауда бөлімін басқаруға жіберіпті. 1929–1932 жылдар арасында Алматыда өлкелік басшылық қызметтерде болады. 1932–33 жылдары Батыс Қазақстан облысы атқару Комитетінің төрағалық қызметінде болады. 1933 жылдың алғашқы айларынан бастап жеңіл өнеркәсіп Халық Комиссарлығына тағайындалады».

	Х. Қошанбаев көрнекті тұлға, коммунист бола тұрса да, Алашорда қайраткерлерінің көбімен таныс, үй іштерімен арласудан жалтарған кісі емес еді. Хасен қандай қызмет істесе де, туған халқы үшін қолынан келген жақсылығын аямаған абзал жантұғын. Х.Қошанбаевтың 1937 жылдың 19 наурызында тұтқынға алынып, НКВД-нің түрмесіндегі үш ай, 9 күн азапты тергеуінен соң осы жылы атылып кеткені, дүние-мүлкінің тәркіленіп алынғаны «Қылмыстық ісінен» белгілі болып отыр. Хасеннен кейін кешікпей зайыбы Биға Жаппасқызы Қошанбай келіні де қамауға алынған. Екі жыл бойы түрменің азап-қорлығын тартқанын, Биғаның ауыр науқасқа шалдығып, соның салдарынан түрмеден босатылып шыққанын, Қарағандыда қайтыс болғанын мен Кларадан естідім. Х.Қошанбаев сынды адал қайраткердің есімі оны білген жандардың көңілінен кетпесі анық.

	Енді әңгімемді жалғастыру үшін Қошанбаевтардың үйінде өткен кездерге қайтадан оралайын.

	Елден келетін көлікті он шақты күндей күтіп қалдық, оған өкінетін біз жоқ. Биға апай беретін ақшаға күн сайын көшеден балмұздақ сатып алып, рақаттанып жейтінбіз. Сейілбек Әзен екеуімізді паромға мінгізіп, Ертістің арғы-бергі жағалауына өткізіп, қыдыртып жүрді.

	Шыңғыстаудан көлік те келіп үлгерді. Сейілбек ағасының рұқсатымен бізбен бірге жүретін болды да, ыңғайлы киімдерін реттеді. Ауылда салт атқа мінетіні белгілі, сондықтан Атбасардан алып келген желегей, түйе жүнінен тоқылып, тігілген шекпенін де алды. Осындай дайындықтан соң, Қошанбаевтар бәрімізді қырға қарай шығарып салды.

	Семейден шыққан күннің ертеңіне Абай атамның ауылына, Тұраш атамның үйіне келіп түстік. Ағайын-туыстармен кездесіп, мәре-сәре қуанышқа бөлендік. Бұл ауылда екі тәуліктің қалай тез өтіп кеткенін білмей де қалдық.

	Тұраш атамның еркесі Мәкен өзіміздей балалармен бірге: «Сендерге қызық көрсетем», – деп, ауылдан алысырақ жерге, бүлдірген (земляника) теруге ертіп барды. Мал таптап жайылмаған көгорай шөп қаз-қалпында самал желмен жайқалып тұр. Шалғын шөптің арасы тұнып тұрған бүлдірген, басып жүруге обалсынасың. Бәріміз келісімен бет-бетімізге жайылып, бүлдіргенді тере бастадық. Тойғанша жедік-ай кеп, мұндай тәтті болар ма, шіркін?! Осы жерде көк шөптің үстінде аунап, дем алып қалдық. Аздан соң Мәкен: «Жүріңдер, енді сендерді басқа жаққа апарайын», – деді. Біз соңынан еріп жүре бердік. Барған жеріміз маған өзгеше көрінді. Олай дейтінім – кәдімгі қара жердей қатқыл емес, сазды балшықтау, бөлшектене төселіп жатқан төмпешіктер болып шықты. Басып жүре бергенімде, аяғымның асты солқылдады да, астынан су шыға бастады. Бара-бара батып кететіндей қорыққанымнан әрі қарай жүрмей тұрып қалдым. Жан-жағымда әр жерде қылтиып өсіп тұрған қызыл жидектерді көрдім де, қолымды созып, жұлып ап дәмін татсам – қышқыл екен. Кәдімгі Орынборда өзіміз кисель қайнатып ішетін – қызыл жиде (клюква). Оны теру қайда?! Тезірек кеткенді жөн көрдім. Мәкен: «Бұл жерді «ми» дейміз. Миға абайсызда мал да батып кетеді, – орысшасы «болота» болар», – деді. Мәкеннің орысшалауына таңырқайтын ештеңесі жоқ, үй ішінің біразы орысшаға жетік екені жұрттың көбіне мәлім.

	Келесі күні бәрімен қоштасып, Ақберді қажының ауылына жүріп кеттік. Бізді алып жүруші кісінің айтуына қарағанда, Өке ағаның ауылы қыстауларынан бір-екі шақырымдай жерде киіз үйлерінде қоныстап жатса керек. Алыстан жолдың шаңын бұрқыратып келе жатқанымызды көрген туыстар алдымыздан шығып қарсы алды. Ыстық құшақтарына ендік. Қуанғандарынан – көздерінде ыстық жас, бетімізден сүйіп жатыр. Мені көрмегелі төрт жылдай уақыт ішінде бойым өсіп қалғанын айтып, Біржікей апам: «Неге мұнша жүдеп кеткенсің?» – деп сұрады. Шынында соңғы жылдары менің ауырмаған науқасым қалған жоқ десем де болғандай, қыс бойы балықтың майы ма, гематоген бе – бәрін зорлап ішкізетін. Өміртай атам бәйбішесінің сөзін жуып-шайғандай: «Ештеңе етпейді, жайлауға барған соң қымыз бен жұғымды тағамнан тез жазылып кетесің», – деп жұбатқан болды. Өздерінің орныққан аймағының тұсы кісі қызығарлық әсем. Биік таулар, жартастар, ағып жатқан өзен. Келгелі бері сол жерде ойнайтын болдық. Таудың басына шығамыз да, неше түрлі гүлдер, қойжуа, рауғаш тереміз.

	Бәрінен бұрын атқа мініп жүргенді жақсы көретінбіз. Ауылдан алыстамай, тау баурайын айнала созылып жатқан соқпақ жолмен қыдыратынбыз. Астымдағы қара жорғамды өткен жылы келгенімізде арнап мінгізген болатын. Оны «Гүлнардың қара жорғасы» дейтін. Атым жуас, қорықпай міне беретін едім. Әзеннің тайы үркектеу, алып қашатын кездері де болатын, бірақ ол атқа мықты отыратын. Әзен берілмейтін. Бір күні әдеттегідей қыдыруға шықтық. Соқпақпен аяңдап келе жатқанымызда, атым сүрініп кетіп, басынан аса құлап түстім. Атым тұрып қалды. Тастың қыры оңдырмай санымды осып, қаным судай ақсын-ай кеп! Не істерімді білмей қатты састым. Әзен жүгіріп келіп, дереу түйе жапырақпен (лапух) жарамды басып біраз тұрды. Қан тыйылған соң, орнын жапырақпен жапсырып қойдық та, қан тиген аяғымды шөппен сүрткен болдық. Атқа отыра алмадым, ақсаңдап үйге әрең дегенде жеттік-ау!

	Ауылға келгеннен бергі бір айдай мерзім ішінде айтарлықтай жаңалық бола қойған жоқ. Айтпақшы, қырға жүрер алдында Хасен (Қожа) ағаның бір сөз ретінде: «Биыл шілдеде Қарқаралы аймағында Қоянды жәрмеңкесі ашылмақ. Қызықтың көкесі сонда өтеді», – дегені саққұлақ Сейілбектің есінен шығушы ма еді. Жәрмеңке ашылар кез жақындаған сайын Сейілбектің мазасы кете бастады. Үйдегілерге «Қоянды жәрмеңкесіне барайықшы» деп күнде қайталап айта берген соң, Өке ағам да қарсылық көрсете қойған жоқ. Үй ішіне алатын керек-жарағы, оны-мұнысы бар, қант-шайы да таусылуға айналды. Соларды әкелуді Исламбек пен Сейілбекке тапсырып, жандарына екі кісіні қосып, Қарқаралы жаққа аттандырып жіберді. Жолаушылар шамамен он алты күндей жүріп, көңілді оралған еді. Көргендерінің бірін қалдырмай, екеуі кезектесіп былайша әңгімелеп берген:

	«Қоянды жәрмеңкесіне қатысуға келгендердің саны қисапсыз көп болды. Ташкеннің, Самарқанның, Ресейдің саудагерлері қаптап кетіпті. Әкелген түрлі тауарларымен жәрмеңкені қыздырып жіберген солар. Қоянды жәрмеңкесінің орныққан жерінің көлемі ұзыннан-ұзақ созылған алқапты түгел алып жатыр. Қазақтың кең-байтақ жерінен арнайы төрт түлік малдарын сатуға әкелгендер үйлерін тігіп, жеке-жеке қоныстаныпты. Күн сайын малдарын жартылай айдап, базарға апарып сатып отырады екен. Қалталарына түскен пұлдарына өздеріне жетерліктей дүниелерін сатып алатын көрінеді. Жәрмеңкенің қақ ортасында жолдың екі бетіне қарама-қарсы салынған дүкендерде жаныңа не керек, бәрі табылады. Сатушылар бір-бірімен бәсекелес, тауарларын өткізу үшін жандарын салып: «Келіңдер, келіңдер, біздің тауарлар арзан», – деп айқайлап, алушыларды шақырады.

	Жайма базарда көздің жауын алғандай түрікмен, бұхара кілемдері, текемет, алаша, әшекейлеп тоқылған киіз үй жабдықтары сатылуда. Дүкендердің алдына қаптарды сірестіре өрік-мейіздер қойылыпты. Кешке қарай сауда бітісімен, дүкенді құлыптамай, жемістердің үстін шилермен жаба салады да, кете береді екен (ұры-қары болмайды). Бәрінен бізге қатты ұнағаны – күн сайын қараңғы түсісімен қолдары босаған қауымның жәрмеңкеге келуші өнерпаздардың өткізетін сауықкештеріне асыға жиналатыны. Жәрмеңкеге әр тұстан келген атақты байлар, жақсылар мен жайсаңдар да баршылық. Елдерінен ала келген сәнді үйлерін қаз-қатар тігіп қоюларының өзі не тұрады. Жәрмеңкеге өнерлерін көрсетуге арнайы келген атақты өнер иелерін құрметпен қарсы алып, үйлеріне түсіріп (оны өздері мәртебе көретін), сыйластықпен күтіп жатқандар да солар болды. Біздің көргеніміз – өнерлерін тамашалаған кісілеріміз – өңкей дарынды тұлғалар тобы еді. Атап айтар болсақ, атақты әнші әрі сазгер, көптеген ән шығарған – Жаяу Мұса Байжанұлы, оны ертіп келген – Жұмат Шанин. Әншілер: Әміре Қашаубайұлы, Орынбор рабфагында (кейін КИНО-да оқып жүрген, суырыпсалма ақын – Иса Байзақұлы, күлдіргі сөз шебері, сықақшы (пародист) дарынды – Қалибек Қуанышбайұлы, теңдесі жоқ балуан, атағы Еуропаға мәлім – Қажымұқан Мұңайтпасұлы.

	Міне, осындай дарынды тұлғалардың қатысуымен жүргізілетін ойын-сауық кештерді тамашалауға келген көрермендердің үйге сыймайтынын ескеріп, жәрмеңкеге таяу көгалды алқапты таңдап, сол жерге кеш сайын жиналатын болды. Біз Сейілбек екеуіміз бір де қалғанымыз жоқ. Жұрт қаптап келіп, әлгі жерге иін тіресіп қатарласа отырысатын. Олардың орта тұсына өнерпаздар маңғаздана басып, бірінен соң бірі кеп текеметке жайғасатын.

	Ойынды сөз сөйлеп ашқан, жүргізуші рөлін қолына алған керекулік Жұмат Шанин мырза әр орындаушының кім екенін, аттарын атап таныстырып шықты.

	Алдымен сауықкешті бастауды жасы үлкен, атағы жер жарған аты шулы ақын, әнші Жаяу Мұсаға бергенде, жұрт орындарынан тұрып, ұзақ қол соқты. Жастардың бірі таңғалып: «Аты, сірә, Мұса болар, ал Жаяу дегені несі?» – деді. Жанындағы кісі: «Тыныш отыр, казір оны да білерсің, асыкпа», – деп тыйым салды. Айткандай-ақ Жаяу Мұса өзінің белгілі әні «Ак сисасын» домбыраға косып шыркай жөнелді:



	Ак сиса, кызыл сиса, сиса, сиса,

	Қалмайды кімдер жаяу зорлык кылса.

	Шорманның Мұстафасы атымды алып,

	Атандым сол себептен Жаяу Мұса.



	Одан кейін «Сұрша кыз» әнін салғанда, жан-жактан көтерме дауыстар естіліп, кол шапалактау басыла коймаған соң, Жаяу Мұса орнынан көтеріліп, ортаға шығып, оң колын кеудесіне койып, иіле түсті де, орнына барып отыра кетті. Жұрт коюшы ма еді: «Тағы да, тағы да», – деп шакыра берді. Өзін сонша кұрметтеген халкының көңілдерін калдырғысы келмеді білем, Акан серінің, Үкілі Ыбырайдың, Мәдидің бірнеше өлеңдерін аскакта шыркап, кұлактарының кұрышын кандырғандай болды.

	«Ендігі кезек Әміреге беріледі», – дей берген кезде, манадан бері үн-түнсіз отырғандардың бірі: «Әміре кім? Білгіміз келеді, айтып бер?» – деген соң, кешті жүргізуші Исламбек сөзін жалғастыра берді. «Естуімізше, Әміре әу баста еңбек жолын Семейдің көшелерінде кәдімгі арбакеш (извозчик) кәсібінен бастаса керек. Бірак Әмірені сүйреп шыккан жегулі арбасы емес, әншілік кабілетке жеткізген – оның туабіткен даусы. «Әміренің әншілігі кала ішіне лезде тарап кетіпті» деседі. Халыкка танымал бола бастаған Әміреге бұрынғы Заречный слабодкасындағы (Алаш каласы) кымызхана ұстайтын сұлу әйелдер жұртты кызыктырып жинау үшін, Әміреге жалынып әрі акысын төлеп, келушілерге арнап ән салдыратын болыпты. Бұл ортаға кымыз ішуге Әлихан, Шәкәрім, Тұрағұлдар да окта-текте кіріп шығады екен.

	Әміренің кұдіретті даусын, әнді мәнерімен орындауын, баска әншілерге мүлдем ұксамауын, актерлік кабілетін, талантын байкаған ағалардың Әміреге жоғары баға бергені белгілі. Мақтауды кім теріс көруші еді. Құдайды ұмытқан қайсыбіреулердің бастарына қонған бақты көтере алмай, кісімсіп, кеуделерін керіп, дандайсып кететіндері аз болып па?! Ал Әміренің бар болмысынан өзгермегенін, сол қарапайым қалпында қалғаны туралы жұрттың сүйсіне айтқандарын біз естіп келдік. Әншілігімен танымал Әмірені қаладағы (Семей) байлар бірінен кейін бірі кезектесіп үйлеріне алдырып, сыйлас қонақтарының алдында өлең айтқызатын болған. Сөйтіп, Әміренің тұрмыс жағдайы оңала бастапты. Соның арқасында өз бетімен Қоянды жәрмеңкесіне келген шағында біздің көрген Әміреміз моп-момақан, көп сөйлемейтін тұйықтау кісі сияқты еді, ал ән салғанында танымай қалдым. Олай дейтінім, домбырасын шеберлікпен тартып, қосыла ән салғанда, өңі қызарыңқырап, көңіл күйі жадырай түсіп, құлпырып кетеді. Әміренің құлақты жарардай зор дауысы алыстау қонған ауылдарға дейін естілетінін мадақтаушылар сөз ретін тауып, айтып жүреді екен. «Кім біліпті, мүмкін рас та шығар», – деп ойлап қойдым.

	Жәрмеңкеге келушілердің көбі Әміренің атын сырттай естігендері болмаса, оны дәл бүгін кездестіреміз деген үш ұйықтаса түстеріне кіріп пе? Міне, сәті түсіп, орталарына келген Әміреден көз алмай, тым-тырыс болып, өлеңін тыңдауға асығып отыр. Алғашқы айтқан әндері ел ішінде таралып жүрген – «Екі жирен», «Үш дос». Жұрт ризашылықпен ұзақ қол соқты. Жұрт тынышталған соң, Исламбек: «Ән патшасы Әсеттің «Қорланын» орындайды», – дегенде, Әміре шырқай жөнелді. Бұл әнді нақышына келтіре, бар жандүниесін сала, жүрегімен айтқаны құлаққа жағымды естіліп тұрды. Әуелі тым-тырыс ұйып тыңдап отырғандар әп-сәтте ұйқыларынан оянғандай, дүр сілкініп, айқайға бассын-ай кеп: «Жарайсың, Әміре!», «Өркенің өссін, Әміре!», «Енді «Ағаш аяқты» айтыңызшы» деген дауыстар шығысымен, арқасы қызған Әміре жұрттың ықыласына қарай домбырасын екпіндете сілтеп «Ағаш аяқты» шырқай жөнелді. Сол сәттегі оның түрін көрсеңіз! Өлеңнің сөз мәніне қарай бет әлпетін өзгертуінің өзі ғажап! Бірде өксіп жылап, көзінен жасы парлап кетеді де, лезде күлім қағып, жайраңдап шыға келеді. Әміренің мұндай әртістік шеберлігіне біз қайран қалып, рақатқа бөлендік. Жәрмеңкеде естіп-көргендерімді осымен тамамдаймын», – дей бергенінде, Сейілбек Исламбектің сөзін бөліп: «Енді мені тыңдаңдаршы, – деп сөйлеп кетті: – Сіздерді таныстырғым келіп отырған тағы бір кісім бар. Ол француз күресінің майталманы, еліміздің бетке ұстар мақтанышы, аты жержүзіне тараған атақты балуан – Қажымұқан».

	Хасен ағам (Қошанбаев) Қажымұқанмен Омбыдан бері таныс, Қызылорда да кездесіп қалып жүретін. Мен де сол кезден бастап білетін едім. Осы жолы біздің қырға кетер кездегі Қажымұқанның Семей циркіне күреске түсуге келген беті болатын. Ол кезде күреске құмар семейліктер цирктен қалмайтын. Біздің үй іші де барғыштайтын. Осы келісінде оны Биға мен Хасен ағам үйлеріне қонаққа шақырып, қасында болғаныма мақтанамын.

	Қажымұқан аға күресетін кешінде бізге шақыру билетін жіберетін. Цирк ойынының соңғы бөлімінде фрак киген арбитр шығып, атақты, белгісіз (қара маскалы) және басқа да балуандарды арена жағалай тұрғызып қойып (мұны «Парад Алле» дейтін), әрқайсысының атын атап таныстырғанда, әр балуан бір қадам аттап, бастарын иетін, жұрт бәріне де қол соғатын. Қажымұқан ағамыз алып денесін көтере алмағандай аяғын маңғаздана басып келіп сәлемдесетін. Халықтың Қажымұқанға көрсететін қошеметі ерекше болатын, орындарынан көтеріліп, ұзақ қол шапалақтап тұрып алатын. Бір қызығы – тамашалауға келген жұртты қызықтыру үшін Қажымұқан күресетін балуанымен күш сынасатын, күрестің түрлі әдіс-тәсілдерін көрсетіп, қарсыласына еркіндік бергендей боп, күресті біразға дейін созыңқырайтын. Енді жетер-ау деген шамаға келгенде, әлгіні көтеріп ап: «О, Алла!», – деп алып ұрып, жауырынын жерге тигізіп, орнынан тұрып кететін. Арбитр жеңіске жеткен Қажымұқанның қолын жоғары көтеретін. Музыканттардың үш рет қайыра ойнаған әуеніне қуанған жұрттың айғайы қосылып, цирктің ішін жаңғыртып жіберетін. Кісілер мұндайда қарап қалушы ма еді – Қажымұқанға қарай жапырыла жүгіретін. Біреулер орамалмен терін сүртіп, екіншісі қолын алып, үстіне сыйлы шапан жауып, құрмет көрсететін. Цирктегі күреске шыққанда Қажымұқанның алып денесі мен ұзын бойына (1.97 см) шақтап киген киімі жарасып кететін. Көзге түсетін бір кемшілігі – мыжылып біткен құлағы мен жырылған ерні ғана еді. Бұл – баяғы жойқын күрестерден қалған белгі болатын.

	Енді Қажымұқанның Қоянды жәрмеңкесіне келуіне тоқталайын. Оның өзі айтарлықтай оқиға.

	Бір күні ертеңгі шайдан кейін сыртқа шығып: «Күнді қалай өткіземіз? Қайда барсақ екен?» – деп ойластырып тұрғанымызда, анадай жердегі қара жолдың шаңын бұрқыратып шауып келе жатқан пар атты арбаның үстінде таудай болып отырған Қажымұқанды бірден тани кеттік. Нағашыма еріп, алдынан шығып қарсы алуға беттедік. Құшақ жайып сәлемдесіп, нағашым қонағын ертіп біз жатқан өзінің үйіне түсірді. Мұны көргендер соңымыздан қалмай, шұбырып ере жүрді. Үйге жеткен соң жолаушы балуанымыз беті-қолын шайып, төрден орын алды.

	Алдына дастарқан жайып, тегене толы сары қымыздан ішкізіп, шөлін қандырғандай болдық. Бір кезде Әміре мен Иса да келіп жетті. Шұрқырасып жатыр. Мән-жайды, қалай келгенін сұрастырып қояр емес.

	Қажымұқан: «Семейдің циркімен жасасқан шартым (контракт) біткен соң қолым босап, осы жәрмеңкеге келуді жөн көрдім», – деп үндемей қалды.

	Қажымұқанға сәлем берушілер қаптап кетті, үйдің іші кісілерге лық тоды. Сыймағандары үй сыртындағы көгалға төселген текеметтер мен кілемдерге жайғасып отырысты. Қажымұқанның қошеметіне арналған сауықкеш те басталып кетті. Оны қыздырып жібергендер – Әміре мен Иса ақын. Ағаларының тілегін орындап, екеуі кезектесіп ән салып отырды. Қажымұқанның сүйіп тыңдайтын «Құсни–Қорлан, «Гауһартас» әндері айтылды. Жұрт Исаға түрлі көріністерді немесе отырғандардың бірінің қылығын келтіріп ойнап беруін өтінді. Оны «тема беру» дейтін. Берілген «темаға» орай кідірместен, қас-қағым сәтте өлеңін мөлдіретіп, домбырасын жұлына тартып орындап берді, оған қоса өзінің шығарған «Желдірмесіне» салып, тыңдармандардың көңілін біраз көтеріп тастады. Содан кейін көпшілік Қажымұқан ағаларының бастан кешірген бір хикаясын өз аузынан айтып беруін өтінді.

	«Ау, қауым сендердің білгілерің келетін дүниені айтып беру оңай шаруа емес. Мен күрес мектебін бітірген балуанмын, жастайымнан (онда салмағым – 126 кг) әр қаланың цирктерінде француз күресіне түсетін талай атақты, әр ұлттың балуандарымен белдестім. Сенсеңдер, жауырыным жерге тиіп көрмеген екен. Риганың циркіне келгенімде бірден көзіме түскені – он алты жасар Надежда Николаевна Чепковская деген сүйкімді поляк қызы болды. Ол аренаны айнала шауып жүріп, ат құлағында ойнайтын (наездница). Ісіне әбден шыныққан, батыл қимылды нағыз өнерпаз қызды бір көргеннен ұнатып қалдым. Ашық мінезді, адамды жатсынбайтын ақжарқын қызбен танысуым қиынға соққан жоқ. Тіл табысып, тез үйреніп кеттік. Екеуміздің де бір-бірімізді сүйген көңіліміз жарасып, қол ұстасып, тұрмыс құрдық. Надежда есімін Бәтима деп өзгертіп атап кеттік. Бірақ бақытты көрінген тұрмысымыз ұзаққа бармады, оның бәрін айтып не қылайын, өтті-кетті. Көшпелі цирк әртістерінің өмірлері ауыр келетіні белгілі жайт.

	Менің жұмысым циркпен байланысты болған соң, цирк әртістерімен бірге өмір сүріп келемін. Мен көрмеген цирктің ойындары қалған жоқ десем, артықтығы бола қоймас. Соның бірі – ерте заманнан бері келе жатқан, әсіресе Өзбекстанның – Бұхара, Ферғана, Ташкент қалаларында етек жайғандар ойыны. Керілген арқан немесе сымның үстінде көздерін байлап алып, ерсілі-қарсылы жүріп, секіріп билейтіндерді даршы деп атайды. Бұл өнер – ұрпақтан-ұрпаққа таралған өнер. Даршылар жәрмеңкелерде, базарларда – жұрттың көп жиылған жерінде өнерлерін көрсететін. Сондай өнерпаз даршыларды өмірімде жиі кездестірдім. Бұл көне өнер бүгінде цирк бағдарламасынан қалған емес, оны «канатаходцы» дейді. Ал, жігіттер, осымен әңгімемді тоқтатайын», – деп Қажекең орнынан көтерілген соң, жұрт та ере жүрді.

	Біраз жүріп келіп, орындарына отырған соң, жастардың бірі шылапшын әкеліп, қолдарына су құйып шықты. Дастарқан басына Қажекеңмен бірге басқа да сыйлы қонақтар табақтас боп отырысты. Қажекеңе шеке тартылып, алдына қойылды. Шекенің миы мен етінен дәм татып, екі-үш рет асады да, қалғанын қасындағыларға үлестіріп берді. Астаудай көлемді табақтағы мүшелі ет үстіне тұтас қазы-қарта, жал-жаялар салынған. Жеке отырғандардың да алдарына табақтар тартылды. Туралған еттің бір шетіне күріш әкелініп салынған соң, тұздық құйылды. Қажекең етті таңдап, асықпай шайнап, жақсы жеп отырды, арасында құрт езілген сорпаны да ұрттап қояды. Қасындағылардан көбірек жегені болмаса, айтарлықтай ерекше қалпынан асыра қойғанын көре алмадық. Ел ішінде ол кісі жайлы тарап кеткен әңгіме-аңыздар баршылық. «Қажекең ет жегіш екен, отырған жерінде бір қойдың етін түгел тауысып жейді-міс» деуі бекер. Қажекеңнің алып денесіне қарағанда «тамақты жапырып жейтін шығар-ау» деген әркімнің ойына еріксіз түсетіні белгілі. Қажекең алдымен спорт әлеміне жататын балуан, сондықтан жұрттың алдына шығып көріну үшін де денесін күтуі керек. Тіп-тік жүруді әдеттеніп, денесінің бұлшық еттерінің тастай қатты қалпында болуы үшін – семіздіктен, қолайсыз артық салмақтан сақтанған кісі. Тамақты өз шамасынан асырмай жейтінін үйімізге келгендегі бір әңгімесінен естігенім бар және осы жолы табақтас боп бірге отырғанда да көрдім. Менің сіздерге айтып отырғаным сол», – деді.

	Сейілбек сөзін жалғастырып: «Қажекеңмен жатар орнымыз бір бөлмеде болды. Жол соққыдан ба, әйтеуір отырыстан кеш тарағандықтан ба, әлде шаршаған болар, ағамыз басы жастыққа тие сала қорылдасын-ай кеп! Көзімді көпке дейін іліндіре алмадым, оған өкінудің орнына қуанышым басым еді. Қажекеңнің қасына кім жатқысы келмейді дейсіз, сондықтан ол кісі өз еншіме тигендей, бойымды бір мақтаныш биледі. Сөйтіп жатып ұйықтап кетіппін.

	Қажекең таң сәріден тұрып, өзенге барып, рақаттанып шомылып келіпті. Есіктен кіре сала: «Әй, Сейілбек, тұр, өзің ұйқышыл неме екенсің ғой. Жалқаулықтан қалайсың өзің?» – деп сөгіп алды. Сөйтсем, үй іші шай қамына кіріскелі жатыр екен. Үялғанымнан ренжіген болып жеңешеме тиістім: «Неге ертерек тұрғызбадың?!» – деп. Шайдан соң әркім жәрмеңке жаққа тарап кетті де, Қажекеңнің қасында мен ғана қалдым. Түске таман Жұмат Шанин ағамызға еріп екі жігіт арнайы Қажекеңе сәлем беруге Қарқаралыдан келіпті. Жұмат серіктерінің аты-жөнін, қызмет істейтін жерлерін айтып, таныстырды. Келген кісілерді дәм татқызбай жібермейтін жеңешем сыйластықпен күтіп алуға келгенде аянбайтын, барын солардың алдына тосатын ақпейіл жан. Бұл қонақтарға да дастарқан жайылды, суыған ет әкеп, «өздері турап жесін» дегендей пышағын жанына қойды да, тегенедегі сары қымызды сапыра берді. Келгендердің шөлі қанғанша ішкізіп отырды. Жұмат аға жұмсақ мінезді, сыпайы сөйлейтін мәдениетті кісі ғой, Қажекеңе қарап сөзін былай бастады: «Аға, бүгін кешке өтетін ойын-сауық кеші өзіңізге арналып отыр. Жұрт сізбен кездескілері келеді, қатынасуға қалай қарайсыз?» Қажекең: «Әй, шырақтарым-ай, мен бәлденуді білмеймін, халыққа бар өнерімді көрсетуге даярмын», – деп ризашылығын білдірді. Қараңғы түспей жатып көрермендер белгілі алаңға жиылып та үлгерді, біз де сондамыз.

	Қажекеңнің теңі жоқ атақты балуан екенін сырттай естіген көпшілік осындай балуанмен бетпе-бет алғашқы кездескендеріне шексіз қуанды. Енді жиналған топтың бар арманы – Қажекеңнің қалай белдесіп, күресуін көру еді, бірақ бұл жолы Қажекеңнің күреске түспейтінін естігенде, олай болады деп ойламаған халықтың көңілі су сепкендей басылды. Оның себебі, жәрмеңкеге Ресей балуандарының келмегендігі еді. Қажекең, оның есесіне, халыққа қара күшімен орындайтын бар өнерін көрсетіп риза қылды. Қазандай тасты төрт кісі әкеліп шалқасынан жатқан балуанның кеудесіне қойды да, екі кісі үлкен балғамен кезектесе соғып, тасты қақ жарды, батырың еш нәрсе болмағандай атып тұрды да, қолдарын көтерген бойда айналаға маңғаздана қарап шықты. Ду қол шапалақтау тыйылар емес. Қажекең қолын кеудесіне қойып, басын иді.

	Келесі өнері де қызық. Лом темірді қолына алып, кәдімгі жез сымды бұрағандай етіп майыстырып, жерге тастай салды. Одан кейін ауыр жүк салынған арбаны отырған кісілерімен бірге сүйреді. Сол секілді басқа да білек күшін көрсетіп, халықты таң-тамаша қылды. Қажекеңе деген сый-сыяпаттарын көрермендер алдына төгіп тастады. Елдің бір мырза жігіті Қажекеңе ерттеулі арғымағын көлденең тартты. Үстіндегі ер-тоқымы мен басқа да саймандары күміспен әсем өрнектелген екен. Қажекең бұл сыйға балаша қуанып, жігітті құшақтап, сүйді. Міне, жәрмеңкеде осындай да тарихи оқиғалар болған», – деп, Сейілбек бір кесе қымызды ішіп алып, сөзін жалғастырғысы келіп еді, Исламбек: «Жарайды енді, қалғанын мен айтып берейін, менің сөзім бір өнерпаз жайлы болғалы отыр, – деп, әңгімесіне кірісті. – Қажекеңнен соң аты Сарыарқаға кеңінен тараған күлдіргі әңгімелердің майталманы, өнер иесі Қалыбек Қуанышбаевқа кезек берілді. Ол туралы бірер сөз өрбітуді жөн көріп отырмын.

	Қалыбекті білетіндердің айтуына қарағанда, ол Қарқаралы (Сарыарқа) өңірінде туып, ауыл-аймақтың тәрбиесін көріп өскен. Оқу жасына жеткенінде ауыл мектебінде ескіше оқып, сауатын ашқан екен. Бірақ оған қанағаттанбай, білімін толықтыруға өз күшін салып, жетілдіре берсе керек. Қалыбек өнерпаздар мектебінде оқымаса да, өнерден кеш қалмаған, туабіткен дарын иесі. Есімі бүкіл елге жайылған өнерпаздардың бірі екені белгілі. Өнерге жетуінің өзі бір төбе жыр. Қалыбек талай елді аралаған. Көргені мен естігендерін көңіл елегінен сүзіп, зерттеумен айналысқан кісі. Әуелі өз үйіне келген ауыл ақсақалдарына қымыз құйып беріп, олардың әңгімелерін үн-түнсіз отырып тыңдауды әдетке айналдырады. Келгендердің байыпты жүріс-тұрысына, әрқайсысының мінез-құлқына, өзара қалай әңгіме айтқандарына құлақ қоя тыңдап, есіне сақтай берген. Әсіресе көрген-білгендері көп, өмір тәжірибелері мол кісілердің салиқалы сөздеріне мән-мағына беріп, қалай құрастыруды, сөзді жүйесіне келтіріп айтатындығына еліктеп, үйрене беруі Қалыбектің рухани өсуіне әсер еткені сөзсіз. Сондықтан Қалыбек сабағын халық мектебінен алып үйренді десек, ешкім таласа қоймас.

	Қалыбек туралы мына деректерге қоса, оның өнерін көрген басқа да кісілерден естігенім мені ойға қалдырды. Жұртты өзіне қарай қызықтыра тартатындай, шіркіннің қандай сиқырлы күші барын өз көзімен көргім келгені сонша, кездесуді асыға күттім емес пе? – деп, Исламбек әңгімесін жалғастыра берді. – Бір күн сондай танысудың сәті келді. Ендігі әңгімем сол туралы болмақ.

	Қалыбек жұрт айтса айтқандай, ғажап өнерпаз екен. Әзіл-оспақты, күлдіргі әңгімелердің майын тамызып, шебер сөйлейтін майталман болып шықты. Бір қызығы – күлдіргі нәрселерді орындап тұрған кезінде де бетінен күлкінің белгісін көре алмайсыз. Ал көрермендердің ішексілелері қата күлген дауыстары даланы жаңғыртып жіберді. Күлкіден біздің де езуіміз жиылмады.

	Естуімше, Қалыбек шағын әңгімелер мен әзіл-сықақтарды өз жанынан шығаратын жазушылықтан да құр қалмаған. Қалыбектің бір ерекшелігі – жазған шығармаларын орындауда ешкімге ұқсатпай, өз үлгісімен жеткізуі. Көпшіліктің ұнататын, қанша рет естісе де жалықпайтын дүниесі – «Қыз ұзату». Әр кейіпкердің мінез-құлқына қарай, сөйлегендегі дауыстарына шейін өзгертпестен керемет келтіретіні, ұзатылатын қыздың туыстарымен қоштасып, көріскендегі сыңсып жылағанына дейін шал-кемпірдің дәл өздеріндей сампылдап, ұқсата айта білуі, сырттағы естілетін түрлі дыбыстарды да тура солай келтіретіні қандай тамаша! Әсіресе қорадағы иттердің шәуілдеп үргенін, бұзаудың мөңірегенін айнытпай салғанда, шынымен сол малдар екен деп қаласың. Мұндай асқан шеберлікпен орындаушыны пародист дейді. Қалыбекті қазақтан шыққан алғашқы пародист десек орынды болар. Жәрмеңкенің қызығының ішінде жүріп уақыттың қалай тез өтіп кеткенін байқамай да қалыппыз. Алатын заттарымызды алып, бәрімен қоштастық та, Шыңғыстауымызға аттандық», – деп, Исламбек әңгімесін осымен аяқтаған еді.

	Келгендердің Қоянды жәрмеңкесі жайлы кісіні қызықтыратындай әңгімелерін естігеннен кейін, бала емеспін бе, сол жәрмеңкеде өзім болғандай, бәрін көріп, солардың ортасында жүргендей сезінетінмін.

	Шыңғыстаудағы жазғы демалысымыз жақсы өтті, дән ризамын. Ауылды қанша қимасақ та, баратын (Орынбор) жеріміз шалғайда екенін ескеріп, қайтуға әзірлене бастадық. Бізді Өміртай атам бастаған туыстар бір-екі шақырымдай жерге дейін шығарып салды. Бәрімен қимай қоштастық. Жол-жөнекей тоқтамастан жедел жүріп отырып, Семейге жеттік. Қошанбаевтың үйінде екі түнедік те, поезбен Орынборға бет алдық. Поезбен жүруді жақсы көремін. Әсіресе табиғаты сұлу Орал тауларының ішін аралай жүйткіп келе жатқанда, вагон терезесінен ұзақ уақыт қызыға қарап, рақаттанушы едім. Поезд Уфа, Златоуст, Барнаул, Кинель қалаларының станциялары арқылы жүретін. Әр қаланың тұрғындарының вокзал перронына, базарына шығарып сататын тағамдары, түрлі заттары біріне-бірі ұқсамайтын еді. Уфаның саудагер башқұрттары қымыз, бал шығаратын Златоуст заводынан шыкдан бұйымдары – поднос, қасық, ожау, шанышқылар, зергерлердің қолымен соғылған алтын, күміс әсем сырғалар, білезіктер, жүзіктер көздің жауын алатын. Барнауылдықтар түбіт бөкебайлар сататын. Бұл жерде поезд едәуір ұзағырақ тоқтайтын, вагоннан түсіп, мейрамханадан тамақ ішетінбіз. Осы көріністердің бәрі әлі күнге дейін көз алдымнан кетпейді. Сәтті де қызығы мол жолсапарымыз аяқталып, Орынборға жеттік. Неплюев көшесі, 42-үйдегі (кейіннен Ленин көшесі) пәтерімізге келсек, үй іші көшіп кетіпті, бізді Поля (үй қызметшісі) қуана қарсы алды. Қызылордаға көшерін бұрын естісек те: «Көше қояр дейсің бе?» – деп келген түріміз болатын. Поляның айтуына қарағанда, мамамды (Гаяны) Ғаббас Нұрымов Қостанайға шақырып алып кетіпті. Соңынан папам демалысқа шығып, Қостанайға аттанарында Бейімбеттің Күнжамалы мен баласы Әукенді қасына ілестіріп, жүрерінде біздің үй ішіміздің жүктерін өздерінің заттарымен бірге көшіруді (Қызылордаға) балдызы Гуля мен Сафаға тапсырып кетіпті. Жүктерді поезға салып, екеуі артынша Қызылордаға тартып отырады. Барған соң пәтердің адресін көрсетіп, Поляға хат жазып жіберген екен. «Шыққандарын жеделхатпен білдірсін, өзіміз алдарынан шығып, қарсы аламыз» деген екен. Поля мен Марусяның қуанғанын көрсеңіз, келген бойда тамақтандырып алды да, моншаға түсіріп, кірімізді жуып берді. Поля біздің үйдің бір кісісіндей бауыр басып кеткен абзал жан еді.

	Поляны бірер сөзбен таныстырып өтейін. Бұл әйелдің нәсілі – орыс, Орынборға таяу селода туып-өсіпті. 1921–22 аштық жылдары, әке-шешесі, бауырлары, көптеген село тұрғындары аштықтан қырылып, Поля жетім қалыпты. Бұл жылдары Кеңес өкіметі басшыларының қолдарына алған жұмыстары ұшан-теңіз. Қиындыққа қарамастан қалай да ашаршылықтан жұртты сақтап қалу – маңызды мәселенің бірі болған. Құрылған комиссия арқылы жан-жақтан азық-түлік (продразверстка), киім-кешектер жеткізіліп, бәріне бөліп беру қатаң тәртіппен атқарылып отырған. Жетім балаларды жинап, орналастыру үшін приют-жетімхана ашылған. Сол салада жұмыс істеп жүргендердің назарына бір үйде өлім халіне жеткен бір бойжеткен қыз ілігеді. Содан олар Поляны жас балалардың арасына қосып, жанын сақтап қалыпты. Аштықтан әбден арықтап, күш-қуатынан айырылып, әлсіреп қалған қыз біразға дейін көтеріле алмапты. Есін жиып, өзіне келген соң, елгезек Поля жанын аямай кішкене жетім балаларға өз еркімен күтуші (няня) боп қызмет етеді. Жетімханада жұмыс істейтіндерге қолғабыс етуінен болар, бәріне сыйлы қыз болып жүрген кезінде өзіндей жетім, басы бос жігітпен танысады. Екі жас бір-бірімен көңіл қосып, тұрмыс құрып, жарты жылдай тұрып жатқанында күйеуі Қызыл әскер қатарына алынатын болып, екеуі Орынборға келеді. Қалада бұрын болмаған, барар таныстары жоқ. «Селоны тастап, өзіммен бірге еріп келген жарымды көшеде қалай тастап кетем? Орайын тауып бір жерге орналастырайын десем, уақыт тар. Поля болса – аяғы ауыр, перзент күтудеміз, қалаға келгеннен бері жылауын да тыяр емес. Енді не істеймін?» – деп, күйеуі қатты қайғырады.

	«Казармаға барған соң әскерлердің көмегі тиер-ау» деген үміттен де дәмелі. Сөйтіп алаңдап тұрғандарында осы жолдың бойымен келе жатқан мамам (Гая): «Мына әйел мұнша неге жылап тұр екен?» деген аянышты пейілімен жандарына жақындап, мән-жайларын сұрастырады. Мұндай мүсәпір жанға жүрегі бар адамның дәті қалай шыдасын, жанашырлықпен ойланбастан бірден жігітке қарап: «Әйеліңді үйіме тұрғызамын, үйіміз мына тұрған жерден алыс емес», – деп, екеуін пәтерімізге ертіп әкеліп: «Ендігі жерде барған қалаңнан (біздің фамилиямыз – Дулатовтар) біз арқылы хат алысып тұрасың», – деп жұбатады да, тамақ ішкізіп, Поляны күйеуімен казармаға жеткізіп салады. Сонымен Поля біздің үйіміздің қызметшісі болса да, үйіміздің бір кісісіндей бауыр басып кеткен едік. Бір қызығы – менің анам Ғайнижамал (Гая) мен Поля қатар босанды. Осы 1923 жылдың май айында – інім Наурызбай – Науан, Поляның қызы – Мария – Марусясы дүниеге келді. Екі сәби бірге тәрбиеленіп, бірге өсті. Поляның қолы тимей жатса, Марусяны Ғайнижамал мамам емізетін. Егер мамам бір шаруасымен не қонаққа кете қалса, Науанды Поля емізетін.

	Қарап тұрсаңыз, зиялы топтың өкілі – Ғайнижамал мен деревнядан шыққан қарапайым орыс әйелі – үй қызметшісінің арасындағы шынайы достықтың белгісін көргендей әсерде қалмау мүмкін емес шығар.

	Ғайнижамал анамның адам сүйсінетіндей мінездері айрықша мол еді. Жұртты «бай», «кедей» деп алаламайтын, бәріне бірдей қарайтын. Жоқшылықтың зардабын тартушы жетім-жесірлерге жәрдем көрсетуден, тіпті асырап-бағудан да тартынбайтын жомарт, көпшіл кісі болатын. Үлкен-кіші демей, арақатынастағы адамдарды қадірлеп, сыйлайтын да, жағымды мінезіне сәйкес өзін де сыйлата білетін еді.

	Енді қатар туған нәрестелерге тоқталайын. Екі бөпеміз жеті-сегіз айға толған кездерінде кілемге жайылған көрпенің үстінде ажырамай, бірге ойнап отыратын. Өте тату боп өсті.

	Науан інім нұрлы, келбетті, құралайдың көзіндей көзі әсем, томпиған толық денелі болды. Ерте отырып, жеті-сегіз айлығында еңбектей бастағанында Науанның өз жасынан үлкен көрінетіндігі таңғалдыратын.

	Дулатовтардың зарығып, сағынышпен көрген сүйікті ұлы Наурызбайдың (Науан) менің соңымнан еріп, серігім болатын, жанымдай жақсы көретін інімнің өмірі қысқа болды. Тоғыз айлығында (қақаған қыс ортасында) төтеннен келген ажалдан (менингит ауруынан) опат болуы Дулатовтарды үлкен қайғыға ұшыратты. Күні-түні сарыуайымнан мамам жылауын көпке дейін баса алмай жүрді. Әкем мен шешемнің ауыр қайғысына көңіл айтушы ағалары: Ахмет атекем (Байтұрсынов), Ахмет атам (Бірімжанов) бәйбішелерімен, Сейдазым папам Жаңыл мамаммен, Қаныш ағам (Орынборға келген-ді), Ғаббас, Елдес, Мұхтар Мурзиндер және басқа да папаммен қызметтес, қаламдас достары келіп, қайғымызға ортақ екендіктерін білдірген болатын. Жұрттың айтуынша: Науанға «көз тиген» көрінеді.

	Науанды алты айлығында суретке түсірген – КазЦИК-тің меншікті фототілшісі – Блехман. Оның суретке түсірмеген қазақ зиялылары кемде-кем шығар. Блехман папамның жақсы танысы, сәлемі түзу кісісі еді. Науан қайтыс болғаннан кейін, Блехман әлгі суретті үлкейтіп, әдемі рамаға қондырып, папама сыйлаған болатын. «Сыйға-сый» дегендей, Міржақып ондайда адамды құрқол қайырмайды. Науанның сол портреті төсектің тұсында ілулі тұратын.

	Мамам алтыннан түйреуіш (брошка) жасатып, Науанның кішірейтілген суретін омырауына тағып жүретін болды...

	Басқа түскен қасіретті сейілтіп, ұмыттырып жіберетін уақыттың озуы емес пе? «Уақыт – емші» демей ме қазекем. Бұл тұста Дулатовтар да естерін біраз жиғандай болған шақ еді. Өйткені алдарында күтіп тұрған қуаныш бар болатын. Ол – шешемнің босанар мезгілінің таяп қалуы. Жоғары жолдарда айтқанымдай, Ғаббас Нұрымовтың шақыруымен барған мамам сол ауылда, 1925 жылдың 8 маусымы күні аман-есен босанып, арыстай ұл туды. Бір қызығы – жолшыбай келе жатқанда, Ғаббас жол үстінде жатқан пышақты алып (ырым етіп), ешкімге көрсетпестен сақтап қойса керек. Кейін баланың кіндігін сол пышақпен өзі кескен екен. Қуаныштың үстіне папам да келіп жетіпті. Ғаббастың ауылы ел-жұртын жинап, үлкен шілдехана тойын жасаған. Нәрестенің атын қоюға келгенде, Міржақып ағасына: «Баланың кіндігін өзім кесіп едім ғой, енді атын да өзім қойсам қалай қарайсыз?» – деп өтініш білдіріп, рұқсат сұраған екен. Міржақып Ғаббасқа қарап: «Баламның атын қоюыңа қарсы емеспін, кәне, қандай ат?» – дегенде, Ғаббас қуанып кетіпті. «Менің өмірден өткен бабамның есімі Әлібек еді. Сол кісінің атын мына туған нәрестеге лайықты көріп, атын Әлібек деп қояйық. Бабамыз жайлы қысқаша таныстырып өтейін», – деді Ғаббас. – Әлібек бабамыз Ыбырай Алтынсаринмен замандас, сыйластықпен арақатынаста жүрген кісілердің бірі. Ескіше оқыған, сауатты, орысша сөйлей де алатын, жазуды да меңгерген көрінеді. Әлібек осы өлкенің ұзақ жылдар беделді болысы боп әрі билік қызметін атқарып жүрген кездерінде жұрттың дауларын әділдікпен шешіп отырған, шешен тілді ғажап азамат кісі болған екен. Өнерден де құр қалмаған деседі, домбыраны шебер тартып, атағы жұртқа жайылған екен. Орта жастан аса мол дәулетінің арқасында Мекке-Мединеге сапар шегіп, қажы атанып, нағыз дін адамы болып, ұзақ жасап дүниеден өтіпті».

	Ғаббастың берген қысқаша мәліметімен танысқаннан кейін, әкем мен шешем және жиынға қатысушылардың барлығы Ғаббастың ұсынысын бірауыздан қолдап, баланың атын Әлібек қойыпты.

	Жоғарыда әкемнің Ғаббас Нұрымовтың шақыруымен Орынбордан Қостанайға келгені айтылды. Бұл жер Қостанай уезіне қарасты, Қарабалық болысы №4 ауыл. Кеңес тұсында Қарабалық атауын өзгертіп, «Комсомол» деп кеткен еді. Бүгінде Қостанай облысы, Қарабалық ауданы деп бастапқы атауы қайтарылды. Қостанайдан бұл аудан жүз шақырымдай жерде, Торғаймен екі ара шектесіп жатыр. Табиғатында да ешқандай айырмашылық жоқ. Екі өңірді де бірдей аралайтын суы мол өзендері мен кең алқапты алып жатқан шалқар көлдерінде құс атаулының неше түрін көресіз. Құрақ-қоғасы жайқалған, көл жағалай балапандарын шұбыртып жүзіп жүрген қаз-үйректер, көлдің сәнін келтіретін құс падишасы – аққулар (киелі құс) қандай әсем. Аспанда көл бетін шарлап ұшқан шағалалардың қиқуы мен төңіректегі басқа да су құстарының дамылсыз шыққан түрлі дыбыстарынан құлақты жарардай даңғаза шу көтеріліп тұратын.

	Аталмыш ауданның Торғайдан ерекшелігі – қалың қарағай мен аққайың ормандарының баршылығы ғана. Міне, осындай жанға жайлы, құнарлы жерді жайлау жасап отырған Ғаббастың ауылында, Міржақып отбасымен демалысын өткізбекші. Қадірлі қонақтарын күтіп алуға күнібұрын алтықанатты ақ үйін тіккізіп қойған Ғаббас пен оның туысқандары ағаларының жақсы демалуына барлық жағдайды жасаған көрінеді. Оқушым, сізде: «Ғаббас кім? Оның Міржақыпқа қандай жақындығы бар?» деген сұрақтың тууы ғажап емес. Ғаббас Нұрымов туралы мен «Шындық шырағы»2 естелігімде біраз мәлімет жазғанмын.

	Сондықтан қайталағым келмейді, ал азғана қосымша сипаттама келтірсем, артықшылығы бола қоймас.

	Ғаббас – Әлібек бабасының қара шаңырағын ұстап қалған ұрпағы, шаңырақ иесі. Ғаббастың жаны жомарт, қолынан келген көмегін, ағасы Хамзадан бастап барлық ағайындарынан аямайтынын білетін едік. Жастай жетім қалған інілері: Шәкір мен Мырзабектерді қолына алып, оқытқан болатын. Ел-жұртының алдында Ғаббастың беделі үстем, қарым-қатынасын үнемі жалғастырып, ауылына жиі-жиі барып жүретін бауырмал кісі еді. Ғаббас – берген сертінен таймайтын берік, алған бағытынан, пікірінен қайтпайтын қайсар, әділ, турашыл жан еді. Көңіліне ұнайтын кісілермен ғана жолдас болып кететін. Қайсыбір жоғары қызметтегі, қолында билігі барлардың алдында қүрдай жорғалайтын, «ләппай» деп бастарын иіп жағымпазданатындарды, өтірікті судай ағызатын, арада өсек отын жандыратындарды суқаны сүймейтін. Ұнамсыз қылықтарын тура беттеріне айтып салатын адуын өткірлігі болатын. Осындай ер-азаматтың қара шаңырағына дәм жазып келген әкемнің, осы бір мейірімге толы отбасына үлкен қуаныш әкелгені жайлы айтпақпын.

	Ата-анамның тұңғышы менен кейінгі туған: Абылай, Халида, Наурызбай (Науан) балалары ерте шетінегеннен соң, папам мен мамамның уайым-қайғысы көпке дейін басылмады. Осының барлығын ұмыттырған, көңілдерін жұбатарлық қуаныш-шаттыққа бөлеген, бесінші баласы – ұлы Әлібектің дүниге келуі еді.

	Бұл оқиғаны бір сөзбен айтып жеткізе алармын ба?! Дулатовтардың қуанышы мен қайғысын әрқашан да бірге бөлісетін ардақты ағалары – Әлихан, Ахметтерге – әкем өзінің ұлды болғанын жеделхатпен: «Гая ерледі, ұл туды» деп хабарлаған. Әлекең мен Ахаң бір-біріне жолдаған хаттарында, Міржақыптың ұлды болғанын сөз етіп жазысады. Аталарымның хаттарынан іріктеп алған үзінділерді келтірейін:

	Қадірлі Әли!

	Орталықты Қызылордаға көшіру жөніндегі мәселенің түпкілікті шешілмеуіне байланысты сенің көп хаттарыңа дер кезінде жауап қайыра алмадым. Енді Қазақ-Қырғыз институты көшетін болса да, шәкірттердің оған қарамай, астанаға қайтамыз деп шешкенін көріп, мен де Қызылордаға қоныс өзгертуді жөн санадым. Сондықтан ол жақтан пәтер қарау мен іздестіруге әйелімді жібердім. Биылғы жыл орталықтың көшуіне байланысты елге бара да алмадым. Енді көші-қоным біткен соң, тамыз бен қыркүйек айларында баруды ойлап жүрмін...

	...Міржақып Қостанай уезіне кетті. Кеше одан алған жеделхатының мазмүны мынадай:

	«Гая ерледі, Ұл тапты» деген.

	Қүшақтап сүйдім, Ахмет.

	Орынбор. 11. 04. 25 жыл.



	Әлихан атекемнің Ахмет досына жазған хатын толық келтірмей, соңғы жолдарын ғана беріп отырмын:

	Бауырым Ахмет!

	Мадиярды балалы болуымен қүттықтайын деп едім, бірақ мекенжайын білмеймін. Осы жөнінде Мадиярға жазып жіберші. «Еңбекші қазақ» маған тиесілі ақшамды бөлер ме екен, соны Жолдыбайұлынан білші.

	Хат жаз, Әлихан.

	Мәскеу. 23.УІ. 25 жыл.3





	Осы хаттар арқылы әкем Міржақыптың балалы болу қуанышын екі ағасының бірге бөліскендерін көріп отырсыздар. Ал Алаш ардақтыларының бір-бірімен жақындасып, достық қатынастарының түп-тамыры әріде жатқанын сіздер жақсы білесіздер. Қазақ халқы осынау үш есімді құрметпен: «Әлекең, Ахаң, Жақаң!» деп баяғыдан бері қатар атап жүрулеріне өз басым мақтанбай тұра алмаймын.

	Жоғарыда әкем Ғаббастың ауылына келді дедік, сол жөнінде әрі қарай жалғастыра түсейін.

	Алыстан келген Жақаңа сәлем беруге ауылдастарының үлкен-кішісі бар, бірінен соң бірі кіріп, үй іші лық толған. Келушілердің ортасында Жақаңа бұрыннан таныс, көз-көргендер Жақаңмен төс қағыса құшақтасып, көріскен. Ақсақалдарды төрге шығарып, жанынан орын беріпті. Жайғасып отырғаннан кейін амандық-саулық сұрастырып болған соң, сәтті күні кездескендеріне қуаныштарын білдіріп, өткен күндерді естеріне алып, әңгімеге кірісіп кетсе керек. Әне-міне дегенше буы бұрқыраған самаурын кіргізіліп, жайылған дастарқан басында шөлдері қанғанша терлеп-тепшіп шай ішіліпті. Жұрт қарап қалсын ба? Өзінің айтқан сөздерін тыңдауға ықылас-пейілдері барын сезген Жақаң ондайда әңгімеден бас тартып көрген емес.

	Ол әңгімесін бастағанда отырғандар тым-тырыс, сілтідей тына қалыпты.

	«Құрметті бауырларым! Менің кіндік қаным тамған, туып-өскен Торғайыма осы жер тиіп тұр. Ал жастық дәуірім, алғашқы мұғалімдік қызметімді осы өңірде бастағандықтан, бұл жерді жаныма жақын, ыстық көрем. Қайда жүрсем де, мен үшін туған елімнен артық, қымбат жер болушы ма еді?! Ағайын-туыстарымды, өздеріңдей жерлестерімді есімнен бір де шығарып көрген емеспін. Аңсап, сағынатынымды несіне жасырамын. Бүгін сәті түсіп, бәріңмен дидарласқаныма қуаныштымын», – депті.

	Мына отырыста да әңгімені қыздыра түскен Жақаңның өзі есіне түскен бір қызық та, күлкілі оқиғаларды айтып, оған қоса әзіл-оспақтардың майын тамыза сөз еткенде, жұрттың езулері жиылмастан, ішек-сілелері қатқанша күлкілерін баса алмаған.

	Ғаббас ағам: «Жақаңның есте сақтау қабілеті өте күшті болатын, классиктердің (Батыс, Шығыс) ескі-жаңа шыққан кітаптарын көп оқитын, мазмұнының әр жерінен үзінділерді жатқа айтатын. Өзіне ұнайтын ақындардың да, өзінің де өлеңдерін жатқа айта беретін. Көбіне Пушкин мен Лермонтовтың шығармаларын жақсы көретін. Балалық шағынан бастап, күні бүгінге дейін көрген-білгендерін есіне сақтай бергендігіне өзінің құрбылары, қаламдас серіктері таңғалатын еді», – деп айтып отыратын.

	Әңгіме үстінде тегене толы сары қымыз тартылады. Салқын түсе далаға шығып, біраз қыдырыстап оралғанда, үйдің сыртына текемет жайылып, жантайып жатып демалулары үшін көрпешелер төселіп, жастықтар қойылыпты. Барлығының ынтазары – Орынборда болып жатқан жаңалықтар. Астана Орынбордан басқа қалаға көшеді деп естідік, ол мәселе не болып жатыр? Екі Ахмет ағамыз (Байтұрсынов, Бірімжанов), Бейімбет пен Мұхтар (Мурзин) Қостанайға келетін ойлары бар ма? Осындай толып жатқан сұрақтарына, Жақаң толық қанағатты жауабын берген соң, жиналған жұрттың бәрі риза болып отырады.

	Ғаббас қадірлі қонағы – Міржақып ағасына арнап, сол күні тай сойғызған еді. Қонақасын Жақаңмен бірге отырып табақтас болғандар оны үлкен мәртебе санап, ауыл арасында көпке дейін мақтаныш етіп айтып жүрген көрінеді.

	Көп ұзамай Ғайнижамал анам аман-есен босанып, ұл туған. Жақсы хабарды естіген жұрт қайтадан келіп, Міржақыпты ұлды болу қуанышымен құттықтап: «Баланың бауы берік, өмірі ұзақ, бақытты болсын!» деп, шашуларын ала келсе керек. Әйелдер жағы баланың көрімдігі ретінде бесігіне тұтылған масахананың айналасына күміс теңгелерін тізілтіп таға беріпті.

	Дулатовтың ұлды болу қуанышын бөлісуге келіп жатқан жекжат-жұрағаттар, дос-жарандарды сыйластықпен қарсы алып, малын сойып күтіп жатқан – азамат Ғаббас. Оның ұйымдастыруымен шілдехана өткізілді. Жиылған жастар шілдехананы думанды сауықкешіне айналдырып жіберіпті. Әншілер мен күй тартатын домбырашылар кешті тамаша атқарғанын соңынан естігем. Тойды да Ғаббас басқарған, оған жәрдем берген барлық туыстары болғандықтан, той барынша қызықты өткен. Осы кеш жөнінде Міржақып өзі және жұбайы Ғайни-жамалдың атынан мол алғысын көпшіліктің алдында айтқан көрінеді.

	Бала дүниеге келгеннен кейін екі күннен соң, 10/VІ-де әкем ұлының туу туралы куәлігін алуға №4 ауылдың неке қию бөліміне барған. Куәлік бір парақ қағаздың екі бетіне екі тілде жазылыпты. Куәлікті әкем араб әріптерімен және орысша жазып өз қолымен толтырған; 15 сұрақтан тұратын куәліктің маңызды деген жерін ғана көшіріп отырмын. Онда мыналар жазылған:



	ЗАГС №4 ауыл Караб. волости, Кустанайского уезда, 1925 г.

	№4 ауылдағы неке қию бөлімі, 1925 жыл.

	Жазу №16.

	Жазылған күні – маусымның 10-ы.

	Баланың өзінің аты һәм әкесінің аты – Әлібек Міржақыпұлы.

	Туған жылы, айы – маусымның 8-де, 1925 жыл.

	Туған жері: Қостанай губерниясы, Қарабалық болысы, № 4-ауыл.

	Әкесі – Міржақып Дулатұлы – 40 жаста.

	Шешесі – Ғайнижамал – 30 жаста.

	Тұратын жері – Қызылорда қаласы.

	Қызметі – «Еңбекші қазақ» газетінің қызметкері.

	Нешінші баласы?

	Тірісінің саны – 2.

	Өлгендіршің саны бойынша – 5.

	Баланың туғанын мөлімдеген кім? Міржақып Дулатұлы.

	Адресі –

	Тұрағы – Қызылорда.

	Мөлімдеген кісінің қолы: М. Дулатұлы деген қолтаңба.

	Осы куөліктің растығын куөландырған, қолтаңба мөр басылған.



	Бүгінде бұл құжат менің қолымда сақтаулы.



	Папамның демалысы бітуіне өлі де уақыты болғандықтан, Әлібек қырқынан шыққанша жолға (Қызылордаға) шықпай, ауылда кідіргенді жөн көріпті. Демалыстарын қалай өткізгендерін басымыз қосылған соң папамның өңгімесінен жөне Бектұрдан естіген қызықты оқиғаларынан білемін, өзірше оларды кейінге қалдыра тұрайын.

	1925 жылдың басынан бастап Орынбордан Қызылордаға қоныстану жағы шұғыл жүріп жатты. Барлық мекемелер, оқу орындарын (біз оқыған төжірибе мектебінен басқаларын), емханаларды көшірер алдында дайын ғимараттар, орнықты мекенжайларды іздестіру үшін Қызылордаға арнайы уөкілдерді жіберген көрінеді. Көші-қон оңайлықпен бірден орнына келе қалсын ба? Көдеге асатындай үйлер тез табыла қоя ма? Өйткені шағын қалада ыңғайлы ғимараттар бармақпен санап алғандай аз. Сондықтан үкімет жедел шешім шығарып, үйлер салғыза бастаған. Алдымен үкімет басшыларына Мальков көшесінде жеке-жеке коттедждер салынды. Әр мекеменің қызметкерлері қала тұрғындарының жекеменшік үйлерін жалға алып, біртіндеп орналаса бастады.

	Папам Қостанайға кеткенінде (Бейімбеттің өйелі мен ұлы Әукенді бірге Қостанайға жеткізген) Ахмет атекем Орынборда болатын. Қызылордаға барып орналасу үшін алдымен тұрғын үй керек. Сол себепті, үй қарастыруға Бадрисафа өжекемді Қызылордаға жіберген екен, бұл туралы Әлиханға жазған хатынан белгілі болып отыр.

	Бадрисафа өжекем шаруаға икемді, пөтер таңдауға келгенде төжірибесі мол кісі. Қызылордаға келісімен жатпай-тұрмай тұрғын үй іздестіре бастаған. Қала тұрғындарының талай үйлерін көріп, қолайлы тұрақ таба алмай біраз өуреленіпті. Ахаңның бөйбішесімен жолығып, танысқан кісілер көмектерін бере бастаса керек. Басты рөл атқарған, жәрдемдескен, Қармақшыда туып-өскен, Ташкенттің мұғалімдер семинариясын тамамдаған, отыз жылдан астам ағарту саласында еңбектенген, мектептерде мұғалімдік қызмет атқарып, құрметті зейнеткерлікке шыққан – Ибрагим Қасымов төре. Ол кісі Бадрисафа ханымды ертіп, өзінің туған ағасы Ерғали төренің үйін көрсеткен екен. Үй қаланың орталығында. Қақпадан кіргенде, кең ауланың сол жақ тұсында ұзынша соғылған, үй сыртынан қарағанда тұтас болғанымен, ішкі қабырғасымен екі жаққа бөлініпті. Екі бөлігінде екі-екіден бөлмелері мен ас үйі бар екен, кіріп-шығар есіктері де бөлек. Бұл үй екі отбасы тұруына арналғандай. Бір жақсысы, әр пәтерге жекеленген ат қора, сарайлары бар. Қораның түкпірінде шағын бау-бақшасы мен өсірген бірнеше түп раушан (роза) гүлдерінің иісі аңқиды, одан сәл берірек құдық бар, ернеуінде шынжырмен байланған шелегі тұр.

	Бадрисафа ханым үйді асықпай тегіс қарап шыққан соң, Ибрагим төреге қарап: «Үйіңіз мен көріп жүрген қаланың үйлерінен тәуірлеу екен, маған осы мекенжай ұнап тұр. Бірақ Төремнің (Ахаңды солай айтатын) өзі көрмейінше, бұл мәселені ақылдасып алмай, жеке шеше алмаймын. Сондықтан жеделхатпен бүгін шақыртамын. Орынбордан келгенінше үйіңізді басқаларға ұсынбай күте тұруыңызды өтінемін», – деп, сөзін сыпайы қайырған екен. Күйеуіне салған жеделхатында: «Үй табылды. Садовая, 9. Шыққныңызды хабарлаңыз. Бадрисафа» делінген. Шілденің орта шенінде Ахаң Орынбордан Қызылордаға жетті. Үйді көрген соң, Ахаң бәйбішесіне риза болып: «Мына мекен-жайға қай жағынан сынай қарасаң да, тұруымызға әбден қолайлы екен, басқа үйді таңдамай-ақ қояйық» десе керек, Ахаңның қолайлы деуі де тегін емес, ойында үйдің екінші жағында өзінің Міржақыбы жас сәбилі болған Гаясымен бір үйде тұруды көздегендігі. Аға-жеңгелерінің қамқорлығының арқасында Дулатовтарға олармен бір үйде тұрудың сәті келе қалғанын, оқушым, өздеріңіз байқап отырсыздар. Міне, мұның өзі олардың бірін-бірі бағалай білуінің айғағы дер едім. Ибрагим төремен Ахаң кездесіп, танысқаннан кейін ол кісіге ықыласпен дер кезінде пәтерін ұсынып, жәрдемін бергені үшін шексіз ризалығын, алғысын айтып, қоныстанып қалған екен.

	Гуля тәтем бізге деген пәтердің ішін әктетіп, терезе әйнектерін, еденді жуғызуға адам жалдап, үй жиһаздарын реттеп жинастырыпты. Сөйтіп, Гая мен жездесі келгенге дейін бәрін әзірлеп қойған көрінеді.

	Енді өзімнің Орынбордан Қызылордаға келгенім жөнінде айта кетейін.

	Әзен, Исламбек ағамыз үшеуімізді вокзалдан қарсы алуға шыққан – Гуля тәтем мен Сафа ағам. Жолшыбай вокзалдан келе жатып бәрін білуге ынтық басым: «Бізді қайда түсіресіңдер, пәтеріміз бар ма?» – деп сұрасам: «Асықпа, барған соң қызықты көресің», – деп, айтқысы келмеді ме, жымиып қойды. Сөйткенше болмай, Садовая көшесіндегі №9 үйдің (кейін Селиверстова, 17) жанына келіп тоқтағанымызда, Гуля тәтем: «Ал енді сүйіншіңді бере бер, бұл үйде Ахаңдар (Байтұрсынов) тұрады, пәтердің іргелес екінші жағында сендер (Дулатовтар) тұрасыңдар», – деді. Бұл сөздерді естігенімде қуанғаным-ай! Арбадан түсе сала алды-артыма қарамастан қораға жүгіріп кірдім де: «Біз келдік, біз келдік!» – деп айқайлап есікке жеткенімше жүрегім аттай тулап, өкпемді баса алмай ентіккен қалпыммен үйден шыққан әжекемнің мойнына орала кеттім. Әжекем: «Әй, қызым-ай, үш айдан бері көрмей сағындырдың ғой бізді», – деп, айналып-толғанып, бетімнен сүйді. Мәре-сәре болып, шуылдасып жатқанымызды естіген атекем қасымызға келді де, мені құшақтап, бауырына басты да, маңдайымнан сүйіп: «Жүр, үйді көрсетейін саған», – деп, төргі бөлмесіне алып келді. Кірер-жатар бөлмесі мен екінші бөлмесіндегі жиһаздары баяғы Орынбордағы қалпы. Басқа өзгерісті көре алмадым. Төргі бөлменің сол жақ қабырғасын тұтас алған қоңыр емен ағашынан жасалған кітап шкафы, ішінде қымбат мұқабалы кітаптар қатарласып қойылған. Төрдің ортасында атекемнің жазу үстелі, ортада тамақ ішетін жиырмалы үстел ақ дастарқанмен жабулы, айналаға орындықтар қойылған. Үш терезенің перделері түсірулі тұр екен.

	Ал өзіміздің төргі бөлмемізде тұтас жайылған түкті қызыл кілем есікке дейін жететін. Қымбат дүниелер жоқтың қасы, кітап шкафы орнына жабық тумбалы (үш қатарлы) сөре қойылған. Кереуетті қоршаған жиырмалы ширманың керілген жібектеріне ақ құстар (тырналар), түрлі түсті гүлдер салынған, жапон стиліндегі өте әдемі суреті болатын. Екі терезенің орталығында папамның үлкен жазу үстелі қойылған. Төсектерінің тұсына қызыл түрікпен кілемі ілініп қойылған. Екінші тамақ ішетін бөлмемізде – ыдыс шкафы. Төр жақтағы кілем қабырғадан төмен қарай түсіп, сандықты жауып тұратын (сол сандық бүгінге дейін қолымда). Онымен қатарлас менің төсегім қойылған, қабырғада соғыстан үйіне оралған орыс батырының түрлі түсті бояумен салынған суреті бейнеленген кілем. Ортада – үлкейтіліп-кішірейтілетін үстел, айнала орындықтар. Кіреберістегі дәлізде – киім ілгіштер мен бетжуғыш. Кең асханамыз үйге қарама-қарсы қораның ішінде, оның ар жағында ат қорамыз болатын.

	Міне, екі арысымыздың үй ішінің көріністерін суреттегенім, олардың тұрмыстағы қарапайымдылығы, байлыққа құмарлығы жоқ, азды көптей көріп, қанағат етушілік жағы басым екенін аңғарып отырған шығарсыздар.

	Енді әу бастағы сөз еткен әңгімеге қайтадан оралайын. Ахаң Қызылордаға келіп ойдағыдай орналасқаннан кейін, сабағы басталғанша уақыты болғандықтан, демалысын елде – Торғайда өткізбекші болып, жол жүруге даярлана бастаған. Бадрисафа әжекем жолға шығар алдында ағайындарына қажетті оны-мұны бұйымдар мен қант-шай алмақшы болып дүкендерге, базарға шығыпты, қасына оқушы жігіт және Гуляны ертіп, дүкендерді күнұзаққа аралапты. Жеңгелері алар заттарын алып, екеуіне көтерткізіп, үйге қарай беттегенде, жастар шаршағандарын, шөлдегендерін білдіре қоймапты (Гуляның аяғы ауыр болатын). Ал Бадрисафа жеңгелері күннің ыстығын көтере алмағандықтан ба, әлде ұзақ жүрістен бе, әбден шаршаған, терлеп-тепшіп үйге әрең жетіпті. Шаруаларын тындырған соң, екі-үш күннен кейін Ахаң бәйбішесі мен Шолпанды алып поезбен Қостанайға жүріп кетті. Пәтерін қарап тұруды Юсуповтарға тапсырған. Атекемдер елден келместен бұрын папамның Қостанайдан қай күні шыққанын хабарлаған жеделхатын алғанбыз. Келер күні қарсы алуға вокзалға бардық. Поезд келіп тоқтағанда, Ахметсафа вагонға кіріп кетті де, жөргегінде ұйықтап жатқан Әлібекті көтеріп шыққанда, жүгіріп бардым да, інімнің бетінен сүйдім. Сөйтіп, соңымнан еретін інімді вокзал басында көріп таныстым. Куанғанымнан: «Сафа аға, мен қолыма алайын, берші», – десем: «Жо-оқ болмайды, үйге барған соң аларсың», – деді. Көнбеске амал жоқ. Папамды вагоннан түскенінше көруге асығып, шыдамым жетпей тұр.

	Папамды көрген бойда қасына қалай жеткенімді білмеймін, екеуміз де үнсіз құшақтаса кеттік, бауырымызды көпке дейін жаза алмадық. Көзімнен парлаған жасымды тыя алсамшы: «Папатайым-ай, сендерді мен қатты сағындым ғой» деген сөздерімді жылағаннан үзіп-үзіп әзер айттым. Папам көзімді орамалымен сүртті де: «Жылама, Гүлнәкәйім, енді мына жаңа астанамызда жұбымызды жазбай, қызықты өмір сүретін боламыз, әлі көре жатарсың. Сені інілі болуыңмен құттықтаймын!» – деп жұбатқан болды. Мамам да мені ыстық құшағына алғанда, мойнына орала кеттім. Куанышты күндеріміз Кызылордада осылай басталған еді.

	Вокзалдан үйімізге де жеттік. Гуля тәтем дастарқанды келісті етіп жасап қойыпты, бәріміз отырып шайға кірісіп кеттік. Мамам ауылдан әкелген бүлдіргеннен жасаған қағаздай жұқа қақ (пастила) пен балын үстелге қойды. Шіркіннің қышқыл дәмі қандай жағымды еді, менің қақты бірінші жеп көргенім, дәмі әлі күнге аузымнан кетпей тұрғандай сезінемін. Шайдан кейін Әзен екеуміз Бектұрға қора-жайды аралатып көрсеттік те, Бектұрдың ауылда қалай демалғанын, не көргенін сұрағанымда, ол неше түрлі қызықтарды бірін қалдырмай айтып берді.

	Көлдің жағасында отырып қармақпен балық аулағанын, тоғайдың ішінде жортып жүрген қояндарды, бұраңдай жүгірген сары бауыр күзендерді (оларды жұрт қақпан құрып ұстайтындарын естіпті), борсық дейсің бе, суырлар, қосаяқ тышқандарды көргенін айта келе, орманды аралағанда ағаштан-ағашқа секіріп қонатын көк тиындардың қаптап жүргендеріне шейін әңгімелеп, тағы да бүлдірген тергенін есіне түсірді. Кыдыруға әрі бүлдірген теруге шыққанымызда шелек ала жүретінбіз. Әуелі бүлдіргенді тоя жеп алып, содан бәріміз (ауыл балаларымен) шелектерді толтырып үйге әкелетінбіз. Гая тәтем сол бүлдіргендерден қатырып әкелген қақты жедіңдер ғой мана. Шайнайтын сағыз жасауды мен ауыл балаларынан үйреніп келдім. Ақ қайыңның қабығын алып, алақаннан кішірек етіп қайшымен кесіп алған соң, әр бөлегін майлап аласың да, бақырашқа салып, от қойып жандырасың, жанып біткен соң қара көмірдің үстіне су құю керек, дайынды қолыңмен сүзіп алып, аузыңа салып шайнағанда, кәдімгі қара сағыз болады да шығады. Мамам жұдырықтай үлкен қара сағызды шүберекке орап әкелген екен, шетінен үзіп алып шайнап жүрдік. Бектұрдың әңгімесі таусылар емес, қызыға тыңдаған едім.

	Папамнан демалысын қалай өткізгені туралы сұрағанымда, былай деп айтқан еді: «Орынборда тұрғанымызда, қолымда мылтығым болмай, аң-құс атуға шыққан емеспін. Ғаббастың ауылына келгелі жиі-жиі көлдердің маңайына барып, Ғаббастың аңшылық мылтығымен құс атып жүрдім. Салт атпен жазық жерге шықсақ, жайылып жүрген дуадақтарды көресің. Бұл құстар өте сақ келеді, маңына еппен бармасаң, атып алу қиын. Сөйтсе де бір рет оның орайы түскені бар».

	Сөз орайы келгендіктен, әңгімесін өзінен естігенімді айтқым келеді. Папамның қасиеттерінің бірі – бала болсам да менімен ересектермен сөйлескендей сөйлесетін, ойына келгенін жасырмайтын.

	Келешекте менің өмірімде кездесетін түрлі қиыншылықтар болатынын ескертіп: жақсы-жаманды, өтірік пен шындықты ажыратуымды, қасымызда топтасып жүрген ағаларымнан қол үзбеуімді, қазіргідей оларды жақсы көретін қалпымды сақтауым керектігін түсіндірген болатын. Әкем жарықтық, менің болашақ өмірімде қандай күй кешетінімді алдын ала көзімен көргендей болжағанына қайран қаламын. Айтылған ақылы бүгінгі күнге шейін көкірегімде ұялап, мәңгі естен шығарған емеспін (есте сақтау қабілетім, Құдайға шүкір әлі де күшті). Бұл мен үшін жазылмаған бағдарлама іспетті болды да қалды. Соны орындауға тырысып келемін және де өтейтін парызымдай санаймын.

	Енді папамның сол сапарындағы ренжіген сәттеріне, өзінен естігендеріме ауысайын. Папамның айтуынша: «Ғаббастың көршілес ауылдастары кезектесіп, қонаққа шақырып тұрды, бір көңіліме ұнамаған жайт – барған үйдің кісілері тамақ беру үстінде шөлмектерін тақымының астынан шығарып, ақ арақтарын кеселерге құя бастайтындары. Бұл жөнінде мен: «Шырақтарым-ау, қымыздарың тұрғанда, мына арақтарың не? Ішпеймін әрі өздерің де үйір болмаңдар. Арақ адамды есінен айырып, тоздырады және туар балаға да зақым келтіретіні анық. Бұл жаман әдет сендерге, сірә, көршілес орыстардан ауысқан болуы керек, мұсылмандар арақ-шарапты ішпей күн көріп келеді емес пе, естерің барда кілт доғарыңдар» деп ақыл айтқандай болдым, бірақ қатты ренжідім» – деген еді.

	Біздің және таныс зиялылардың үйлерінде – рюмка, графиндер болмайтын, арақ ішкендерін көрген емеспін.

	Үй ішіміз Қызылордаға келгеннен бері, Дулатовтарға сәлем беруге әрі балалы болуларымен «құтты болсын», «бауы берік болсын» айтуға келгендер, папамның ескі таныстары – қызылордалықтар: Жағыпар Лапин мен Қадиша, Әлмағамбет Құрымшин мен Зүпүнін, Қоңырқожа Қожықұлы мен Латифа және Орынбордан көшіп келген жора-жолдастары, Ахмет Бірімжанов, зайыбы Гүлжауһарлар бірінен соң бірі келе бастаған еді. Бәрін түгел тізіп шығу мүмкін емес, көп-ақ.

	Менің ол жылы (1925) жасым онға толған жоқ, өзіме тікелей қатысты болғандықтан, еске алмай кете алмаймын. Сөзіме тиек болғалы отырған кісім, танысуға үйімізге келген бір қарапайым қазақтың орта жастан асқан бәйбішесі, оның отбасы жөнінде еді. Апайдың аты-жөнін сұрап көрген емеспін, білмеймін де. Жасы үлкендігінен болар, папам Апай дейтін, сондықтан мен де солай – Апай атап кеттім. Апай бар болмысымен маған ұнайтын, түр-келбетін ұмытқам жоқ. Нұрлы жүзінен мейірім шапағаты төгіліп тұратын, бойы биік, ірі кісі, толық денесіне қарамай шапшаң қимылды, бойын тік ұстап жүретін еді. Сөйлегенде, сөзді жүйесімен қиыстырып, әңгімені жақсы айтатындығынан шығар, жұртты өзіне үйіріп, тез тартып әкететін сиқырлы, ақыл-парасатты, ашық мінезді кісі болатын.

	Апай басынан кешірген өмірін, көрген-білгендерін бізге былай айтып берген: «Өзімнің туып-өскен жерім Торғай дуанына қарасты №4 ауыл. Мадияр руынан, Міржақып, мен саған апа боламын. Тұрмыс құрған ерім – Кәрім, біздің ауылға жақын тұратын қыпшақтың жігіті еді. Ауыл аралығында өсек жүретіні белгілі емес пе? Ағайындарды бір-бірімен өшіктіретіндер пайда болып, арамызда жанжал, ұрыс-керіс бола берген соң, ағайындармен көре алмастай араздасып кеттік те, туып-өскен жерімізді қимасақ та тастап, Ақмешітке жетіп қоныстанғанбыз. Менің сорыма, көп ұзамай отағасым кенеттен қайтыс болып, қолымда жалғыз ұлым Қайып қалды. Баламды асырауым оңайлыққа түскен жоқ. Көмек беретіндей туысқандарым алыста, сондықтан қарап отырмай, жұрт қатарлы сауда-саттықпен айналысып кеттім. Баламның сауатты болуын аңсадым. Қайып мектепке түсіп, 7-жылдық оқуын бітірген соң, өзіме қостым да, сауда жасау кәсібін үйреттім. Соның арқасында тұрып жатқан Қазақ көшесіндегі үйімізді сатып алдық. Қолымыздағы екі биеміздің сүтінен ашытқан қымызды базарға шығарып өзім сатып жүрдім. Сөйтіп, біртіндеп тұрмыс, күйімізді жақсартып күн көріп жатырмыз. Қайыптың сүйікті жары, менің келінім – Несібелі ханыммен қосылғалы екі жылдан асты, әлі немере сүйе алмай қапаланамын, алда қызық күндер туар-ау деген үміттемін. Бұл кісілер маған аса жақын болды. Несібелі жеңешем сұлу келбетті, мінезі жібектей жұмсақ, балажан, шаруасын мықты атқаратын, тыным таппай еңбектенетін, үй ішін мұнтаздай жинақы таза ұстайтын еді. Мені айрықша жақсы көретін, Гүлнар деп атамайтын, қойған аты – Еркеш болатын.

	Бір қызығы, Несібелі жеңешем үйінен шығып, менің мектепке бара жатқанымды күтіп тұратын. Қолында оралған құрт, жаңғақ, қызыл жиде, мен жақсы көретін дөңгелек сарсу (кептірілген қызғылт ірімшік). Соларды кітап салатын сөмкемнің ішіне салып беретін. Ауырлаған сөмкемді мықшыңдап әзер көтеретінмін. Мектептегі кластас балалармен бөлісіп жейтінбіз. Бертін келе (сол тұста бір мектепте оқитын) өзіміздің Қадиша Әлмағамбетқызы Қасымова менің мектепке бара жатқандағы сиқымды, сөмкемді көтере алмай бір жағыма қисайып кеткен түрімді айнытпай салып көрсететін, бәрімізді сонымен күлдіретін еді марқұм. Қайран балалық-ай! Қызылордалық зиялылармен арақатынасымыз жайлы «Шындық шырағы»4 деген кітабымда жазғаным бар, қайталауым артық шығар. Балалық шағым өткен Қызылорда көріністерін де сол кітабымның 115–117-беттерінен оқи аласыздар.

	Үй ішіміздің басы қосылғанына бір айдың жүзі де өте шықты. Тамыз айының ортасына жеткеннен бері, папамның тыныштығы кете бастады, бар ойы: «Ахаңның хабар-ошарсыз елде жатып алғаны несі? Институтындағы сабағы басталуына да уақыт таянып қалды, амандықпен келсе екен тез» деп папам уайымдай беретін болды. Сондай күндердің бірінде ат-көлігі аман-есен, сағынышпен күткен аға-жеңгесі де Қызылордаға атбасын тіреген еді.

	Жолаушыларымызды қарсы алғандағы қуанышымызда шек болған жоқ, құшақтасып сүйістік. Папам мен мамам келулерімен құттықтап жатыр. Мен болсам: «Атекемдер келді, алақай!» – деп, қуанғанымнан секіре бергенім есімде.

	У-шуласып үйлеріне қарай беттегенде, мамам: «Бүгін түскі, кешкі тамақты біздің үйден ішесіздер, шөлдеген шығарсыздар, шай да дайын, жүріңіздер», – деді. Әжекем күлді де: «Асықпашы, Гая, жуынып, киім ауыстырып алған соң барамыз ғой», – деп, үйіне қарай беттеді. Мамам мен Гуля тәтем асүйге барып, ашытып қойған қамырынан бәліш пісіріп, құймақ құйып, дайын бауырсақтарын үстелге қойып, суымасын деп орамалымен бүркеп тастады. Қостанайдан әкелген жент, бал, қақ бәрін қойды. Самаурындағы суды қайтадан ысытып, кіргізді. Едәуір уақыттан кейін атекем мен әжекем, Шолпан үшеуі кіргенде, әтірдің иісі бөлмені аңқытып жіберді.

	Атекемнің киген аппаше жағалы ақ көйлегі мойнын аша түскен, екі жеңін шынтағына дейін түріп қойыпты, қыры сынбаған қара шалбарын белдікпен қынап қойған. Сақал-мұртын әдемілеп басып алыпты.

	Атекемнің әр кезде осылай киініп жүретініне үйренгенбіз, басқалар ол кісінің сәнді киінгеніне қызығатын, әжекем де біз көрмеген кең тігілген жібек көйлегін киіпті, басына үлбіреген ақ жібек орамалын желкесіне қарай байлап қойған, құлағында ақ тасты алтын сырға жалтырайды.

	Үйге кірген бойда, әжекем қолындағы ораулы елден әкелген сәлем-сарқытын орындыққа қоя салды да, бір бөлек қағаз пакетін ұстап тұрып: «Ең алдымен, дүниеге келген немеремізді көрейік, жүріңіз, Төрем», – деп, төргі бөлмеге қарай жол ашты да, өзі соңынан ерді, біз де бірге кірдік. Әжекем Әлібектің бесігіне таман пакеттегі кәмпиттерімен шашу шашты. Бала емеспіз бе, тәттілерді қуанып теріп алдық. Атекем бесігінде ұйықтап жатқан сәбиді оятып алмайын деді білем, үнсіз ұзақ қарап тұрды да, қасына барып маңдайынан иіскеді, басын көтеріп бұрыла бергенде, көзіндегі үйірілген жасын байқадық. Көңілін босатарлықтай ойына не түсе қалды екен? Мүмкін өмірінде перзентсіз болуынан ба? Қалай да көңілі босағандығы анық.

	Ахаңның балаға деген жүрегінің елжіреуінен, ыстық сезімінен туған, мейірлене түсуінен көңілі босап, кейін көзіне жас алуы тегін нәрсе емес, бұл туабіткен асыл қасиеттерінің бірі деп білуіміз лазым. Осындай қасиет папамда да, сүйікті жарым Әбенде де болатын, өзімді қоссам, асыра айтып отыр деп, оқушым, сөге көрмеңіз, болмысымда барын несіне жасыруым керек.

	Әжекем мамама қарап: «Баланың көрімдігін өзіңе берейін», – деп Гаясының қолына алтын сақина салды.

	Қонақтарына арналған – Ағайы (Гая Ағай дейтін) ұнататын бәліш пісіріп әкелінді. Мамам Орынбордағы татарлардан бәлішті пісіруді үйренген, жақсы әзірлейтін. Бәлішті үйректің, қаздың, тауықтың не қойдың семіз етінен – бөлшектелген қабырғасымен оған күріш, қартоп, пияз, бұрыш, лавр жапырағын қосып пешке пісіретін. Бізге бәліштің майы сіңген астыңғы қабаты ұнайтын. Бұл жолы, мамам екі түрлі бәліш пісіріп, үстелге әкеліп қойды, оны ыстықтай кесіп, әркімнің табақтарына салып, алдарына тартыпты, қасына тауықтың кеспе сорпасын ұсынды. Атекем сүйсіне жеп отырып, Гаясын мақтаумен болды. Бұдан кейін табақтардағы дестелеп кесілген, иісі аңқыған қауын желініп болған соң, қонақтардың қолдарына су құйылды. Үзіліс кезінде әңгімелесуге асығып отырған папам, ағасына қарап: «Оу, Ағасы, осынша кешігіп келуіңізге қарағанда, төтеннен қырсық-кедергі болған жоқ па?» – дегенінде, Ағасы жымиып қойып: «Ештеңе де бола қойған жоқ. Өзің білесің ғой, Торғай мен Қызылорданың аралығы шалғай, алыстығынан кешігіңкіреп келуіме тура келді. Оқасы жоқ, әйтеуір жеттік қой. Егер Қостанайдан поезбен шықсам, тез жетер едім, бірақ оның ыңғайы келмеді. Өйткені ауылда өзімнің сақтаулы пәуескем5 (фаэтон) бартұғын, соны Қызылордаға жеткізу үшін көлікпен шықтым емес пе! Келешекте қолымда ат арбам болуы қажеттігін ойладым, қызметіме жаяу бармай, фаэтоныма мініп жүргенге не жетсін! Оны жүргізуге атқосшыны да ала келдім. Бұл жігіт оқымаған, әке-шешесінен жастай жетім қалып, кім көрінгенге жалданып, күнін көріп жүргенін естіген соң, өзіме жәрдемі тиер, атымды бағып, жүргізер әрі оқытайын деп ала келгенім ғой», – деп әңгімесін қысқартып, үйлеріне демалуға кеткен еді.

	Тамыз айының соңғы күндері бола тұрса да, ыстығы әлі басыла қоймаған шақ. Ымырт түсе ауа әжептәуір салқындайтын. Екі үйіміз де қораға үстел шығарып қойған болатын. Кешкі шайды сол жерде ішетінбіз. Үлкендер қызу әңгімеге кірісіп кеткенде, тыным таппай жыбырлап отырған бізге қарап, мамам: «Әй, балалар, мешать етпей, әрі барып ойнаңдар» деуін теріс көруші ме едік, тұра сала шағын баққа қойылған орындыққа (скамейка) барып, сөйлесіп отыратынбыз. Орынбордан кейін Әзен екеуміздің Шолпанды көрмегелі үш айдың қалай тез өте шыққанын білмей де қалдық. Жазғы демалысымызды (каникул) қай жерде, қалай өткізгеніміз туралы бір-бірімізге айтарымыз жеткілікті. Сонымен әңгімешіл Әзен бастап, мен қостап отырдым. Орынбордан поезбен шыққандағы жол-жөнекей қандай (қалалардың) станциялардың үстінен өткенімізді, Омбыдан Семейге дейін кемемен жеткенімізді, Ертіске суға түскенімізді, Семейден Шыңғыстауға барғанымызды, онда ғажап үңгірді көргенімізге дейін, бәрін қалдырмай, Әзен зулатып шебер айтып шықты. Сондағы Шолпанның ауызы ашылып, қызыға тыңдаған түрін қазір көріп тұрғандаймын.

	– Шолпан, енді Торғай сапарын айтып бер. Кішкене кезімнен соң Торғайға барғанымыз жоқ, Торғайды білмеймін, бірақ Торғайды көргім келеді, Іңкәр (Бірімжанова) екеуің қандай бақыттысыңдар, жыл сайын барып тұрасыңдар, – дедім.

	Шолпаннан естігенімді өз сөзімен жеткізіп көрейін:

	– Біз поезбен Қызылордадан Қостанайға шыққанымызды Ағам (Шолпан солай атайтын–Г. Д.) Қостанайдағы таныстарына: «Алдымнан қарсы алыңдар» деген жеделхат салған емес. Поездан түсісімен, жолазық алуға дүкендерге бардық та, қалада кідірместен, көлікпен Ақкөлге қарай жүріп кеттік. Сарыарқаның жазығы мен күре жолдың үстінде қонып отырған ауылдар арқылы жүрсек те, тоқтаған жоқпыз.

	Біз кешкі қараңғылық түскенше қара жолды шаңдатып жүріп отырдық. Ағам арбада ұзақ отырыстан шаршайтын. Жерге түсіп бір уақыт жаяу жүріп алатын да, қайтадан орнына отыратын. Аттың болдырғанын ілбіген жүрісінен аңғарған Ағам атқосшыға: «Қараңғы түспей тұрып бір ауылға қарай аттың басын бұр, сол ауылға түсіп, демалайық, атымызды да тынықтыру керек», – деді. Сөйтіп келе жатқанымызда, жолға таяу отырған бір үйдің тұсына келіп тоқтағанда, атқосшы: «Үйде кім бар ей?» – деп дауыстады. Арбаның салдырын естіген бір кісі сыртқа шыға келіп, Ахаңды танып: «Ассалаумағалайкүм, ағасы», – деп сәлемін беріп, аға-жеңгесін арбадан сүйемелдеп түсірді де, жүгіріп барып есігін ашып: «Қош келдіңіз, төрге шығыңыз!» – деп қалбалақтап қалды.

	Ағам үй иесіне қарап: «Шырағым, жуынып алуымызға суың мол болсын», – деген соң: «Кұп болады – бір шелек су дайын», – деп, ағасына суды құманнан өзі құйып, кеудесіне дейін жуындырды. Апам жол дорбадан көйлегін, тоқылған жұмсақ байпағын шығарып кигізді. Біз де беті-қолымызды жудық. Содан кейін төрге төселген төрт қабатты көрпелерге қойылған жастықтарға жантайып, аяғымызды созып демалдық. «Шөлдеп келдіңіздер, шайға дейін қымыз ішіңіздер», – деп, жайылған дастарқанға бір теген иісі аңқыған сары қымыз әкелінгенде, Ағам тостағандағы қымызын бір-екі жұтып дәмін алған соң, рахаттана бірден сіміріп салды да: «Мұндай бабына келтіріп, ашытқан қымызды көптен бері ішкен емеспін, тамаша екен», – деді. Мұны естіген соң үй иесі қымызды сапыра түсті де, ауызы сөзден тынбады: «Аға, сізді өз үйімде көремін деп үш ұйықтасам түсіме кірді ме, «жолы болар жігіттің жеңгесі шығар алдынан» деген сөз осындай кездесуде айтылса керек», – деп сөзін қысқартты да, үйден шығып, сәлден соң қайта келіп отырды. Бір мезгілде ашылған есіктен бағлан қозыны мойнынан ұстаған жігіт кіріп келді. Үй иесі: «Аға, батаңызды беріңіз?!» – дегенде, Ағам: «Түн ішінде әуре болып мал соймаңдар, мен ризамын», – дегеніне қояр емес, болмайды. «Аға, Сізге қозы түгіл тай сойсам да лайық, қой соймасам, бүкіл Үшбетейлердің беттеріне қалай қараймын?» – деп көнбеген соң, қазақтың әдет-ғұрпынан аса алмайтын ағам: «Қабыл болсын!» – деп бетін сипады.

	Қозы еті демде пісіріліп, бас тартылды, ет желінген соң, мақтаулы қымыз ішілді. Жатар алдында ағам мен апам даланың таза ауасын жұтып, біраз жүріп келген еді.

	Кешеден бері жандары қалмай күтіп жатқан бұл үймен қоштасып, жолға шығар алдында ағам үй иесіне «Әліпбиін» сыйлағанда, оның масайраған жүзін көрсеңіз? Кітапты маңдайына, кеудесіне басып, балаша қуанғаны-ай! Ертеңгі шайдан кейін жүріп кеттік. Ымырт түсе өзіміздің ауылға жете бергенімізде, жолай мал қайырып жүрген жігіт ұшыраса кетті. Атынан түсіп сәлемдесті де, атына міне салып: «Сүйінші сұраймын», – деп желе жөнелді. Ауылдан екі-үш шақырымдай жерден алдымыздан бала-шағаларын ерткен туыстар шықты. Арамыз таяу қалғанда олар аттарынан түсіп, қарсы келе жатты. Біз де оларға қарай беттеп жүрдік. Бәрінен бұрын жүгіріп жеткен Кәкіштің ұлдары – Аумат пен Казихан болды. Ағайындылар бір-бірімен көріспегелі жылдан асып та кеткен-ді. Ағамды көргенде, үлкен-кішілеріне дейін қуанғаннан көңілдері босаңсып, көз жастарын сығып алып, ыстық құшақтарын жая көрісті. Келіндері анадай жерден тізе бүгіп, иіліп сәлем етті де, Бадрисафа апаларымен құшақтасып, бір-бірлерінің беттерінен сүйді. Сөйтіп, у-шуласып ауылға да жеттік-ау.

	Мен балаларға қосылып бара жатқанымда, Ағамның үйге кірместен, есіктің алдында жан-жағына қарап тұрғанын көрдім, – деп Шолпанның сондағы айтқанына балалықпен мән бере қойған жоқ едім. «Атекем неге қарап тұрды екен?» деп ойладым да қойғам, бірақ сол сөз жадымда сақталып қалған еді. Казір ойласам, Ахаңа туған жерінен ыстық жер болушы ма еді, сондықтан жыл сайын ел-жұртын бір көруге асығып келетіні анық. Өзінің іштегі сырын, толғаныс сезімін сыртқа шығармайтын, сабырлылығымен жұртқа білдірмейтін. Ахаңның үй алдында үндемей тұрып төңірегіне көз шалуы бекерден-бекер емес. Есіне дүниеден өткен ардақты ата-анасы, туған ағайындары, өзінің бала шағында көрген сұмдық қайғылы оқиғалар түсті ме, ойына не келгенін кім біледі? Бұл менің топшылауым ғана.

	«Ахаң ағалары Қали, Кәкішпен үзбей хат жазысып тұратын, елге келерін күнібұрын хабарлап қоятын, ал бұл жолы ойда-жоқта келе қаларын олар білмегендіктен, бұрынғыдай жеке үй тігілмеген. Сондықтан Бадрисафаның тілегі бойынша: үлкен шаңырақты ұстап отырған, Мәшен қайнысының үйіне түсуді жөн көргенде, уақытша болса да өзінің сүйікті абысыны Айшөкенмен (Айсұлу) бірге тұрғысы келгені де болу керек», – дейді Шолпан. Ауыл іші гу-гу, бәрі жабылып күтудің қамында жүр. Ағама сәлем беруге келген алыс-жақын тұратын ауылдастары келген күннен бастап қаптап кетті. Бәрімен аман-саулықты сұрастырып, ықыласпен қарсы алып отырды. Келгендермен бірге дастарқан басында өзіне арнап сойылған семіз тайдың еті желініп, қымыз ішіліп жайбарақат отырған соң, Ағам әлгілерге астанада болып жатқан түрлі жаңалықтарды жеткізіп, өзінің жаңа астана – Қызылордаға орналасқанын, басқа да әңгімелерді айтып берді және өздерінің тұрмыс жағдайларын, мал-жандарының саулығын сұрастырды. Олардың айтуына қарағанда, ел іші бұрынғыдай тыныш, ағайындардың «төрт көзі түгел», аман-сау тұрып жатқандарын естіп, көңілі орныққандай болды.

	Екі-үш күннен кейін Ағам туысқандарымен зират басына барып, ата-бабаларына құран оқытып оралды. Былтырдан бері ауыл ішінде өзгерістер (қуаныш, қайғы) баршылық екен. Бір үй келін түсіріп жатса, екіншісі қыздарын тұрмысқа ұзатып, той жасағандарын естіп: «Қуаныштарың құтты болсын!» айтуға барды, ал қайсыбір қайтыс болғандардың үйлеріне кіріп, қайғыларына ортақтастығын білдіріп, көңіл айтып, құран оқып жүрді.

	Аз күннің аралығында Ағам мен Апам барлық ағайын-туыстарды аралап, үйлерінен дәм татты. Басқалардың да қонаққа шақырулары көбейе бастағанымен, бәріне бірдей бара қойған жоқ: «Бауырларым, құрметпен шақырғандарыңа Тәңір жарылқасын, келмеді деп өкпелемеңдер», – деп жылы сөздерін айтумен болды. Тек бірен-саран ауыл ақсақалдарының көңілін қимағандықтан, кешке қалмастан түстенуге баратын. Ахаңның ауылдастары бұл әдетін білетіндіктен, қонақасын түнге қалдырмайтын. Ағам үйренішті режімін сақтайтын, тамақты мезгілінде ішетін. Ауылға келгеннен бері де сол қалпын өзгерткен жоқ. Ағамның таңертеңгі шайына бауырсақ пен таба нан қойылатын, соңғысын қаймақпен жегенді қалайтын, қасына сүтке бөктірілген сөк, жент, сарымай берілетін. Түсте сапырып отырып қымыз ішкізетін, суыған ет жегізетін. Сағат 4-5 шамасында ет не тұшпара (пельмен) жасалатын (еттурағышты Апам ала келген). Ағам құс етін, қуырған балықты сүйсініп жейтін. Мұның бәрі ауылда бар. Жігіттер көлден құс атып әкелетін. Ағамның ерттеулі аты үйдің жанында байлаулы дайын тұратын. Жалғыздан-жалғыз төңіректі аралап, біраз жүріп қайтатын, көбінесе көлдің жағасына барып демалатын еді. Зауқы түссе, қармағын ала кетіп, көлден балық аулайтын, ілінген ірі сазандарын үйге әкелетін. Уақыт тез өте шыққанын аңғармай да қалдық».

	«Қызылордаға жүруге жол даярлығы басталды» дегенде, мен: «Шолпан ол қандай дайындық?» – деп сұрағанымда: «Ағамның ауылда пәуескесі болатын, – деп жалғастырды ол өз әңгімесін, – соның жоғары отырғышын алып тастап, оны артқы жағына қойғанда, іші ойдағыдай кеңейіп кетті. Күннің көзінен көлеңкелеу не жаңбырдан қорғау үшін пәуескенің үсті жабық, керек шақта ашылып, түсірілетін шатыры бар екен. Сол арбамыз дайын болған соң жүрмек болдық. Бізді шығарып салу кешінде барлық ағайындар бірігіп сауықкеш өткізді. Домбыра тартылып, ән шырқалды. Қазихан Ағамның «Қырық мысалынан» бірнеше шығармаларын жатқа айтып берді. Қазихан Кәкішұлы Байтұрсынов бұл жылдары Орынбордағы 9 жылдық үлгілі-тәжірибе қазақ мектебінде (біз оны «Опытный» дейтінбіз – Г. Д.) оқитын, ауылға жазғы демалысына келген кезі еді. Бізден кейін Орынборға жүріп кеткен болатын (Қазихан мен Аумат жөнінде кейін сөз етіледі). Ертеңіне шығарып салуға жиналғандар бізге: «Ақ жол, сапарларың оң болсын!» деп тілек айтып, қоштасты. Жолға шыққанымызда, Мәшен бастаған ағайын-туыстар бірнеше шақырым жерге дейін шығарып салды. Қоштасарда Ағамның орамалмен көзін сүрткенін көрдім. Неге жылағанын біле алмадым. Іші бір нәрсені сезді ме екен? Қайдам? Бір қызықты ұмытып барамын, ауылдың сары төбеті соңымыздан қалмай еріп келген соң, атын Жолдыаяқ қойдық. Анау жатқан сол ит», – деді Шолпан.

	Жолдыаяқтың «сырын» кейін білдік, ол өте сақ, қора-жайды жақсы күзететін ит болып шықты.

	Шолпаннан естігендерімді осымен аяқтағым келеді.

	Жоғарыда айтқанымдай, жаңа астанаға көшіп-қону біразға дейін созыла берген-ді. Оны білетінім, Ахмет Бірімжанов атамның үй іші бірден Қызылордаға көшпей тұрып, жаз ортасында тура Торғайға барған болатын. Сондықтан Қызылордаға бәрімізден кейін келген еді. Ахмет атам ол кезде Наркомюсте қызмет істейтін. Мекемелерінің қызметкерлеріне ұсына қоярлықтай пәтері болмағандықтан, өздері іздестіріп тапқан үйі, Хохлов деген ағаш ұстасының (краснодеревщик) екі үйінің бірінің төрт бөлмесін жалдап, үй заттарын сонда түсіріп орналасқан. Бұл үй бұрынғы Ақмешіт кезінде қаланың ортасында салынған, Қызылорданың ең көрікті Энгельс атындағы көшесіндегі ескі үй еді. Хохловтың Бірімжановтарға берген үйі қорадан кіргенде оң жақ қанатын тұтас алып жататын, екі терезесі көшеге шығатын, үйлеріне қарама-қарсы отын сарайы болды. Ал төргі жақтағы көлденең соғылған үлкен үйі үй иесінің өзіне қарайтын да, жартысында Елтай Ерназаровтар уақытша тұрды (Үкімет басшысы, КазЦИК-тің төрағасы, Елағасы деп атанып кеткен – Елтай Ерназаров).

	Елтай Ерназаров жөнінде сөз етудің орайы келгендіктен, тоқтала кеткеннің артықшылығы бола қоймас. Е. Ерназаровтың ғұмырнамасын білмеймін, сондықтан еш нәрсе толық айта алмаймын. Ол кісіні Қызылордада Хохловтың үйінде тұрғанында күнде көріп жүрдім (Іңкәрға барғанымда). Елтайдың бар болмысы, түрі, киген киіміне шейін көз алдымнан кетпейді. Қызметіне қалай киініп баратынын көрген емеспін. Ал үйіне келгенінде қораға шықса, сырт киімсіз, кәдімгі ауыл ақсақалдарындай үстінде тізесіне дейін түсіп тұратын кең ақ көйлегімен, бауы салбыраған дамбалымен қолына құман алып жүргенін талай көргенім бар. Мен көрген Елтай атамыз өте көрікті, нұрлы жүзді, ақ сары өңді, бет әлпеті қызылшырайлы келген, бойы ортадан сәл жоғарырақ, толық денелі кісі болатын.

	Басындағы сусар бөрігі өзіне жарасып тұратын. Елтайдың жақын туыстарынан білгенімді айта кетейін. Олардың айтуынша, Е. Ерназаровтың туып-өскен өлкесі – Оңтүстік Қазақстан, төре тұқымынан шыққан.

	Жас кезінен, есейгенше басына байлық бітпеген кедей. Елтай өмірдің қиын тауқыметі мен жоқшылықтың зардабын көп шеккен. Сондықтан қолы оқуға жетпей, сауатсыз болып қалған. Оқушым, көпшілікке мәлім: Кеңес үкіметінің алғашқы 20–30-жылдарында қоғамды екі топқа бөлетін – бірі байлар жағы да, екіншісін кедейлер тобына жатқызып, күрес жүргізілетін. Ел ішіндегі қарапайым, оқымаған, сауатсыз кедейлерді көтеріп, жоғары лауазымды – ел басқару қызметіне тартатын. Оларды – «выдвиженцы» дейтін. Солардың бірі – Елтай Ерназаровтың бағы жанып, 1926 жылы оның КазЦИК-тің төрағасы етіп сайланғаны, үкімет басшыларымен бірге жұмыс істегені белгілі. Елтай ол кезде өзінің туған жерінде тұратын, өзінің тұрмыс жағдайы нашар болуына қарамастан, ата-бабасының даңқымен, төренің қызы – Патшайыммен тұрмыс құрыпты. Бұл отбасында төрт қыз, екі ұл дүниеге келген. Олар: Райхан, Раиса, Жамал, Мырзаби, Нариман, Мария.

	Е. Ерназаровтың ұрпақтарымен тікелей байланысым, қарым-қатынасым болғандықтан, әрқайсысы жөнінде, өзіме беймәлім тұстарын анықтап, толығырақ жазу үшін, Елтайдың туған жиені, Райханның қызы – Алтынның (келінім) әке-шешесі, нағашылары туралы берген мәліметтеріне сүйенуге тура келіп тұр. Одан бұрын қосарым: Райханды мен жеті-сегіз жасынан Қызылордадан білетін едім. Алматыда 1935 жылы Райхан Медицина институтында оқып жүргенінде талай рет сыртынан көргенім болмаса, жақын таныстығым болған емес. Райхан көз қызығарлықтай өте сұлу, келбетті болып бойжеткен екен. Райханның бақытты тұрмыс құрғанын, балалы болуын, жұмысқа араласып жүргенін көргенім жоқ. Өйткені 1939–1947 жылдары мен Шымкентте тұрдым, бертін келе Райханмен жолығысудың сәті түскен жоқ. Өкінішке орай, Райхан қайтыс болған соң төрт жыл өткеннен кейін, Алтын мен Нұрлан балам қосылар алдында, Райханның жолдасы Абдолла Баяновпен құда болып таныстық. Райхан бұл қызықты көре алмады, бірақ бауырлары: Жамал күйеуі Айтжанмен, Нариман балаларымен, Нұрғазы Баянов Сарасымен тойда бірге болғанбыз. Одан кейінгі жылдары да кездесіп жүрдік.

	Бәрінен де есімде қалған куанышты – үлкен құдағиды көргенімді айта кетейін. 1974 жылы ақпанда «Түркістан» ресторанында өткізген балаларымыздың үйлену тойына келген Е. Ерназаровтың бәйбішесі – Патшайым ханымның қатысуы. Ол кісінің жүз жасқа таяу кезі еді, ақыл-ойы қалпында, жүріс-тұрысы ширақ екен. «Сырлы аяқтың сыры кетсе де – сыны кетпейді» дегендей, ажарлы болғандығы бірден көрініп-ақ тұрды. Құдағидың Алтын немересіне берген ақ батасы мен ақылгөйлікпен айтқан құттықтау сөздері көңілге жарасымды әсер қалдырып еді.

	Бүгінде Ерназаровтардың ұрпақтары жоғары, орта білімді азаматтар, үйлі-баранды болып, екі-үштен бала өсіріп, Елтайдың жалғасы ретінде немере, шөберелері өсіп-өніп, еңбек етуде.

	Ендігі әңгіменің кезегін Алтынға берейін: «Менің анам – Райхан Елтайқызы Ерназарова-Баянова (1917–1971) он жеті жасында Абдолла Баяновқа тұрмысқа шығыпты. Алғашқы балалары ерте шетіней берген соң, келесі туған қызының атын Тұрсын деп қойыпты, одан кейін мен (Алтын) туыппын, екеуміздің буынымыз қатқанша мамамыз қызмет істемей, бізді бағып өсірген екен.

	Анам – Райхан Елтайқызы өзінің әке-шешесі, өскен ортасы, атқарған қызметі жөнінде, қай жерде, кім болып істегеніне дейін әңгімелеп берген еді. Мамам: «Орта мектепті бітірген соң, Алматыдағы Медицина институтында оқып, екінші курсына келгенде оқуымды тастап кеттім де, он жеті жасымда Абдолла Баяновқа тұрмысқа шықтым. Сендерді өсіргенше жұмыс істеген емеспін. Бастапқы қызметімді түрлі мекемелерде істеп жүрдім, одан соң Ұлы Отан соғысы жылдары Мәскеудегі «Мосфильм» эвакуациямен Алматыға келгенде, мен монтажер болып жұмыс істедім.

	Соғыс жеңіспен аяқталған соң, Алматы Кондитер фабрикасына жұмысқа орналастым. Фабриканың жұмысы оңай болушы ма еді, біртіндеп үйрене бастадым да, жанымды аямай, бар күшімді салып еңбек ете бердім. Жұмысқа әбден ысылып, белсенділік көрсете бастағанымды көрген басшылар маған сенім артқандықтан болар, мені цех меңгерушісі қызметіне тағайындады.

	Жылдан-жылға цех жұмысы алға басып отырды, істеген ұжымның ортасында сыйлы болғанымды мақтанышпен айта аламын. Ұжымым мені бірнеше рет қалалық Кеңес депутаттығына сайлап отырды. Кеудеме Ленин орденін тақты, грамоталармен, басқа да сыйлықтармен марапаттады», – деп айтып отыратын еді. Мамам Кондитер фабрикасында өмірінің соңына дейін жұмыс істеді.

	Анам өзінің шыққан ұясы жөнінде: «Әкем, Елтай Ерназаров ҚазЦИК-тің төрағасы болып істегенін білесіңдер, зейнетке шыққанда, Үкімет Шымкентке жақын – Георгиевка деген қалашықта кең алқапты (жерді) алып жатқан бау-бақша мен зәулім көк шатырлы үйді сыйлыққа берген болатын. Жыл сайын, өздеріңді нағашыларыңа апарып жүрдік қой», – дейтін анам.

	«Георгиевкада тұратын нағашы атам мен әжемізге біз жаз айларында баратынбыз. Жапырақтары жайқалып тұрған неше түрлі жеміс ағаштарын отырғызыпты. Қорасының ортасында биік болып өсіп тұрған жаңғақ ағашының көлеңкесіне тігілген ақ киіз үйінде тұратынбыз», – деп еске алатын Алтын.

	Е. Ерназаровтың мен білетін-білмейтін балаларының тағдыры туралы Алтыннан сұрағанымда естігенім: Раиса Қырымға барып, Қара теңізде шомылып жүргенінде суға кетіп қайтыс болыпты, оған да талай жылдар өткен екен.

	Мырзаби Елтайұлы Ерназаров Отан соғысында 1942 жылы – Великий Лукадағы қан майданда ерлікпен қаза болған. Мырзаби туралы Жеңістің 50 жылдығы қарсаңында баспасөз беттерінде жазылған болатын, газеттерден оқығанбыз. Нариман Елтайұлы Ерназаров Алматыдағы Политехникалық институтты бітіріп, ұзақ жылдар бойы әуелі Қарағанды шахталарында инженер, басшылық қызметте болды. Алматыда жұмыс істеп жүргенде дүниеден өтті, екі ержеткен баласы Алматыда тұрады. Жамал Елтайқызы Ташкентте, Мария Орал қаласында тұрып жатыр – зейнеткерлер.

	Райхан мен Абдолла Баяновтан туған екі қыз: Тұрсын, Алтын. Тұрсын Абдоллақызы Алматы Шетел тілдері институтын бітірген соң, ағылшын тілінің мұғалімі болып Құрылыс техникумында зейнетке шыққанға дейін жұмыс істеген, қазір Алматыда тұрады. Тұрсынның жолдасы белгілі суретші Сахи Роман марқұм боп кетті. Алтын Абдоллақызы Баянова-Сатыбалдиева – дәрігер, менің келінім. Қазір Нұрлан мен Алтыннан туған Дулат, Шолпан деген немерелерімді сүйіп отырмын. Дулат Нұрланұлы Сатыбалдиев әл-Фараби атындағы Қазақ мемлекеттік университетінің журналистика факультетін бітірген – журналист, келіншегі Мәдина да жоғары білімді – журналист, екеуі де телерадио саласында жұмыста. Шолпан Нұрланқызы Сатыбалдиева – экономист.

	Енді әкесі Абдолла Баянов туралы Алтынның мәлімдемесімен танысайық: «Әкем Абдолла Баянов (1901–1994) Шығыс Қазақстанның Ақмер ауылында орта шаруа отбасында туған. Үш ағайынды: Нұрғазы, Абдолла, Бағила. Бұлар әке-шешелерінен жастайынан айырылып жетімдіктің сорын, жоқшылықтың зардабын көп тартып өсіпті. Ауыл жанашырларының бірі жетімдерге қамқорлық жасапты. Оқу жасына толғанда, мектепке апарып, сауаттарын ашуға септігін тигізген көрінеді. Ерте есейіп, мектепті бітірген соң Нұрғазы екеуі өмір жолдарын таңдап – комсомол ұйымында қызмет ете бастағандарын әкем айтып отыратын, – дейді Алтын. – Ағайынды үшеуі де Алматыға келіп орналасқан. Әкем Абдолла ҚазГУ-дің заң факультетіне түсіп, оқып бітірген. Қазақстан Республикасының Жоғарғы Сотында рақымшылық жасау бөлімінің меңгерушісі болып қызмет істеген. Кейін Жамбыл (Тараз) Технологиялық институтын тамамдаған соң, өмірінің соңғы жылдарында Жеңіл өнеркәсіп министрлігінде зейнетке шыққанша әртүрлі қызметтер атқарған кісі.

	Нұрғазы Баянов Ұлы Отан соғысының басынан аяғына – Жеңіске дейін қан майданға қатысқан офицер. Соғыс аяқталғаннан кейін Берлинде 1946 жылға шейін комендатурада жұмыста болған. Оралған соң Ташкенттегі Байланыс институтын бітіріп, Алматыдағы Орталық поштада жоғары лауазымды, жауапты жұмыстар атқарған ардагер, кейін марқұм болды».

	Е. Ерназаровтың әулетіне арналған сөзімді осымен тамамдаймын. Енді Қызылордаға келгеннен бері көрген-білгендерім, естіген әңгімелерім үзіліп қалғандықтан, қайтадан оралып жалғастыра берейін.

	* * *

	Ахмет Қорғанбекұлы Бірімжановтың үй іші Қызылордаға бәрімізден кешігіңкіреп келгендігі жайлы жоғарыда айтылды. Жаңа қоныстанған Ахмет ағалары мен Гүлжауһар жеңгелеріне сәлем беріп, кіріп шығуға Ахаң (Байтұрсынов) мен Бадрисафаның басқаруымен еріп барғандар: папам, мамам (Дулатовтар), С. Қадірбаевтар мен Юсуповтар: Ахмедсафа, Гуля және оларға ілесіп біз – Әзен екеуміз бардық. Амандық-саулық сұрастырып, оларды құтты орынға келулерімен құттықтап жатыр. Жайғасып отырғаннан кейін, үстел басында әжемнің өзі самаурыннан құйып беріп отырған күрең шайын асықпай ішіп, өзара ұзақ-сонар әңгімеге кірісіп кеткендеріне біздің шаруамыз да бола қойған жоқ. Шаймен шөлімізді басып, алдымыздағы тәттілерге тойып алып, енді отыра бермей Әзен, Іңкәр үшеуміз үйден шығып кеттік. Үйге қарама-қарсы тұрған отын сарайының жанына келіп жайғастық та, жазғы демалысымыздың кім қай жерде, қалай өткені жайлы кезектесіп айта бастадық. Іңкәр Торғайға барған сапарын әңгімеледі. Торғай деп аталса болғаны – аңсарым ауып, бүйрегім солай қарай тартып тұратын, сондықтан көрмегенімді естіп, білгім келіп тұратындықтан, Іңкәрдің сөзіне бар зейінімді салып тыңдай бердім.

	Іңкәрдің айтуынша: «Бұрын Торғайға біз поезбен Қостанай арқылы баратынбыз, бұл жолы Қызылордаға көшпей тұрып, Ақамның (кіші жүздер әкелерін Ақа дейтін. – Г. Д.) ауылдағы ағайындармен хабарласып, көлікті Орынборға алдырған еді. Оны Орынборға жеткізген Тұпан деген орта жастағы атқосшы болатын. Тұпанның бойының аласа болуынан жұрт оны: «тұтам бойлы – Тұпан» деп атап кеткен-ді. Үйде Баташ, Мұхтар ағаларымды қалдырды да, Ақам Мұрат (6 жасар) екеумізді ала жүрді. Жүрер алдында Апам: «Баташтың ағасы-ау (күйеуін осылай атайтын. – Г. Д.), пойыз тұрғанда арбамен ілбіп жүрудің қисынын түсінбеймін», – дегенде, Ақамның: «Балаларым есейіп келеді емес пе? Туған жеріміздің ой-шұңқырын, белестерін, жер-суын көріп, Сарыарқаның жазық даласын жайлап жатқан қазақ елінің сән-салтанатын, әдет-ғұрпын, тұрмыс-күйімен танысу үшін емін-еркін аралатып, естерінен кетпейтіндей етіп бәрін алдарына тартып өсіруіміз керек. Сондықтан көлікпен жүргеннен артық не болушы еді», – деген сөздері есімде. Ақамның айтқанындай, жол бойы өзендерден өтіп, көлдердің маңынан, құмды жоталарды басып жүріп отырдық. Даланың көркемдігіне қызыға қараумен болдым.

	Ат шалдыруға әрі тамақтануға тоқтаған жеріміз – бұлақтың басы еді. Арбадан түсіп жан-жағыма қарасам: жазық даланың аспанмен тірескендей көкжиегі менің көзіме төңкерілген қазандай болып көрінді. Айналамыз белуардан келетін, қалың көкмайса, шалғын. Шалғынның арасы тұнып тұрған әр алуан өсімдіктер. Тіп-тік болып топталып өскен ши көрінеді, жиі өскен тобылғылар, итмұрын мен қарақат бұталары самсаған мәуесімен қызықтырады. Түрлі түсті гүлдер мен жерге жабыса өскен ашық көгілдір түсті жусанның иісі самалдың соққан лебімен мұрныңа жетіп, тынысыңды кеңейтіп жіберетінін қайтерсің. Аяқасты құжынаған ұсақ жәндіктер – қоңыз, құмырсқалар бір-бірімен жарыса шұбыруда. Самал лебімен жайқалған бұтадан-бұтаға, хош иісті гүлдерге ұшы-қонып жүрген көбелектердің қанаттары көк, қызыл, сары түсті, құдды суретшінің бояумен салған суреті іспетті көрінетінін қайтерсің! Құс еркесі – құйтақандай бұлбұлдың тыным таппастан құлағымыздың құрышын қандырған, тамаша үнінен алған әсерімді ұмыта алам ба?

	Мұрат екеуміз бір орында отыра бермей, жарыса жүгіріп алысқа кетіп қалыппыз. Бұл жер құмды боп шықты. Жайыла өскен биік шеңгелдер мол-ақ, қайсыбір жерде желдің көтерілуін күтіп тұрған ұшуға даяр, жеңіл қаңбақтар да толып жатыр. Бір мезгілде желдің екпінімен қаңбақтар жер бауырлай ұша жөнелгенде, артынан қуамыз деп жүгіргеннен ентігіп, шаршап қалдық. Демалайық деп бір жерге келе жатқанымызда, бұрын көрмеген, құмның арасында өсіп тұрған ғажайып шөп көзіме ілінді. Шөпті ұстай бергенімде, сабағы мен дәндері қолыма жабыса кетіп, созыла қалды. Әлгі шөптің екі-үш сабағын алып, Апама барып: «Мынау қандай шөп?» – дегенімде, Апам: «Бұл шөпті халық «құмшайыр» деп атайды, оны сағыздай шайнауға да болады», – деген соң шайнап көріп едім, нағыз сағыз-шайыр, дәмі де жақсы екен». Іңкәрдан естігенім болмаса, өзім көрген емеспін. Күні бүгін ойласам, ол таза каучук болар деп топшыладым да, анықтағым келіп, энциклопедияның деректеріне үңіле түстім. Қазақ Кеңес энциклопедиясынан алған деректерге қысқа түрде тоқталайын: «Каучукті өсімдіктер – каучук түзетін ағаш, бұта, шөп. Ол бірнеше топқа бөлінетін, бұл тобынан біздің КСРО-да таусағыз, көксағыз, қырымсағыз бар. Америкада қолдан өсіріледі. Түрікмен КСР-інде кездеседі6» делінген. Міне, қызық, каучук шөбінің енді Торғай жерінде өсетінін көріп отырмыз. Қостанай, Торғай жерлерінің асты-үстінде тұнып тұрған байлық қаншама, алтын-күміс, мыс, вольфрам, көмірі мен мұнайы, газын айтсаңызшы. Осындай баға жетпес байлық қорын орынды пайдаға асырсақ, бүкіл шаруашылықты жолға қойып, жұмыссыздықтан, тапшылық күйден құтылып, ел-жұрттың тұрмыс жағдайы жақсарып кетуіне өз басым кәміл сенемін. Ылайымда солай болғай! Іңкәрдің жырдай қылып айтып отырған әңгімесі бітер емес, соның ішінде бір қызық оқиғаны былай жеткізген еді: «Орынбордан аттанғаннан бері ұзақ жол жүріп шаршағанымызда, жайлауда отырған ауылдардың біріне келіп тынығатынбыз, кейде еш жерге соқпастан таза ауада, далада түнейтінбіз. Бір жолы қара жолға таяу қонып отырған ауылдағы оңашалау тігілген үйдің жанына келіп атбасын тірегенімізде, бізді көре сала қарсы алуға шыққан үй иесінің өзі екен. Бұл кісі Ақамды жақсы білетін таныс адам болып шықты. Лезде қойын сойып, үй іші бізге сый-сияпат көрсетіп, қонақ етті. Түнеп шыққан үйімізден ерте оянып, күн көтерілмей аттанып, тоқтаусыз жүріп отырып, түске таман Ырғыз өзенінің бойына келіп тоқтағанбыз. Тұсаулы аттарды жайылымға жіберген Тұпан самаурын қоя бастады. Апам айналаға қарап, тынығатын орын қарастырып, өзіне ұнаған өзеннің жағалауына жақын өскен жапырақты ағаштың көлеңкесіне төсеніштер жайғызып қойды. Шай ішкенше Мұрат екеуіміз рақаттанып, аунап жатып алдық.

	Күннің аптабынан аузымыз құрғап, шөлдеп қалыппыз. Шайды терлеп-тепшіп ұзақ ішіп отырдық, шөліміз әбден қанған соң, алдымыздағы тамағымызды жеп болысымен әрі қарай жүруге жинала бастадық. Ендігі мақсатымыз – арғы бетке өту. Бұл жерде көпір қайдан болсын, жоқ.

	Ырғыз өзенінің ағысы тым қатты да терең, оның көрінген жеріне оңайлықпен ат сала алмайсың, тіпті мүмкін де емес, қауіпті.

	Аттар жегіліп, жүргелі тұрғанымызда, Ақам: «Әй, Тұпан өзеннің белгілі өткелі бар еді ғой, сол қай жерде екенін білемісің?» – дегенде, Тұпан: «Білгенде қандай – білемін, талай рет өтіп жүрген өткелім ғой, ана бір тұста», – деп, қолын сілтеп көрсеткен соң, Ақам: «Онда аттың басын сол жаққа бұра бер», – деп, орнына келіп отырды. Тұпан айтқан өткелге де жеттік, таяз жер осы деп, Тұпан қамшысымен аттарды тартып-тартып жіберді де, өзенді бойлата жүргізе берді.

	Өзеннің орта шеніне жеткенде, неліктен екенін қайдам, аттар жүрмей тоқтап қалды. Су арбаның ішіне кіре бастағанда, Ақам өзенге түсті де, Мұрат екеумізді көтеріп алып, арғы жағалауға шығарып қойды. Апам сасқалақтап не істерін білмей орнынан көтеріле бергенінде, саусағындағы алтын жүзігі суға түсіп кетіпті, оны біз кейін білдік. Осы тұста Тұпан арбадан қарғып өзенге түсіпті де, арқасын бүкшие тосып: «Ал, жеңгей, арқама мініңіз», – деп еңкейе қалғанында, Ақам: «Ойбай, Тұпан-ау, мінің не? Жаның бар ма, жоқ па, жеңгеңді қалай көтересің? Суға батарыңды білмеймісің бе?» – деп, ішек-сілесі қатып күліпті (бұл күлкілі оқиға көпшілікке жайылып та кеткен еді). Біздің бақытымызға қарай, сол тұста малдарын бағып жүрген екі жігіт келіп, арбаны өзеннен шығарысуға жәрдемдескен. Суланған киім-кешектерді шешіп, төсеніштерді бұталарға жайып, кептіріп алдық та, жүре бердік», – деп Іңкәр әңгімесін аяқтады.





МЕКТЕПТЕГІ ДОСТАРЫМДЫ САҒЫНАМЫН




	Мен екі мектепте оқыдым. Біріншісі – 1923–1925 жылдар аралығында оқыған Орынбордағы мектебім: 9 жылдық үлгілі-тәжірибе мектебі («опытный» дейтінбіз). Екінші класын бітіргеннен кейін астанамыз Қызылордаға көшіп келген соң, Жалау Мыңбаев атындағы 9 жылдық орта мектептің үшінші класына түсіп, оқып кеттім. Менімен бірге оқығандар: Әзен, Іңкәр, Махфузбек Серікбайұлы Ақаев, Құлахмет Қоңырқожаұлы Қожықов (Ходжиков), Мүслима Сейілбекқызы Жанайдарова, Қадиша Ибраһимқызы Қасымова, Әмина Арықова, Мариям Есова (Сара Есованың туған сіңлісі), Татимова еді. Қатарлас кластарда: Нәзия Жолаушинова, Мариям (Бақай) Әлиханова, Асан – Үсен (егіз), Алдабергендер. Төменгі кластағылар: Фарида Ахметсафақызы Юсупова, Мариям Ибраһимқызы Қасымова, Мұрат Ахметұлы Бірімжанов, Шолпан Байтұрсынова, Сәлім Қырымгерейұлы Сейдалиндер, т.б.

	Мектебіміздің жоғары кластарында оқығандар: Батырбек Ахметұлы Бірімжанов, дәрігер Мәжит Шомбаловтың балалары – Жақып пен Ысмақ, Айшуақов, Нұралиханов – төрелердің балалары, немерелері мен Хохловтың қыздары: Анна мен Зинаидасы, тағы мен білмейтіндер де оқитын.

	Үшінші класқа сабақ берген ұстаздарымыз білімді, мол тәжірибелі кісілер еді. Класымыздың жетекшісі әрі орыс тілі мен есепті оқытатын Анна Яковлевна Зайцева, қазақ тілінен Байғонов ағай, сурет салу, денешынықтыру пәндерін жүргізетін мұғалімдердің аты-жөндері есімде қалмапты, бірақ кескін-келбеттері көз алдымда. Бұл мектепте аталған үшеуміз алтыншы класқа дейін бірге оқыған едік (1929).

	Қызылордаға орныққаннан бері үй ішіміздің тыныштық аясында өмір сүріп жатқан шағы – мен үшін ең бақытты, қуанышы мол, көңілді күндердің бірі екенін қалай ұмытамын. Әңгіме-дүкен құратын кез кешкі шай үстінде өтетін еді. Папам әңгімені жақсы айтатын, естігеніміздің бәрі, Әзен екеуімізге жаңалық болғандықтан, әр сөзін қалт жібермей, зейін салып тыңдап отыратынбыз. Білгіміз келетін оны-мұныны сұрай береміз, сұрағымызды жауапсыз қалдырмайтын, ақыл-кеңесін беретін. Әкеміздің: «Білімнің қайнар бұлағы – кітапта, оны ықылас қойып, ерінбей-жалықпай оқу керек» дегені әлі есімде. Осыдан кейін, папам әдеби кітаптарды әкеліп оқыта бастады. Алғашқы оқыған кітаптарым: Атаекемнің «Қырық мысалы», ертегілер мен балаларға арналған әңгімелер, А. С. Пушкиннің «Алтын балығы», А. П. Чеховтың «Каштанкасы», Бичер Стоудың «Том ағайдың лашығы» сияқты саяхатшылар жайлы жазылған кітаптар. Содан бері бүгінге дейін кітап оқуға деген құмарлығым арта түспесе, кеміген емес. Көп оқимын. Әкем шетел тілдеріне де үлкен мән беретін. Бір сөзінде папам былай деген еді: «Келешек өмірлеріңде, білімді толықтыруларың үшін шет тілін оқуларың қажет. Сондықтан неміс тілінен сабақ беретін Ермеков Әлімханның баласы Мағауияны (Мағаш) тәрбиелейтін Софья Андреевна деген немканы жалдадым, енді Әзен екеуің сол кісіден немісше оқисыңдар». Бізбен төртінші класта оқитын досымыз Махфузбек Ақаев7 та Софья Андреевнадан оқитын болды. Бұл – 1926 жыл болатын. Сонымен сабағымыз аптасына үш күн, екі сағаттай мерзімде жүргізіліп отырды.

	Софья Андреевнаның кескін-келбеті, киген киімдеріне шейін маған қатты ұнайтын. Ол кісі аппақ шаштарын жоғары қайыра тарап, төбесіне түйіп қоятын. Көзіне салған пенснесі, мойнындағы шынжырлы алтын сағаты, үстіндегі тік жағалы ұзын көйлегі бәрі-бәрі өзіне жарасып тұратын. Алғашқы күнгі сабағымыз мектептегідей неміс тілінің алфавитінен басталды. Неміс әріптерінің (латынша) әр тұсына орысшасын жазып берген соң көшіріп алдық. Бір қызығы, Софья Андреевна қағазға жазбайтын, қолындағы төртбұрышты қара тақтайшаға (грифельная доска) бормен жазатын да, кейін шүберегімен сүртіп тастайтын. Осыдан кейін оқу мен жазу-сызуды үйрендік. Келесі сабақтарда күнделікті пайдаланатын барлық нәрселердің немісше атын атап, түсін түстеп, әр сөз қалай айтылып (падеждермен), қалай жазылатынын жаттап отырдық. Софья Андреевнаның неміс тілін оқытуда қолданатын оқу құралы бір қалың кітап еді. Оның ішінде не жоқ дейсіз, бәрі бар: қысқа-қысқа әңгімелер, өлеңдер мен мәтіндер, әр тақырыпқа арналған түрлі түсті бояумен салынған суреттер көздің жауын алатын. Кітаптағы суреттер қайталанбайтын, онда не салынғанын ауызша айтып беретінбіз. Кітаптың әр бетінен жаңа нәрселермен танысқандықтан, неміс тілінің сөз қоры да байи түсті. Сабағымыз нақты, жедел түрде жүргізілгендіктен, аз уақыттың ішінде (үш ай) кәдімгідей бір-бірімізбен немісше сөйлесе алатындай дәрежеге жеттік.

	Тілімізді ширата түсіп, жаттықтыру мақсаты болар – сабақ сайын кітаптағы әңгіменің бірін үшеуімізге бөліп, кезекпен оқытатын. Шығарма жазу тапсырмасын үйімізде орындап әкелетінбіз, келесі сабақта бағасын дәптерімізге қойып беретін еді. Софья Андреевна осындай әдіспен жүргізетін сабағына қоса (жазу, өлең жаттау, т.б.) тапсырмасын үйге де беретін. Тапсырманы қалай орындағанымды папам тексеретін. Папам жай ғана тексеріп қоймай, немісшені орысшаға, қазақшаға аудартқызатын. Сонымен үш тілді меңгеру жолы осылай жолға қойылған еді. Өкінішке қарай, оқуымыз ұзаққа бармады, жоғарыда айтқанымдай, үш айдан кейін Әлімжан ағамыздың жұмысы Ташкентке ауысуына байланысты, қадірлі Софья Андреевнадан көз жазып қалдық. Софья Андреевнадан соң папам мұғалім жалдамады. Сабақты неміс тілінің оқулығымен папам өзі оқытып жүрді. Сөйтіп, немісшені 1928 жылға дейін (ұсталғанша) үйде папамнан, бесінші кластан бастап мектепте оқыдым. Өз басым мектеп мұғалімінен неміс тілінен қосымша білім алдым, артық тіл үйрендім дей алмаймын. Кластағы берілетін сабаққа балалықпен қарап, қатардағы оқушылардан гөрі «білгішсініп» ықылас қойып оқымағаным, салқын қарағаным есіме түссе, әлі де қатты өкінем де ұялам. Міне, содан бері талай жылдар өтсе де, неміс тіліндегі екі жүзден астам сөздер есімде сақталып қалды. Кейбір мәтелдерін, жұмбақ, өлеңдерін айтып бере аламын.

	Енді өзім алғашқы оқыған 9 жылдық үлгілі-тәжірибе мектебіме оралайын. Бұл мектеп 1925 жылы Қызылордаға көшірілмей Орынборда қалдырылған болатын, оның себебін білмеймін. 1929 жылдың шілдесінде мектеп бүкіл ұжымымен (мұғалімдер, мектеп жұмысшылары, интернаттағы оқушылар) бірі қалмастан, тегіс Қызылордаға келіп табан тіреген еді. Мектеп Карл Маркс көшесінің жоғары жақ бойындағы (сарқырама кесіп өтетін) ақ бағаналы зәулім ғимаратқа орналастырылды. Мұғалімдерге арналған тұрғын үй, интернаттың жатағы, асханасы, сарайлары мектептің кең қора-жайында жайғасқан болатын. Көшіп-қону, жайғасу деген оңайлықпен бола қоюшы ма еді, оқу басталғанша ұжым мүшелері мен оқушылар мектептің ішін тазалау, әктеу, бояу дегендей, кластарға парта (үстел) орналастыру сияқты жұмыстарды өздері атқарып, оқу жылын осындай даярлықпен қарсы алған-ды. Мектептің мақтанышының бірі – кітапханасы. Бұл кітапхана баяғы гимназиядан сақталып, мектептің меншігіне өткізілген, қоры бай кітапхана еді. Кітаптардың санын айта алмаймын, өзімше (баламын ғой) мектептің кітапханасынан артық болмаса, кем түспейтіндей көрінетін еді. Кең залды айнала қоршап тұрған шкафтардың іші толған түрлі түсті мұқабалы кітаптар бірден көзге түсетін. Кітапхананың үйіліп жатқан кітаптарын ретімен жинастырып алып, орындарына қою жұмысы біразға дейін созылса керек.

	Сол жауапты жұмысты қолға алып, жолға қойған менің анам – Ғайнижамал Дулатованың есімін атамай кете алмаймын. Анам 1929–1932 жылдары Қырғызсайға көшкенге дейін аталған кітапхананың меңгерушісі қызметін атқарған.

	Мектептің директоры Үмітжан Сафаров деген өте сыпайы кісі болды. Оқу ісінің меңгерушісі: Қожахмет Баймұхамбетов төре, оның әкесі генерал Баймұхамбет Айшуақұлы Батыс Қазақ өлкесінің сұлтаны – билеушісі болған. Оқытушылар: Нығмет Ниғмадилов – қазақ тілі мен әдебиетінен дәріс беретін, Смағұл Майоров, Виктор Иванович Карпов – физик, Пилясов пен Петр Толмачев – математиктер, Басова – орыс тілі мен әдебиетінен, бастауыш кластарда сабақ берген апалы-сіңлілі – Дарья Ивановна Сараниева мен Зинаида Ивановна Заплавнаялар. Мектептің дәрігері – Кустова (бір қолын I империалистік соғыста алдырған) болды. 1929 жылы Әзен, мен, Іңкәр үшеуіміз осы мектебімізге қайтадан келіп, алтыншы класта оқыдық. Бізбен бірге орыстың қыздары да оқитын (сабақ орыс тілінде жүргізілетін).

	1930 жылы жетінші класты бітіруге таяп қалған кезіміз еді. Бір күні Қожахмет ағай жанында бейтаныс адаммен класымызға кіріп келгенде, түрегеліп қарсы алдық. Ағамыз әлгі кісінің аты-жөнін атап, Алматыдан келгенін айтып таныстырды да: «Институтқа түсіру үшін оқушыларды жинап жүрген үгіттеуші (вербовщик), сөз кезегін Сізге берейік», – деп орнына отырды. Жаңағы кісі әңгімесін былай бастады: «Алдымыздағы күзде (1930) Алматыда Малдәрігерлік институты ашылатын болды, даярлық жұмыстары күнібұрын қолға алына бастады. Маған жүктелген міндеттің бірі – институтта оқимын деген талапкерлердің бастарын құрастырып, жинау жағы. Институттың оқу мерзімі – бес жыл. Оны бітіргендер зоотехник, мал дәрігері мамандығын алып шығады. Келешекте ауыл мен қалада жұмыс істейтін болады.

	Институтқа жеті класты бітіргендерді емтихансыз қабылдаймыз. Баратындарға жол қаражатын төлейміз, студенттерге шәкіртақы, жатақ үй беріледі, – деп, бәрін тізіп шықты да, үндемей оқушылардың жүзіне қарады да: – Ал, балалар, менің үгітіме қарамаңдар. Ешкімді зорлап-қыстамаймын, ерік-ықыластарың өздеріңде. Егер Алматыға баратындар шықса, жазып аламын, – деп, қалтасынан блокнотын алып жайып қойды.

	Алдымен суырылып шыққан Ксения Логинова, одан кейін Лариса Заплавная жазылды. Іңкәр, Әзен екеуі үйдегі аналарымызбен ақылдасамыз деп жазылған жоқ. Үй іші қарсылық көрсетпеді, кейін екеуі де барамыз деп келісімін берген. Институтқа түсіп оқып кеткендер: Іңкәр Бірімжанова, Әзен Ақбердина, Ксения Логинова, Лариса Заплавная. Әзеннен басқа аталған үшеуі институтты 1935 жылы бітіріп шығып, мамандықтары бойынша Алматыда жұмыс істеп жүрді.

	Біз жетіншіні бітіре сап оқуымызды әрі қарай жалғастырып жатқанымызда, ойламаған жерден мектебімізде мынадай өзгеріске тап болдық. Өзгеріс деп отырғаным: 8-9-кластың қысқартылған бағдарламасы бойынша оқитын оқушылар дайындау үшін класымызды алты айлық курсқа айналдырып жібергенін айтамын. Мұны «Жоғары оқу орындары үшін қысқа мерзімді әзірлік курсы» деп атайтын. «Бұл курсты тоғызжылдық орта мектеппен қатар, тоғызжылдық үлгілі-тәжірибе мектебін 1931 жылы бітірді» деген куәлікті қолымызға тапсырып, шығарып салған еді.

	Бірге оқып, мектепті бірге бітіргендер мыналар: Нұрқан Қорғанбеков, Зейнел Бурабаев, Көшенов Әбдірахман, Құлсартов, Жантөрин, Николай Назаров, Евгения Ларина және мен. Басқаларының аты-жөндері есімде қалмапты. Мұғалімдерді ортаға алып түскен сурет қолымда.

	Біздің «опытныйды» үлгілі-тәжірибе мектебі деп тегін атамаған, аты өзіне сәйкес келетіндей лайықты жарасып-ақ тұратын. Орта білім беріп, өнегелі тәрбиелеп шығаратын оқу ордасы десем жаңыла қоймаспын. Оның түлектері шетінен жоғары білімді, әр саланың мамандары, белгілі ғалымдар, ақын-жазушылар, Социалистік Еңбек Ері, т.б.

	Қашанда бір-бірімізбен кездесе қалсақ, есен-саулықтан кейін әңгімеміз мақтанышымыз болған мектебіміз бен қадірлі ұстаздарымыз төңірегінде өрбіп, сағынышпен еске алатынбыз. Осы кезге дейін (92 жасым) есте сақтау қабілетім жақсы сақталғандықтан, мектебімізде оқығандардың аттары мен фамилияларын ұмытқаным жоқ, әрине, барлығын емес. Санап шықсам, қырықтан асып отыр. Күндер өткен сайын қайсыбір нәрселер естен шығып кетуі де заңды жайт. Таныстарым мен жолдастарымның (көпшілігі) жарық дүниемен қоштасып кеткендеріне талай жылдың жүзі өтсе де, барлығының соңында қалған ұрпақтары ортамызда баршылық: балалары немесе шөберелері. Олар ата-аналарының, аға-апаларының кіммен бірге оқығандарын, қандай қызмет атқарғандарын біліп жүрсін деген мақсат қойып отырмын. Сондықтан әрқайсысы жөнінде білетін деректерімді ұсынамын.



	1. Әубәкіров Жағыпар – Алматы, Министрлер Кеңесінің аппаратында қызмет істеді.

	2. Ақбердина Әзен Өміртайқызы – дәрігер, 1940 жылы Алматы Медицина институтын бітірген, Отан соғысы жылдары Гурьевте Денсаулық сақтау комитетінде меңгеруші, 1947 жылдан өмірінің соңына (90-жылдары) дейін Министрлер Кеңесінің медицина саласындағы бөлім меңгерушісі болды.

	3. Абдуллин Садри – суретші.

	4. Ахметсафин Уфа – Қазақ ғылым академиясында – академик, гидрогеолог, Социалистік Еңбек Ері.

	5. Алдоңғарова – Жамбылова (Ерғали Алдоңғаровтың қарындасы) – 1937 жылы қуғын-сүргінге іліккен, Оралда есепші болып қызмет істеді, зейнеткер.

	6. Аймауытов Бектұр (Виктор) – 1937 жылы қуғын-сүргінге ұшыраған, Прокофьев қаласында – шахтер, зейнеткер.

	7. Айтмағамбетов Сәрке.

	8. Ахметова Нұрхан – экономика ғылымдарының докторы, профессор, Мәскеу теміржол инженерлері институтының түлегі. Ғылым Академиясы кітапханасының директоры.

	9. Аскаровтар: Хайдар, Қайым – 1929 жыл. Қырғыз-қазақ 9 жылдық үлгілі-тәжірибе мектебінен қуылған (Дулатов М.: Асқар ағамның балалары).

	10. Ащығалиев.

	11. Андиров Акраш – Ростов Тау-кен-металлургия институтын бітірді, тау-кен инженері, 1939–1941 жылдары Оңтүстік Қазақстан облысы, Ленгір қаласындағы шахтада жұмыс істеді. Отан соғысынан оралмады.

	12. Байтұрсыновтар: Қазихан, Аумат – 1929 жылы 9 жылдық үлгілі-тәжірибе мектебінен қуылған (ауыл белсенділерінің қолынан азаппен өлтірілгенін естігем. – Г. Д.).

	13. Бірімжанов Батырбек Ахметұлы – ҚазПИ, химия ғылымдарының докторы, әл-Фараби атындағы Қазақ мемлекеттік университетінің профессоры. 26 жыл бойы факультет деканы, Ғылым Академиясының корреспондент мүшесі.

	14. Бірімжанова Іңкәр Ахметқызы – Малдәрігерлік институтын 1935 жылы бітірген, биология ғылымдарының докторы, Медицина институтының физиология кафедрасының меңгерушісі (1950–1980), профессор.

	15. Бірімжанов Мұхтар Қорғанбекұлы – Орал қаласы, Педагогикалық институтта оқытушы, 1937 жылы түрмеде атылған.

	16. Бутина Сағида – Алматыда заңгер болып қызмет атқарды.

	17. Дулатов Зұлқарнай – Ташкенттегі Педагогикалық институтты бітірген, 1936 жылы қайтыс болды.

	18. Дулатова Гүлнар – Алматы Медицина институтын 1939 жылы бітірген, жоғары дәрежелі дәрігер, зейнеткер.

	19. Есенберлин Ілияс – белгілі жазушы.

	20. Жаншин Жаманшал – Омбы Медицина институтын бітірген, дәрігер. Отан соғысына қатысқан. 1980 жылы Мәскеуде қайтыс болды.

	21. Жұмағалиев Абдолла – Оралдағы Педагогикалық институтты бітірген, белгілі ақын. Отан соғысынан оралмады.

	22. Жантөрин.

	23. Закирова Фаина – Қарағандыда сауда саласында қызмет істеді.

	24. Заплавная Лариса – Алматы Малдәрігерлік институтын 1935 жылы бітірген, Алматыда жұмыс істеген.

	25. Көшенов Әбдірахман – ІІМ-нің полковнигі, Плеханов атындағы Мәскеу халық шаруашылығы институтын бітірген, Отан соғысының ардагері.

	26. Құлсартов.

	27. Ларина Евгения – Томск медицина институтын бітірген, Махачкала қаласында дәрігер болды.

	28. Логинова Ксения – Алматы Мал дәрігерлік институтын 1935 жылы бітірген, мал дәрігері.

	29. Майорова Күлтай Смағұлқызы.

	30. Назаров Николай.

	31. Нигмадилов Мухсин – Алматы филармониясында администратор болып қызмет істеді.

	32. Нұрсұлу.

	33. Насиха – Алматы стенографистер курсында оқыған (Серке Қожамқұловтың қарындасы).

	34. Нұржанов Боранбай – 1929 жылы 9 жылдық үлгілі-тәжірибе мектебінен қуылған. 40 жыл колхоз бастығы болды. Қостанай облысы, Таран ауданында. Отан соғысының ардагері.

	35. Құлжанова Гүлжиһан – Алматыда экономист қызметін атқарған.

	36. Рахымбеков Мәтен – Мәскеу Тау-кен инженерлері институтын бітірген, тау-кен инженері, 46 жыл Қарағанды шахталарында Бас инженері болды. Отан соғысының ардагері. 2005 жылы қайтыс болды.

	37. Қорғанбеков Нұрқан – Мәскеу Түсті металдар институтын бітірген, 1944 жылы қаскүнемнің қолынан қаза тапты.

	38. Таласова Ұрқия (Науан хазіреттің немересі) – Алматы, ҚазПИ-ді бітірген, Жамбыл облысы, Новотроицк қаласында мектеп мұғалімі.

	39. Темірбеков Ержан – Тимирязев атындағы Мәскеу Ауылшаруашылық академиясының түлегі, соңғы қызметі – Шортанды орман техникумының директоры.

	40. Тоқбердина Мағира (Мағрой) (Алтынбек келіні) – Шымкент мемлекеттік банкінде финансист-кассир болып қызмет етті.

	41. Сүгірова Жамал (Қарман келіні) (1937 жылы қамауда атылған Рахым Сүгіровтың қарындасы) – ҚазПИ-ді бітірген. Шымкент Педагогика институтында оқытушы. Алматыда тұрып, 1970 жылы қайтыс болды.

	42. Фарид Мүхамеджанов.



	Барлығының өмірнамасын тегіс, толық жазып шығу мүмкін емес, қысқа мәлімет берді деп ешкім мені жазғыра қоймас. Себебі кейбіреулерінің аты-жөндерін толығымен ұмыттым. Еске түскендерін жаздым. Аталып отырғандардың тең жартысының түскен суреттері жеке мұрағатымда сақтаулы.

	Мәтен Рахымбеков досыммен бір жолыққан шағымда, көптен бері білгім келіп жүрген мектебіміздің тағдыры жайында сұрағанымда, ол: «1931 жылы мен сегізінші класта оқып жүргенімде күтпеген жерде мектепті таратты да, педагогика институтына ауыстырып жіберген еді. Мұндай өзгерісті ұнатқам жоқ. Менің арманым – мектепті бітіргеннен кейін, үлкен қалалардың біріне барып, техникалық институтқа түсіп оқу еді. Мектеп жабылды, енді не істерімді білмей басым қатқандықтан, шағынуға Қожахмет ағайға бардым. Сол кісінің ақыл-кеңесімен, мен білмейтін жуырда Шымкентте ашылған Мәскеу Техникалық оқу орнына арнайы дайындық курсы бар екен, сол алты айлық курсқа төрт жолдасыммен бірге түсіп кеттік те, бітіріп шықтық. Бір жолдасым Мәскеу Тау-кен институтына үш пәннен: математика, физика, химиядан емтихан тапсырып өтіп кетті де, бітіріп шықты. Ал мен екі айдай сүзекпен ауырып бара алмадым. Оның үстіне, тұрмыс-жағдайым да оңып тұрғаны шамалы (ашаршылық жылдары). Сондықтан біраз жылдарды артқа салып, Мәскеу Тау-кен институтына 1934 жылы түсіп, оны жақсы бітірдім. Осымен сөзімді доғара тұрайын, ал мен туралы толық мәлімет алғың келсе, жазған естелігімді Зифадан беріп жіберем», – деген еді.

	Сұм ажал Мәтенді ортамыздан алып кетті. Амал не, өлімге кім қарсы тұра алады? Қайран Мәтеннің қайтқан күндерін атап, қырқын, жылын берген профессор қызы Зифа, Хорлан, күйеу баласы Мұрат Мұхтарұлы Әуезов және жиен-немерелері. Барлығы жиналып ресторанда жақсылап өткізген еді. Қырқына барып қатысқам, жылдық асына науқастанып бара алмадым. Сол күннің кешінде Зифа әкесінің жазған естелігін әкеліп табыстаған еді. Бұл – 2006 жыл.

	Бүгінде мектеп түлектерінен қалғандар: Нұрхан Ахметова, Көшенов Әбдірахман, мен – Гүлнар Дулатова, үшеуміз ғана 2008 жылға жетіп отырмыз.

	Ендігі кезекті өзіме жолдайын. «Әр кәллада бір қиял» демей ме. Кісі не ойламайды дейсіз. Қатарлас құрбыларым Іңкәр, Әзен екеуі Алматының Малдәрігерлік институтында, Рәш Қозыбағарова Медицина институтында, Омбының Медицина институтында – Жаманшал Жаншин, басқа да достарымның көпшілігі ірі қалалардың институттарында оқып жүргендерін білемін. Солардан қалып қойған жалғыз мен шығармын.

	Басқа балалардай менің де арман-мақсатым бірде болмаса бірде жүзеге асар-ау деген ойдан құр емеспін. Бірақ мен үшін Қазақстанда жоғары оқу орындарының есігі жабық. Тұтқындағы Міржақып әкемнің тарапынан жолым бөгеулі тұр. «Оқуға қабылдай қояр дейсің бе?» деген ойдың шырмауынан құтыла алмастан әуреге түстім де жүрдім. «Үмітсіз – шайтан» дегендей, күдерімді үзе бермей, бағымды сынап көруге бел байладым. Уақыт шіркін оза берді, Қызылордада тұрып жатырмыз. Папам кеткеннен бері үй ішімізде тыныштық жоқ. Уайым-қайғыдан, жылаудан көзіміз құрғамады. Көңілімізді ашып, жұбататын кісілерден де айырылдық. Бұрынғыдай үйге келіп-кетушілердің жүзін көрмегелі қаш-а-ан! Қадірлі кісілеріміз (зиялы орта) жаппай тұтқындалды, қалғаны Алматыда. Бізбен, яғни Дулатовтың отбасымен, қарым-қатынасын, келіп-кетуден қол үзбеген жалғыз – Қаныш (Сәтбаев) ағам болғанын еске алмай кете алмаймын.

	«Жақсының жақсылығын айт – нұры тасысын» дегендей, Қаныш аға Қарсақпайдан келген сайын біздің хал-жағдайымызды сұрастырып, дер кезінде материалдық көмегін беруден аянбайтын, маған ақыл-кеңесін беретін де Қаныш ағам еді. «Жау Міржақыптың» үй ішіне тартынбастан келіп жүруінің өзі ерлік емей немене?! Қаныштай қадірлі азаматтың ғана қолынан келетін нәрсе, мұның бәрін қалай ұмытуға болады, қалай мақтанбассың!

	Қаныш ағам Қарсақпайдан жұмысына байланысты Қызылордаға жиі келіп жүретін. Қолы босағанында мамама сәлем беруге кіріп шығатын. Бұл келісі 1931 жылдың тамыз айының ортасы, оны ұмытпайтыным – мектеп бітірген кезіммен ұштасуы еді. Үстел басында шай ішіп отырған үлкендер өткен-кеткенді естеріне алып, бүгінгі тұрмыс ахуалын айтып шүйіркелесіп, сөйлесіп отырды. Әңгіме үстінде мамам менің мектеп бітіргенімді айтып: «Енді әрі қарай оқыта алам ба, әлде кейінге қалдыра тұрам ба, Қаныш, бұл жөнінде не айтасың?» – дегенде, Қаныш ағам маған қарап: «Папаңды қуантып хат жаздың ба? Менен неге сүйінші сұрамадың?» – деді. Мен не айтарымды білмей, ұялғанымнан төмен қарадым. Шынымды айтсам, мамама сенгендіктен папама хат жазбаған едім. Олай деуімнің себебі, хат жазатын мамамның өзі болатын, қайсы уақытта өзім де жазатынмын. Қаныш аға біраз үндемей ойланып отырды да: «Ал, Гая (ол кісі де осылай атайтын – Г. Д.) орыстар: «Куй железо пока горячо» дейтін, Гүлнардың оқуын кейінге қалдыруға қарсымын, қалайда жоғары білім алуы маңызды мәселе, оқуы керек.

	Меніңше, өзім оқыған студенттер қаласы Томскіге барып, қалаған институтына түссін. Гүлнар қандай мамандықты таңдады?» – деп сұрағын маған аударғанында, мен: «Дәрігер болғым келеді», – дедім. Қаныш аға: «Ендеше, Томск университетінің медицина факультетіне арызың мен құжаттарыңды жібере бер. Ғұмырнамаңа (биография) папаңның қазіргі кезде Мәскеудің Бутыркасында отырғанын жасырмай жаза бер. Өйткені сібірліктер ондайға үйренген, мән бере бермейтін халық», – деді. Сонымен, Қаныш ағамның ақыл-кеңесінің арқасында, менің тағдырым бір сәтте осылай шешілген болатын. Ұзаққа созбадым. Томск университеті медицина факультетінің окуға қабылдайтын комиссиясына керекті құжаттарымды поштамен салып жібердім.

	Уақыт сағаты тоқтаусыз өтіп жатты. Томск институтынан жеті-сегіз айдан бері хабар-ошар болмауынан шыдамым таусыла бастады. Қанша күтуге болады? Егер оқуға алынбасам, құжаттарымды неге қайтарып жібермейді? Бұлары несі деген үміт-күдерімді үзгендей күн кешкенімді несін жасырамын. Тоғыз ай толған шақта (сәуір, 1932), Томск Медицина институты салған ашықхат (открытка) қолыма тиді. Онда былай жазылыпты: «Вы зачислены без вступительных экзаменов в Томский Медицинский институт апрельского набора, занятия начались, выезжайте» делінген (Апрельский набордың себебін кейін жазамын). Қуанышымда шек жоқ. Бірақ оқуға баратындай, қуанышымды көтеретіндей жағдайымның келмей тұрғаны мені ойландырмай, алаңдатпай қоюшы ма еді. Мұның негізгі себебі мамама байланысты болатын. Ғайнижамал анам біраз жылдардан бері көкірек ауруынан көктем-күз айларында төсек тартып жатып қалатын.

	Қазіргі күйі де солай. Анама жаным ашып, аяймын. «Мына қалпында қалай тастап кете алам, не істесем, қайтсем екен?» деген уайым-қайғы басымды шырмай берді. Сондағы ойыма келген ақылымның түрі мынау: «Не де болса оқуымды кейінге қалдыра тұрайын, амандық болса, алдағы күндердің бірінде оқуға баратындай кез де туа жатар, ал әзірше Томскіге бармаймын» деген қорытындыға келдім де, ойымды анама айтып салдым.

	Мына сөзіме қарсылық көрсеткен мамам: «Балам, менің ауырып тұратынымды білесің, несіне қорқып уайымдайсың, хәлім жаман емес, тәуір боп кетемін. Орайы келіп оқуға алынып тұрғанда, бармаймын дегенді естіртпе маған, қой, шырағым. Міндетті түрде барасың, тілімді алмасаң, папаңа жазамын (мені солай қорқытатын), жолыңнан қалушы болма! Сондықтан уақытты өткізе бермейік, жүруге дайындалуымыз керек», – деп, жұбатып айтқан сөздері жүрегімді жібіткендей бола тұрса да, енді Гуля тәтем не айтар екен деп бетіне қарасам, түсі суық, түйілген қабағын көргенімде, үрейім ұшып, қорқып кеттім.

	Тәтем ренжіп отыр екен деп бекерге сескеніппін, ол кісі: «Гүлнар, институтқа түсіп оқысам деп армандайтын өзің емес пе едің, енді бармаймын дегенді қайдан шығарып, бас тартып отырсың, мұның не? Келісе алмаймын, есіңде болсын, барлығымыздың ортамыздан жоғары білім алуға қолы жетейін деп отырған ең бақытты адам жалғыз өзің екеніңе мақтанып, қуанбайсың ба, әлде бағалай алмайсың ба?

	Сенің дәрігер болғаныңды көргіміз келеді, біздің үміт-сенімімізді орындауға міндеттісің. Сондықтан қатарыңнан қалмай, бар ықыласыңды салып оқуың керек.

	Мамаң мен балаларды асырау – менің мойнымда. Алаң болмай жүре бер, керек болатын киімдерің мен алатын нәрселеріңді реттеп, шамаданыңа салып берем. Ертең пойызға отырғызып жіберем», – деді. Бұл тәтемнен естіп отырған ақырғы сөздерім, соңғы көруім екенін білмеппін. Бұл тәтем 1933 жылы қайтыс болды. Өзімнің сүйікті анам мен тәтемнің маған артқан сенім-үмітін қалай да ақтап, орындап шығудан басқа не қалушы еді, тәуекелге бел байлап, не де болса бағымды сынап көрейін деп, өзіме серт бердім де, жолға шықтым. Жол билетім Қызылордадан Томскіге дейін алынған. Жеті күннің аралығында жол-жөнекей Кинель, Барнаул, Златоуст, Челябі, Уфадан шығып, Орал тауларын араладық та, Новосібірге келіп тоқтадық. Бұл жерден пересадка жасап (пойыз ауыстырылады), Тайга станциясы арқылы Томскіге жеттік. Қалаға қараңғы түскенде жеткенбіз. Жатақхананың адресін қасымда келе жатқан жергілікті тұрғынның бірінен сұрап, біліп алғанмын. Қала вокзалдан бірталай шалғай екен, арбакеш жалдадым да, белгілі үйге түстім.

	Есіктен кірген бойда үйдегі қыздармен сәлемдестім де, орнымнан қозғалмай тұрып қалдым. Орындарынан көтерілген қыздардың бірі үстімдегі пальтомды шешіп алып, үстел басына отырғызды.

	Алдыма кружкаға құйылған ыстық шай ұсынды, өздерінше сый-сияпат жасағандай ишарат көрсетіп, күтіп жатыр. Жолсоққыдан, шаршағандықтан болар, өне бойым құдды пойызда келе жатқандай, шайқалып-теңселгендей күй кешіп, басым айналып, әзер шыдап отырмын. Менің шаршағаныммен қыздардың шаруасы қайдан болсын, танысқылары келіп, үсті-үстіне сұрақтарын жаудырып қояр емес.

	Аты-жөнімді айтып бердім. Қайдан келгенімді естігенде, бәрі ауыздарын ашып таңғалды, біз Қазақстанды білмейміз деген соң, амал жоқ түсіндіріп, айтып беруге тура келді. Сонда барып: «е, е, сен ортаазиялық екенсің ғой» деп тынышталғандай болды. Бұлардың бөлмесінде бос орын болмағандықтан, үстелдің үстінде түнеп шықтым.

	Таңертең қыздар мені ертіп институттың кеңсесіне жеткізді де, өздері сабаққа кетті. Үйдің екінші қабатына көтерілгенімде, ұзын дәліздің екі жағында толып жатқан есіктер, қайсысына кірерімді білмей тұрғанымда, қарсы алдымнан шыққан бір әйелге қолымдағы институтқа қабылданғаным туралы ашықхатты көрсеттім де: «Кімге жолығуым керек?» – деп сұрап ем, жаңағы әйел: «Жүр, сенің жұмысыңды тындырып беретін хатшы болады», – деп, бір есікке кіргізіп, кетіп қалды. Хатшы орта жастардағы әйел орнынан тұрып, шкафтан «дело» деген папканы алды да: «Сенімен декан сөйлеседі (аты-жөнін ұмыттым)», – деп кабинетіне алып жүрді. Кабинетке кірер алдында неге екенін білмеймін, зәрем ұшқаны сонша, дәп өрге қарай жүгіріп шыққандай жүрегім тулап, ентігіп, демімді баса алмай, әурелендім де қалдым.

	Үстел басындағы кісіге (декан) басымды изеп, сәлемдестім де, «отырыңыз» деп сілтеген орындыққа отыра кеттім. Менің «деламды» ақтарып, өмірнамамды оқи бастағанда, папам жөніндегі деректер қарсылық, кедергі жасап қалар ма екен деген күдіктен шоши бастадым. Жоқ, олай болмады. Бетіме жылы жүзімен қарады да: «Ничего такого предрассудительного нет, вы теперь студентка Санитарно-гигиенического факультета Томского медицинского института, с чем поздравляю Вас», – дегенін естігенімде, орнымнан атып тұрдым. Менің студент болғанымды бірінші боп деканның құттықтауының өзі не тұрады? Манағы қорыққанымның ізі де қалған жоқ. Қуаныштан көңіл күйім шаттана түскенін ұмыта алам ба?!

	Шамамен айтсам, орта жастан асқан ашық мінезді, асықпай сөйлейтін декан қымбат уақытын бөліп, бар жағдайды, болып жатқан жаңалық – Томск Медицина институтында (ТМИ) Санитарлық-гигиеналық («СанГик») факультетінің ашылғанымен таныстырып шықты. Сондағы естіп білгенім, 1932 жылға дейін Томск университетінде (ТМИ) жалғыз емдеу факультеті (лечебный факультет) болып келген көрінеді. Енді бұл факультет университеттен бөлініп, жеке медицина институтына айналыпты да, оған қоса жаңадан «СанГиг» факультеті дүниеге келіпті. Бұл оқу орнына – студенттеріне бар жағдай жасалыныпты. Оның өзгешелігі: емдеу факультетінің студенттеріне берілетін шәкіртақы – 35 сом болса, «СанГиг» факультетіне – 45 сом екен. Медицина институтының қарамағында жатақханалар: Обрыв дейтін Ушайка өзенінің жағасында, Ленин көшесінің бойындағы (мен түскен үй) шағын үй. Ал «СанГиг»-ке жатақ орын студенттер қалашығынан берілген. Студенттер қалашығының төңірегі қалың орман, бұрын әйелдердің монастыры болған көрінеді. Жатағымызға таяу жерде ескіден сақталып қалған зират бар. Әр бейітке қойылған неше түрлі ескерткіштерге қарап, бейне бір көрме мен музейді аралап жүргендей боласың.

	Бұл әдемі қалашықта бір-бірімен қабаттас орналасқан ғимараттарда бірнеше институттың (Қаныш ағам оқыған геологиялық-барлау институты) студенттері тұратын. Әңгіменің соңында декан үстелінің түймесін басып, сәлден кейін кірген хатшысына: «Мына қызымызға (дәп солай деді) студенттер қалашығынан орын, бір айлық шәкіртақысын, қай топқа кіргенін айтып, оқу кестесін беріңіз», – деп тапсырмасын айтып, кабинетінен мені шығарып салды. Барлық шаруамды бітірген соң жатақханаға қарай тарттым.

	Бір қызықты айтпай кете алмаймын. Таңертең үйден шыққанымда, алды-артыма, айналама көз салмай жүре беріппін, содан ал кеп адасайын. Әрі-бері жүрем – табылсайшы, қатты састым. Сөйтіп жүргенімде, ойламаған жерде алдымнан Құлатай Ақбердин – Құлаш ағам кездесе қалды. Ол кісі де таңғалып: «Қашан келдің, үй іштерің аман-есен бе?» – деп мән-жайды сұрастырып жатыр. Өзінің институтты бітіргенін, ертеңгі күні Семейге жүретінін айтты. Мені ертіп асханадан тамақтандырып: «Ал енді сені орналастырайын», – деп, жатақханадан жүгімді көтерісіп, студенттер қалашығына әкеліп салды.

	Біздің жатақхана қалашықтың ең түкпірінде (айнала үйлер) бөренеден қиыстыра салынған, үлкен корпус екен. Үйдің құрылысы жатаққа өте қолайлы, жеке-жеке, қарама-қарсы тұрған көптеген бөлмелері (бұрынғы кельц) жеке пешпен жылынатын, бөлменің үш кісілік орны маған бұйырды. Жайғасқаннан кейін, менің ешбір таныссыз, бөтен қалада жалғыздық көрмесімді ойлағаны шығар, Құлаш ағам өзімен бірге бітірген жолдасы Виктор Сапожковтың отбасымен таныстырғысы кеп, ертіп жүрді.

	Томск қаласының рельефі қызық, ойлы-қырлы десе де болғандай. Қаланың үйлері жоғары-төмен жерге салыныпты, көшелері бұралыңқы келген, түзу емес. Қайсыбір жерде тұрып алыстан қарасаң, ағыны күшті Том өзенінің төменде ағып жатқан кең арнасы көзге ілінеді екен. Ал Сапожковтардың үйі Томск университетіне қарама-қарсы жоғары дөңнің үстінде тұр. Үйлеріне келдік. Айтпақшы, жолда келе жатқанымызда, Құлаш аға жолдасының туысқандарымен сырттай таныстырды. Сондағы есітіп-білгенім: Виктордың әкесі (аты-жөні есімде жоқ) – дәрігер, қалалық санитарлық-эпидемиялық станцияның қызметкері, шешесі фармацевт – аптекада жұмыс істейтін кісі. Екеуі де қарт, зиялы адамдар екен. Досының әпкесі Лидия тұрмыста, 3 жасар ұлымен, әке-шешелерімен бірге тұрады екен. Күйеуі әртіс (опера әншісі), сол кезде Ялтадағы театрда гастрольде жүрген көрінеді. Сапожковтың кенже ұлы (атын ұмыттым) да Медфактың студенті. Құлаш аға оқуға келгеннен бері бұл отбасымен танысып, сыйластықпен арақатынастары үзілмеген. Бұлар көргенді, адамды жатырқамайтын абзал жандар. Басқа да үйлеріне келіп-кететін таныс қазақ студенттеріне Сапожковтардың есігі әмәнда ашық болыпты. Бәрін өздеріне жақындатып, ақыл-кеңесін де беріп отырған Сапожковтың ата-анасы осындай жайдары, мейірімді жандар екен.

	Аналарының қолынан, жаюлы дастарқанынан дәм татпағандар кемде-кем шығар. Өзіме деген Сапожковтардың істеген жақсылығын айтпай кетуім адамгершілікке жатпас, сондықтан олар жөнінде төменде жазармын, ол бір бөлек әңгіме. Ал «Құлатай кім?» деген сұрақ әркімнің ойына келмеуі мүмкін емес. Сондықтан қысқаша таныстырып өтсем, артықшылығы бола қоймас.

	... Құлатай Ожағайұлы Ақбердин (туған жылы белгісіз) – бұрынғы Семей губерниясы, Шыңғыстау өлкесінде орта шаруаның отбасында дүниеге келген, руы – тобықты. Ел ішінде атағы мол жайылған Ақберді қажы ұрпағының бірі. Құнанбайдың туысы. Құлатай 6 жасында молдадан оқып сауатын ашыпты. Окуға құштар, зерек Құлатайды оқытуға әкесі Семейге жеткізген. Орыс тілін үйренсін деген пиғылы болар, орыстың үйіне пәтерге қойып, өзі елге тартып кетеді. Құлатай 3-4 айдың аралығында орыс тілін тез үйренеді де, сайрап сөйлейтін дәрежеге жетеді. Содан кейін орыс мектебіне түсіп, оқуын ойдағыдай бітіріпті. Қаланың тұрмысы ауыр, жоқшылық басым, оқуын әрі қарай жалғастырайын десе, жағдайы көтермейді.

	Өздеріңізге белгілі 1920–1922 жылдары Ресей мен Белоруссияда құрғақшылықтан еккен егіндері шықпай, халық ашаршылықтан жаппай қырылғаны аян. Өлімші халге жеткендер балаларын жетімдер үйіне тапсырып, өздері әр жерге босып кете барған.

	Сол жылдары біздің де еліміздің ахуал-күйінің оңып тұрғаны шамалы, дәп украиндықтар мен беларусьтар сияқты қырылғандары белгілі.

	Семейде тұрып күн көру деген оңай болушы ма еді? Амалының жоқтығынан Құлатай қалалық кеңселердің бірінен орын тауып, екі-үш жылдай қызмет істеп жүріп қалса керек. Сөйтіп жүріп бір сәт ойынан кетпейтін, бар арманы – жоғары білімді мамандыққа қолын жеткізіп, инженер болып шығу екен. Уақытын құр босқа өткізе бермей, Құлатай Томскіге келіп, Томск Технологиялық институтына түседі, оны 1932 жылы бітіріп, елге жүрерінде менімен кездескенін есіме алып отырмын. Аңсаған арманына жеткен Құлатай Ақбердин ұзақ жылдар Шымкентте, Алматыда мамандығы бойынша қызмет істеп жүрді...

	Енді естелігімді әрі қарай жалғастыра берейін. Жатақта екі қызбен бір бөлмеде тұрдым. Ең үлкеніміз, бізден 5-6 жастай үлкендігі бар – үшінші курс оқитын қыздың атын ұмыттым, байғұстың бір аяғы кем (ампутация), протезбен жүретін. Онымен бірге тұрсақ та, өзара шүйіркелесіп, сөйлесіп көрген емеспіз. Ерте кетіп, кешке бір-ақ оралатын да, үн-түнсіз жатып қалатын. Мұндай тұйық мінезді кісіні өмірімде бірінші көруім, шіркіннің іші неғып жарылып кетпейді екен деп таңғалушы ем. Ал Аня ондай емес, өзі қатарлы кісілермен тез табысып, достасып кететін ашық мінезімен маған ұнайтын. Аняның әкесі шахтер – сібірлік. Бір қызығы, Аняның аузынан түспейтін сөзі: «Якри тебя». Бұл сөздің мағынасын түсінбегенімнен шығар, құлағыма тұрпайы естілетін.

	Аня екеуміз бір топта оқыдық. Алғашқы күннен бастап Аня қасынан қалдырмай ертіп жүріп, барлық оқу орындарымен таныстырды. Кейін өзім де үйреніп кеттім. Оқитын сабағымыздың бірі – Томск Технологиялық институтының физика кафедрасында өтетін. Кейде кабинеттің терезелерін пердемен жауып қойып, қараңғыда: «Броунское қозғалысы» сияқты тәжірибелер көрсететін. Мұны еске алуымның себебін айтайын. Институттың кіре берістегі үлкен бөлмесінің (вестибюль) оң жағында тұрған дүңгіршекте газет-журналдар сатылатын. Сабақтан шығысымен әлгі жерден газет алайыншы деп бұрылып барсам, міне, қызық!

	Қарсы алдымда сатушы боп өзімнің сары Шолпаным Байтұрсынова (папам осылай атайтын) отыр. Мұнша қуанбаспын ба! Құшақтаса кетіп, бауырымызды жаза алмай, ал кеп жылайық. Сөйлесе келе, бір жылдан аса Бадрисафа (Байтұрсын келіні) әжекеммен екеуі айдалып Алматыдан Томскіге келгендерін білдім. Татарлар слабодкасынан пәтер жалдап, үй иесі татарлармен бірге тұрады екен. Шолпанға еріп әжекеме сәлем беріп, көрісуге бардым. Тұрмыстың қиын тауқыметін тартқан әжекемнің қартайып, жүдеу көрінуі маған қатты әсер етті.

	Жаңадан ашылған Медицина институтының үйі екі қабатты. Онда дирекциясы орналасқан: директор кабинеті хатшысымен, деканат, жалпы бөлім, кадр, оқу меңгерушілері, шаруашылық басқармасы, бухгалтерия, касса, кітапхана, медицина бөлімшесі, аптека, т.б. Институттың жеке оқу корпусы жоқтығынан сабағымыз (клиникадан басқа) уақытша Том университетінің зәулім үш қабатты корпусында өтетін.

	Университеттің медицина факультетіне жаңадан ашылған санитарлық-гигиеналық факультет қосылып Медицина институтына айналғанымен, оқу орнымыз өзгерусіз сол бұрынғы орнынан қозғала қоймаған. Маған сонысымен ұнайтын. Өзімді атақты Томск университетінің студентіндей көріп, мақтанып жүретін едім.

	Мені қызықтырып әрі таңғалдырғаны – университеттің ішкі құрылыстарының кәдімгі қабаттан-қабатқа көтеріліп, аралап жүретін баспалдақтарының және оның басқыштарының тозғанын көру еді.

	Талай заманнан бері бүгінге дейін студенттердің жүрген табанына не шыдасын, қалың гранит басқыштардың ортасы жұп-жұқа боп ойылып кеткендігі сонша, тайып кетуден сақтанып, ептеп жүретінбіз. Басқа да аңғарған нәрселерім баршылық, кезегі келгенде айтыла жатар. Ең алдымен, кімнің алдында оқығанымды, білім берген ұстаздарым жайлы атап өткенім жөн болар.

	Анатомиядан дәріс оқыған – белгілі анатом, профессор Арбузов еді. Орта жастан асқан, келбеті сүйкімді кісі болатын (бірге түскен суретіміз бар), үстіндегі костюмі мен қатырма жағалы ақ көйлегіне тағылған көбелек пішінді қара галстугі сәнін келтіріп-ақ тұратын. Ұстазымыз аудиторияға ерекше салтанатпен келетін, алдымен өзі бастап, соңынан ассистенттері еріп, кіріп келгенде, бәріміз орнымыздан тұрып қарсы алатынбыз. Дәрістің тақырыбына қарай түрлі бояумен салынған кестелер ілулі тұратын. Анатомияның дәрістерін дәптерге жазбайтынмын, зейінімді салып тыңдап отыратын едім. Күнделікті сабақтарымыз проректорскийде өтетін. Оны оқытқан тәжірибелі доцент Ксения Алексеевна Кошкина (бұл кісі – Таисия Алексеевна Кошкина – Сәтбаеваның әпкесі болатын). Ксения Алексеевнаның ағзасына артық ет бітпеген, арықша денелі кісі еді. Бет әлпетін көріктіге жатқыза алмаймын, оның үстіне, бір құлағының естіңкіремейтіні де бар болатын. Қысқа қиылған шашы дөңгеленіп, бөрік кигендей көрінетін. Ол кісінің бейнесі көз алдымда тұрады да қояды, ұмытар емеспін.

	Биология кафедрасында дәріс жүргізген ассистент (атын ұмыттым) профессор Арбузовтың әйелі еді. Бұл – ұстазымыз, кураторымыз болды, сондықтан жиі кездесіп жүрдік. Мектеп қабырғасынан шыққан біздің білмейтінді білгіміз келетін нәрселер аз болушы ма еді. Кураторға әр тақырыпқа арналған түрлі сұрақтарды жаудыратын едік, ол өзін биік парасат иесі ретінде толық жауабын қайыратын. Сондықтан әңгімеміз таусылмайтын. Бір жақсысы, көңіл күйімізді көтеру үшін анда-санда демалыс күндерінде өзі бастап циркке, опера театрына апарып жүрді. Жаз айының ортасында институттың көлігімен бәрімізді Басандайка жеріне, ну қарағайлы, шыршалы орманына (кедровый лес) қыдыртып қайтқаны есімде. Ассистент Арбузованың ақылы ажарына сай, келбетті, сонымен қатар студенттерді жанына жақын тарта білетіндігінен, оны бәріміз қатты ұнататын едік.

	Бірінші курстағы пәндердің бірі – физиология. Кафедра меңгерушісі физиолог, профессор Баяндуров еді. Барлық оқытушылардың ішінде ең жасы осы Баяндуров болатын. Баяндуров еңгезердей денелі, екі иығына екі кісі мінгендей кең жауырынды, ұзын бойлы кісі еді. Киген киімі де тұла бойына құйып қойғандай өзіне жарасып тұратын. Профессор Баяндуровтың студенттерге ұнайтын жағы – тек сыртқы болмысы ғана емес, оның маңызды да сапалы дәрістерімен жеткізе берген білімінің жоғары деңгейі еді.

	Бір қызығы, Баяндуровтың дәрісін тындауға басқа институттардың студенттері, аспиранттары келіп, аудиторияны толтырып жіберетін кездер де көп болатын.

	Әне-міне дегенше қысқы сессияның мезгілі де жетті. Сессия кезінде ұстаздарымыз кеңес, жәрдем беруден аянған емес. Өзіміз де бар күшімізді салып аз еңбектенген жоқпыз. Емтиханға даярлану кезінде алаңсыз отырып оқитын ең қолайлы, өзіме ұнайтын жер кітапхананың залы.

	Сонымен, физиология емтиханын профессор Баяндуровтың алдынан сүрінбей тапсырдым. Келесі өткізетін емтиханымыз органика химиясы еді. Органика химиясын жүргізетін – кафедра меңгерушісі, белгілі химик, профессор Вакуленко. Бұл кісінің келбеті біртүрлі, бізге шал сияқты көрінетін, жасы шамамен айтқанда, алпыстың ішінде болар деп ойлаймын. Түсі өте суықтығынан шығар, басқа ұстаздарымыздай емін-еркін сөйлеспек түгіл жүрексініп, маңайына жақындай алмайтынбыз. Себебі, профессор Вакуленко жайлы студенттердің сыртынан айтатын, үрей-қорқыныш туғызарлықтай неше түрлі әңгімелер көп, құлағымызға шалынып жататын еді. Естімек түгіл, студенттердің профессор Вакуленкодан қорыққанын көріп те жүрдім және мен де солардың қатарындағы пенделердің бірімін.

	Шынымды айтсам, емтихан кезінде қорықпадым не жүрексінбедім деп айта алмаймын. Өзімше: «Органика химиясына жақсы даярлықпен келдім ғой, несіне сонша мазалана беремін, көп болса құлатып жіберер, оны да көрермін», – деп қайраттанып алдым. Сонымен, нәтиже жаман болған жоқ. Профессор Вакуленконың қойған орташа бағасына қанағаттанып, қуандым.

	Осымен тиісті сессиямызды артқа қалдырып, қысқы демалысқа шығудың да сәті түскен еді. Бұған дейін оқып тамамдаған пәндердің бәрінен «зачет» өткіздім. Қатардан қалмай үлгергеніме шүкіршілік айтам.

	Үлгердім десем де, орта мектепті толық бітірмей келген маған бірінші курстың сабақтары қиын соққанын, оңай болмағанын айтуым керек. Сондықтан жақсы оқу үшін бар күшімді салып еңбектенуіме тура келді. Сөйтіп, бірінші курсты тамамдаған соң, практикаға шығарды. Бұл – 1933 жылдың көктемі.

	Деканның бұйрығы бойынша әр топқа бөлінген студенттердің практикасы қандай ауруханада, қай жерде өтетіні айтылған. Тобымызды әскери комиссариаттың медицина комиссиясының қарамағына жіберді. Бір нәрсені айта кетейін, әскер қатарына шақырылғандардың денсаулығын тексеріп қарайтын медкомиссияның жұмыс істейтін орны әскери комиссариаттың ғимаратында емес, кәдімгі циркте орналасқан.

	Практикамыз әр саладан құрылған медкомиссия дәрігерлерінің басқаруымен жүргізіліп отырды. Алғашқы күннен бастап дәрігерлердің ақыл-кеңесі мен көмектері бойынша дәрі-дәрмектерді қалай пайдалану керектігін, басқа да медшараларды қалай қолдануды үйреткен еді. Содан кейін болашақ әскерлерге шприцпен вакцина егу жұмысына қатыстырып қойды. Бұл жолы көп нәрсеге қанық болдық.

	Он күннен соң практикамыз қалалық эпидстанцияға ауысты. Бұл орталық бізді айтарлықтай жақсы қарсы алды. Не істейтінімізді айтып, таныстырып шықты. Қарамағына алған дәрігерлер әрқайсымызға қала шетіндегі бір-бір көшені беріп қойды. Біздің атқаратын міндетіміз – сол көшелердегі үйлердің, қораларының тазалық жағын тексеріп шығу болатын.

	Мұны «Аулааралық тексеру» («подворный обход») дейтін. Менің еншіме бұйырғаны кілең еврейлер тұратын көше болып шықты. Азаннан күн батқанша үйлердің бірін қалдырмай аралаймыз. Қайсыбір үйдің қорасына кірсек, шашылып жатқан қоқысты көресің. Аяқ алып жүретіндей таза бір жер болсайшы. Көше біткен осындай лас деп айта алмаймын, ұқыпты, таза ұстайтын тұрғындар, әрине, баршылық. «Аулааралық тексеру» қора-жайлардың тазалығын тексеріп шығумен шектелмейді. Сонымен қатар медицина тақырыбына арналған дәрістер жүргізілді, әсіресе тазалық сақталмаған жерде шыбын-шіркейлер арқылы жүқпалы аурулардың тарауы, оған қарсы алдын ала (профилактика) қолданатын шаралар мен аурудан қалай сақтанудың жолдары жөнінде тұрғындарға дәріс оқыдық. Ал қора-жайларын тәртіпке келтірмегендерге айып (штраф) салынатын жағын да ескерусіз қалдырған жоқпыз. Сонымен бір ай шамасында практикамызды бітірдік. Практика аяқталған соң жетекшілеріміз біздің не істеп, нені үйренгенімізді, тапсырманы қалай орындағанымызды, сынақтан сүрінбей өткеніміз жайлы өздерінің қойған бағасы мен мінездемесін жазып берген болатын, оны деканымызға табыс еттік. Практикадан көп нәрсе үйрендік. Алғашқы дәрігерлік қадамымыздың басталуына көмектерін берген, жетекші болған дәрігерлердің алдында қарыздар екенімізді ұмытпаған жөн.

	Практикамыз біткен соң жазғы демалысымыз басталды. Курстас студенттердің көпшілігі жергілікті қала тұрғындары болғанымен, Сібірдің Кемерово, Красноярск, Славгородтан келген түлектері, ал Қазақстаннан «СанГиг» факультетінде мен ғана. Жатақтағылар бір күн кідірместен үйлеріне жүріп кеткен, бөлмеде жалғызбын. Мен үшін алыстағы елімізге барып-келудің өзі аз шығынға түспейтінін білемін. Үйдегілерді көргім келіп қатты сағынамын, оңашада жылап та алам. Шыдағаннан басқа амалым бар ма?! Жалғыз қалғанымды білдірмейтін ермегімнің бірі – кітап оқу. Жастайымнан әдетке айналған кітапқұмарлығым қалушы ма еді. Бас көтермей рақаттанып оқитын қызықты кітаптарым бар дүниені ұмыттыратын. Сонда да көңілім алаңдаудан арылсайшы. Өйткені кейінгі кезде не себепті екенін білмеймін, үйдегілерден хат келу сирей түсті, оны өзімше қолдары тимейтін шығар, не болмаса менің ішігімді (түлкі пұшпағы) тіккізуге үлгере алмай жатқан болар деп күтумен боламын.

	Сібірдің күні суыта бастағаны қа-а-шан. Көктемде жылы киімсіз, жазғы пальтомен келген мен байғұстың хал-ахуалы қайдан оңа қойсын. Жаурағаннан бүрсеңдеп жүргенімді көрген, бәрімізден жасы үлкен бірге оқитын (33 жаста) Таня Шитикова аяғандықтан үстіме қойдың терісінен (жүні тақыр қырқылған) тігілген жеңсіз күртешесін әкеліп кигізген еді. Сөйтіп, мейірімді құрбым Таняның жанымды суықтан сақтап қалғанын, істеген жақсылығын ұмытпаймын? Танямен бірге тобымызбен түскен суретіміз сақтаулы. Асыға күткен, посылкамен салған қысқы киім-кешегім және анамның жазған хаттары қолыма тиді, қуанғаным-ай. Бұл – 1932 жылдың қыркүйек айы еді.

	Осыдан кейін едәуір мезгіл өтті. Үйден хат-хабар болмай тоқтап қалды. Бұларға не болған? Неге тым-тырыс жатыр? Әлде мамам ауырып, хат жазуға шамасы келмей қалды ма деген қорқынышты үрей туғызатын ойлар күні-түні есімнен бір шықсайшы. Көз жасым құрғамайтын халге ұшырадым. Мына босаңқыраған түріме көнгім келмей, намыстанып, кеудемді ашу кернейді. Іштей өзімді-өзім сөгемін де: «Әй, Гүлнар, әлсіздіктен егіле жылағанша, бекініп алмайсың ба? Бұрынғы қайрат-жігерің қайда қалған, көрсетпейсің бе, осындайда? Мұндай мінез сенде жоқ еді ғой», – деп өзімді-өзім қайраймын кеп.

	Студенттік күндерім еш өзгеріссіз, өз арнасымен өтіп жатты, сабақтан бір күн де қалғам жоқ. Сөйтіп, екінші курсқа жеттім. Асыға күткен мамамның соңғы хатын да алдым. Хат сақталмады. Мамамның жазғандарының бәрін түгел жазып шығуым мүмкін емес. Сондықтан хат мазмұнын қысқартып келтірейін: Мен Томскіге кеткеннен кейін, күзге таман үй ішіміз Қызылордадан көшуге мәжбүр болғандарын айтады (себебін жазбайды). Қызылордадан пойызбен шығып Әулиеатаға (қазіргі Тараз) тоқтаса керек. Әрі қарай көлікпен жетіпті. Қоныс аударған жерлері – Қырғызстан өлкесіндегі Дмитриевка селосы екен. Гуля тәтем орналасқаннан кейін жергілікті кеңшарға қызметке тұрғанын айтыпты. Өзінің балаларды күтіп үйде отырғанын жазады. Тағы бір келтірген жаңалығы – Семейдегі Шыңғыстаудан осы жерге бұлардан бұрын көшіп келіп, тұрып жатқан Ақбердиндер туралы жазыпты. Ақбердиндер – Өміртай Ақбердіұлы, бәйбішесі – Біржікей, үш баласымен, Исламбек әйелі Шарапиясымен, Мәкен тәте, Исламжан, Алматыдағы оқуын тастап Әзен де қосылыпты. Ұзын саны оннан аса туыстар бірігіпті (аталған кісілердің сол уақытта түскен суреті қолымда).

	Хаттағы енді бір жаңалық – сұмдық оқиғаның бетпердесін ашқандай, қорқыныш-үрей тұла бойымды жаншып, есеңгіретіп жіберді. Не айтарымды, не істерімді білмей басым мең-зең боп, шыр айналады. Орнымнан қозғалуға шамам келмей, біраз отырып қалдым. Ойыма нелер келіп, нелер кетпеді дейсіз? Үй ішіміздің Қызылордадан бекерден-бекер көшулеріне қандай себеп болды екен? Әлде маған беймәлім, тұрмыстары нашарлап, тұруға жағдайлары келмегендіктен бе екен? Кім біліпті, өз басым түкке түсінсем бұйырмасын. Сондықтан Кызылордада тұрған кездегі тұрмыс күйіміздің қалай өткенін, әр айын, әр жылын сарапқа сап есіме түсіре бастауым керек шығар. Барлық жылдар аралығында басымыздан кешірген, болып өткен өзгерістерді, оқиғаларды тізіп, жазып шығуым оңай нәрсе емес, бұрын келтіргендерім бар. Кайтадан оралып соқсам артықтығы болмас.

	Айтқым келіп отырғаны мына жайлар: апалы-сіңлілі: Гайнижамал (Гая) мен Гүлшаһра (Гуля) Юсупова күйеулері ұсталған соң екі отбасы қосылып, біріккен еді. Сыйысып тұру үшін үйлеріндегі артық жиһаздарын, киіз үйін сатуға тура келді. Сөйтіп біраз жеңілденіп тұрып жатты.

	1929 жылдың орта шеніне дейін әуелі Селиверстов көшесіндегі Касымов Ерғалидың үйінде тұрдық. Бұл кезде астана Алматыға ауысып, жұрт жаппай көшіп жатқанда, біздің ол жаққа бармауымызды өтініп, папамның хат жазғаны есімде. Соның қарсаңында Коңырқожа мен Латифа Кожықовтар Алматыға кететіндіктен, Малькова көшесіндегі өздерінің жекеменшік үйлерінің екі бөлмесін босатып беріп, бізді соған көшірген болатын. Бұл үйде ақысыз бір жыл емін-еркін тұрғанбыз...





II БӨЛІМ





КІНӘНІ МОЙНЫНА АЛАТЫН КІМ?




	Бүкіл әлем әдебиетімен танысуды сонау мектеп қабырғасынан бастағанымды айтпай-ақ қояйын. Кітапқа деген сүйіспеншілігім, оқуым жастайымнан бойыма сіңген әдет. Өзіміздің қазақ жазушыларының көбінің шығармалары менің назарымнан тыс қалғаны жоқ, таныспын. Ал қайсыбір жазушылардың аттарын естігенім болмаса, шығармаларын оқымағанмын. Сондықтан осы олқылықтардың орнын толтыруды қолға ала бастаған едім.

	Жуырда Сұлтанмахмұт Торайғыровтың «Ғылым» баспасынан шыққан екі томдық шығармасын оқып шықтым. Бұрыннан естіген «Қамар сұлу», «Кім жазықты?» романдары, өлеңдері маған үлкен әсер қалдырды. Осыдан кейін С.Торайғыровпен қатар аталатын ақын Сәбит Дөнентаевтың «Үрпағыма айтарым» («Жазушы», 1989) кітабын сатып алып, оқуға кірістім. Бас көтермей оқып, отыз екінші бетіне жеткенімде, өзіме таныс «Сағыну», «Елім-ай», «Әбупираситан», «Шәкірт» деген әкем – Міржақыптың өлеңдері көзіме оттай басылып, төбемнен жайдың оғы түскендей, есім кетіп таңғалдым. Бұл қалай? Жаңағы оқып отырғаным Сәбиттің өлеңдері емес пе еді? Абайсызда қолыма Міржақыптың кітабы түсіп кеткен жоқ па деп кітапты әрі-бері айналдыра бастадым. Бәрі дұрыс – С. Дөнентаевтікі. Кітаптың мазмұнында жоғарыда айтылып отырған төрт өлеңнің қасына жұлдызшалар тағылыпты. Кітаптың ішкі бетінде: «Мазмұнында жұлдызшамен белгіленген шығармалар бірінші рет жарияланып отыр, құрастырып, баспаға әзірлеген – Сәулет Сәбитқызы Дөнентаева» делінген.

	Жауапкершілікті алатын ақынның қызы болғандықтан, мән-жайды білмек үшін оны іздестіре бастадым. Іздеген кісімді таптым да, Сәулетке телефон шалып, өзімді таныстырдым. Сыпайы түрде сөз бастап: «Сізден мыналарды білгім келіп еді. Сәбит Дөнентаевтың «Үрпағыма айтарым» кітабын өзіңіз құрастырып, 1989 жылы баспадан шығардыңыз. Кітаптың 1912–1918 жылдар аралығында жарық көрген өлеңдерінің ішінде жаңадан табылған, бірінші рет жарияланып отырған өлеңдерді кіргізіп, жұлдызшамен белгілеп қойыпсыз. «Шәкірттің» төменгі жағында 1915 жыл деген жазуды көрдім. Осы өлеңдерді қайдан таптыңыз? Бұрынғы басылымдарда жоқ еді ғой. Сіздің туған жылыңызға қарағанда араб әріптерімен терілген жазбаларды оқуыңыз мүмкін емес, деп ойлаймын. Міне, осы сұрақтарыма не дейсіз?» – дедім.

	Сәулеттің айтуынша: «1978 жылы «Қазақ әдебиеті» газетінің 9 маусымдағы 23 санында «Сәбит Дөнентаев туралы жаңа деректер» атты мақаланы жазған – Балташ Ысқақов, өзіңіз оқып көріңіз. Одан соң А. С. Пушкин кітапханасының «Сирек кездесетін кітаптар және қолжазбалар» бөлімінен табылған өлеңдерді, өзім араб әрпіне сауатым болмағандықтан, күйеуім Айтқазы Дайырбеков барып көшіріп алған болатын. Баспадан шыққалы отырған әкемнің кітабына қосқан мен едім» деген соң, Сәулетпен әңгімемізді доғардым.

	Мұндай Міржақыпқа істеліп отырған зорлық-сорақылыққа жаным қалай төзсін, қарап отыруға бола ма? Әкемнің қымбат мұрасын кім қорғамақ? Авторлық иелігін өзіне қайырып, жұрттың көзін шындық-ақиқатқа жеткізу мақсатымен істі анықтауға кірістім. Алдымен Қазақстан Республикасы Үлттық Ғылым академиясы кітапханасының директоры Гүлжиһан Әбуғалиева ханымның рұқсатын алып, «Сирек кездесетін кітаптар» бөліміне жолым түсті. Бөлім меңгерушісі Райса Тасболатқызы Беремжарованың көмегімен мұрағат материалдарымен таныса бастадым. Қызметкерлерге 1914 жылғы «Қазақ» газетінің 52-санында Міржақыптың «Елім-ай» өлеңі басылған дедім. Қолыма 1914 жылғы «Қазақ» газетінің тігілген қағаздары сарғайып кеткен дүниесі тиді. Беттерін ақтарып 52-санында «Елім-ай» өлеңі шыға келгенде, әкемді көргендей қуанғанымнан көз жасым ыршып түсті. Қасымдағыларға оқып бердім де, көшірмесін (ксерокс) түсіріп берулерін өтіндім. Сол сәтте Р. Беремжарова ханым қағаздың сыртына: «Қазақ» газеті, 1914 ж, №52» деп көрсетіп, анықтамаға қолын қойып, мөрін басып қолыма тапсырды.

	Одан кейін «Қазақ әдебиеті» газетінің 1978 жылғы № 23 (1425) санындағы Балташ Ысқақовтың «Сәбит Дөнентаев туралы жаңа деректер» мақаласын көріп, қолға алдым. Содан үзінді келтірейін: «Архив материалдарына жүгінсек, бұл орайда біраз тың деректер көзге түседі.

	Енді С. Дөнентаевтың жаңадан табылған өлеңдеріне келейік. Оның сегіз өлеңі «Тізіліп көл жағалай қонушы еді», «Сағыну», «Елім-ай», «Шәкірт», «Досыма жазғаным», «Кел мұнда», «Қарындасқа», «Әбупирастан» А. С. Пушкин атындағы көпшілік кітапхананың сирек кездесетін қорынан табылды. Бұл 8 өлең С. Дөнентаевтың «Уақ-түйек» деген атпен жазылған бізге белгісіз қолжазбасына кірген. Қырық төрт өлеңнен құралған бұл қолжазба кейін толықтырылып, сұрыптап баспаға қайта әзірлеген кезде жаңағы сегіз өлең жинаққа кірмей қалған. Бұл қолжазбаның титулдық бетінде: С. Дөнентайұлы, «Уақ-түйек», 1915, Уфа» деп жазылған. Оқушылар назарына С. Дөнентаевтың жаңа табылған өлеңдері ішінен бірнешеуін ұсынамын» деп бөліп, Міржақыптың 1913–1915 жылдарда басылып шыққан өлеңдерінен «Әбупирастан» өлеңінің тегіс төрт шумағын сөзбе-сөз жазыпты. Ал «Шәкірт» деген әкемнің сегіз шумақтан тұратын өлеңін дәл түсіргенмен, толықтай көшіруге шыдамы таусылған ба қайдам, осы да жетер дегендей мына жерін тастап кетіпті:



	Мың ділдә білімдінің жалғыз сөзі,

	Таңырқап жұрттың бұған тұрған кезі.

	Сен болып бақыт таңы нұр түсірсең,

	Сыпырылып қайғы бұлты кетер еді...



	Б. Ысқақовтың: «Бұл 8 өлең С. Дөнентаевтың «Уақ-түйек» деген атпен жазылған бізге белгісіз қолжазбасына кірген» деуі бекер, шындыққа жанаспайды. С.Дөнентаевтың 1915 жылы Уфада шыққан екі бөлімнен тұратын «Уақ-түйек» деген кітабының түпнұсқасы екі кітапханада да болмай шықты, тек қолжазба түрінде және фотоға түсірілген беттері бар. Бұлардың бәрін тегіс оқып шықтым. Міржақыптың бұл төрт өлеңі қайдан болсын, қисыны да жоқ.

	Ал қалған Сәбиттің өлеңдері: «Кел мұнда», «Досыма жазғаным», «Қарындасқа» деген өлеңінің атын өзгертіп «Сұлу қызға» делінген, бұлар баяғыдан басылым көріп келген дүниелері, жаңалық ашатындай не бар?

	А. С. Пушкин атындағы кітапхананың бөлім меңгерушісі Жолдыбике ханымнан С. Дөнентаевтың енді қандай шығармалары барын сұрағанымда, тағы бір қолжазба сақталғанын айтып, бір қолдан тігілген жұқа келген ұзынша кітапшаны берді. Аңғарғаным, баяғы «Уақ-түйекті» көшірген кісінің әдемі өрнекті араб әріптерімен түсірілген қолжазбасын таныдым. Қолжазбаны кітапхана қызметкерлері қалың қоңыр қағазбен түптепті, кітаптың оң жақ бұрышында өздерінің «196–40» тіркеу белгісі тұр, басында «Сәбит Дөнентаев», орта шенінде «Өлең» деп жазылған. Қолжазбаның ішкі бетінде көк сиямен бұл қолжазбаның басы жоқ делінген. Көзге айқын көрініп тұрған нәрсе – ол өлеңдер бұрын басылып шыққан кітаптың көшірмесінен алынған. Кітаптың авторын жасырғандықтан, титул беті мен мазмұнын жазған тұсын әдейі алып тастаған.

	Кітаптан көшірілген деуімнің дәлелі, беттерінің саны 58–68-ге дейін көрсетілген, онымен қатар әр өлеңнің жоғары жағында рим цифрлары тұр. 60-беттегі «Әбупирастанның» рет саны – ХХІХ, «Шәкіртте» – ХХХ, «Сағынуда» – ХХХІ, «Елім-ай»-да – ХХХІІ. Алпыс сегізінші бетпен аяқталғандағы «Соңы» делінгенді қолымен екі-үш сызықпен өшірген болыпты. Көшіруші жымқырып ұрлап алған өлеңдер Міржақыптікі екенін біле тұра, ұялмай әлгі көк сиясымен мынаны жазыпты: «Менің ұйғаруымша, бұл Сәбит Дөнентаевтікі» деп қолын қойыпты (түсініксіз)». Егер мына төрт өлең Сәбиттікі болса, ол неге 1915 жылы басып шығармаған? Кейін «қалып қойды»-ның өзі ақылға сыймайтын түсініксіз нәрсе.

	М. Дулатовтың еңбектерін құрастырып, 1991 жылы «Жазушы» баспасынан шығарғанымызда («Сағыну» – «Қазақ» газеті 1913. №35, «Шәкірт» – «Қазақ» газеті 1913, № 30) бұл өлеңдерді «Терме» атты (1915) өлеңдер жинағынан алғанмын. Бұл кітап бүгінде Торғайдағы «Ахаң, Жақаң» мұражайында. Осы жинақтың алғы сөзінде Міржақып былай деп жазды: «Бұл өлеңдер мұнан алты-жеті жыл бұрын, қазақша газет-журнал жоқ кезде жазылған еді, сондықтан көбінесе оқып жүрген жастарға арналып, оларды ояту, білім-ғылымға шақыру, халықты надандықтан құтқаруға үндеп, сол рухта жазылған. Бұрынғы күйінен артық өзгертпедім» делінген.

	Балташ Ысқақов С. Дөнентаевтың шығармасына біреудің еңбегін қосып толықтырып, көркейткісі келген түрі ме? Мұны қалай түсінуге болады?

	С. Дөнентаев тарихта белгілі өз орны бар дарын иесі, ол Кеңес дәуірін жырлап өткен ақын. Оның еңбегін зерттеп, саралап ғылым жолына түсіп, кандидаттық дисертация қорғамақ үшін ұзақ мерзім ізденіс жұмысымен айналысып, оған адалдықпен, жауапкершілікпен келмей, Балташ Ысқақов басын әуреге салмай, оңай жол тауып, біреудің «Үйғардым» деген бір жолын, шимайын көре сала кімнің шығармасы екенін, авторын анықтамай, өзінше «айттым – болды, таптым жаңалық» деген сыңаймен жұртқа жар салып «ашқан жаңалығы», яғни ғылымға қосқан үлесі, айтарлықтай дүние ме? Мұндай ғалымсымақтардың санын көбейткеннен ғылым пайда таппайтыны ақиқат.

	Осы тұста Міржақыпқа байланысты тағы бір қолайсыз жағдайға тоқталғым келеді. Баспасөз беттерінде шыққан шығармалар болса, ол дұрыс па, әлде олай емес пе, оқырмандар оған күмәнсіз сенеді де қалады. Қаламгерлер болса, орайы келген жерде соған сілтеме жасап, керегін алып көшіре береді. Бұл жағдайды оқып та, көріп те жүрміз. Бір жағынан, дәл түссе, айыбы жоқ, сөзін не өлеңін келтіру дұрыс, ал жөні келмейтінді, жалғанды, көзің көріп тұрса, үндемей қалай жайбарақат қала бересің?

	Өткен жылы Сәбит Дөнентаевтың туғанына 100 жыл толу қарсаңында «Қазақ әдебиеті» газетінде ақынға арналған көлемді мақала шықты, оның авторы – жазушы Ғаббас Қабышев мырза. Мақаласында Ғаббас Міржақыптың «Елім-ай» өлеңін Сәбиттікі деп баяғы көшіру сарынымен жариялады. Жас жазушыларға Міржақыптың шығармаларын оқымағанына өкініштен басқа өкпе жүрмейді, ал алпыстың шыңына шыққан Ғаббастың жазушы бола тұра М. Дулатовтың шығармаларын оқымай, білместік жасағанына таңым бар.

	Кешегі Кеңес тұсында «Жау» болып Алашорда көсемдерінің санатында есептелген автордың аты әлемге жайылған, ұранға айналған «Оян, қазақ!» өлеңдерімен таныспауы не?! 1991 жылы жарық көрген дүниелерін білмек үшін оқып көрмеуі өкінішті-ақ. Ғаббастың С. Дөнентаевтың 1989 жылы шыққан кітабынан «Елім-ай»-ды алып көшіріп отырғаны білместігінен болған кешірімсіз болмыс. Мұндай өрескел қатаны, басып отырған «Қазақ әдебиетінің» алқасы, көпті білетін ақсақалдар алқасы үндемей отырулары қалай? Біреудің мінін тауып, іреп-сойып қаламдарын сүйреңдеткенде алдарына жан салмай кірісетіндер бұл жолы тым-тырыс. Қашанғы Міржақыпты тоната бермек, осы да жөн бе? Міржақыпты бүгінде білмейтіндер кемде-кем. Күншығыс елінде туған Уямо Томохико сынды жас жапон жігіті өз жерінде жүріп, қазақ тілін жетік меңгеріп, сауаттанып, Міржақыптың «Оян, қазақ!» ұранды шығармасы бойынша 1992 жылдың желтоқсанында сол тақырыптан диссертация қорғап шықты. Бұл күнде зерттеу жұмысын әрі қарай дамытуда, Қазақстан Республикасы Үлттық Ғылым академиясының Шығыстану бөлімінде қызмет етіп жүр. Қазақ жастарына үлгі боларлықтай мақтаныш. Жас ғалымға: «Жолың болсын, алған мақсатыңа жет, міндетіңді орындап шық!» дегім келеді.

	Жоғарыда келтірілген Міржақыпқа жасалған қиянатқа жол бермей, қорғау – менің перзенттік борышым. Борышымды өтеу үшін қолыма қалам ұстауды дұрыс көрдім. Баспасөз беттерінде жарияланып кеткен қателіктерді жұрт біліп жүрсін деп өз ойымды ашық айттым. Саналы қауым мені түсіне жатар.

	Міржақыптың «Шағым» өлеңінің ең соңғы жолында былай деп жазылған: «Ерте ме, кеш пе, бір із салмай қоймас» дегендей, мақалам кешігіңкіреп жазылса да – бір із салуыма тура келді.





ӨМІР ӨТКЕЛДЕРІНЕН ӨТКЕН КАМАЛ ХАНЫМ




	Үзақ жылдардан бүгінгі күнге дейін бірге өмір сүріп келе жатқан дос-жарандарым, туғаннан артық боп кеткен ескі таныстарым, құда-жекжаттарым баршылық. Солармен қарым-қатынасым баяғыдай, үзілген емес. Күнделікті тіршіліктің күйбеңіне түсе бермей, бір мезгіл көңілді көтеру үшін, түрлі себептерді сылтау етіп басымызды біріктіріп, жиі кездесіп жүреміз.

	Сылтауымыздың түрі – бір-бірімізді қоңаққа шақыру боп келеді. Қоңаққа баруды кім жаман көреді дейсіз, соның бірі – өзіммін. Бұл жолы оның бәрін тізбектеп еске алу емес, тек өзіме ұнаған ерекше өткен бір отырысты сөз арқауы еткім келеді. Ол былай болған-ды: 2003 жылдың шілдесінің бірінде Камал құрбым Нәбия екеумізді ғана үйіне шақырған еді. Камал әдетінше бізге арнаған сыбағасын сақтап қоятын. Бүгінгі дастарқан жаюы соның сылтауы іспетті еді.

	Бабымен пісірген, соғымнан қалған жая, қазы-қартасы мен еті толы табағын әкеліп алдымызға тартты. Дәмді асқа тойып, шөлімізді қымызбен басқан соң, диванға барып жантайдық.

	Қарап отырамыз ба, кезектесіп таусылмайтын ұзақ-сонар әңгімеге кірісіп кеттік. Бір қызығы – үшеуміз де жақсы ести бермегендіктен, үйді басымызға көтеріп дауыстап сөйлейміз де, онымызға мәз боп күліп те аламыз. Камал айрықша көңілді. Бұрын жасырып келген, жұртқа айта бермейтін сырын осы отырыста ақтарып-ақ салғаны. Сөз арқауын ширата келе бастан кешкен оқиғалардың басын шалып, жақсылап әңгімелеп берді. Камалдың айтуына қарағанда, ата-бабаларынан ауысып келген байлық өзінің өскен ұясына, ХХ ғасырдың жиырмасыншы жылдарының басына дейін жалғасса керек. 1928 жылы ірі байлар қатарына ілінгендіктен, үй ішінің мал-мүлкін түгін қалдырмастан тәркілеп алады да, өздерін мекендерінен айырып, сонау Ақтөбе облысына жер аударып жіберіпті. Мұның бәрін ата-анасынан естігені болмаса, бала Камал отбасының салтанатты тұрмыс құрғандарын көрген емес.

	Ақтөбе облысына бірге айдалған жақын туыстарын бұлардан бөліп, басқа жаққа жіберген екен, көп жылдардан (1980) кейін бір апалары табылыпты. Камалдың тағы бір естіген сұмдығы: шолақ белсенділердің көрсетуімен заңсыз зардап шеккендердің саны аз болмаған. Орта шаруа иелерінің малдары тәркіленуге жетіңкіремесе де, зорлықпен байлардың қатарына қосып, қолдарындағы шағын малдарын тартып алып, солармен бірге жер аударған.

	1928–1930 жылдар аралығында Қазақстан өкіметінің қолданған заңсыз шараларының көбі қазір белгілі болып, баспасөз беттерінде жарияланып жүр.

	Тәркіленіп, одан айдау мезгілін өтеген соң, туған жеріне оралған, аяулы отбасынан қалған Камалдың балалық шағында жоқшылықтың зардабын көруі, ауыр жағдайда өскенін өз аузынан бүгін ғана естіп, таңғалып отырмыз. Мұндай қорлықты басынан кешкен мен білетін екі кісінің бірі Камал болса, екіншісі – өзіміздің белгілі ақынымыз Хамит Ергалиев марқұм. Балаларымен жолыққан емеспін, өйткені Кеңестер тұсында байлардың тұқымдары екенін, бүгінгі кездей мақтана бермей жасырып жүретін. Сөз етілген тақырып маған бұрыннан белгілі болса да, Камалдың бұл айтқандары мені де бейжай қалдыра алмады. Ал негізгі сезім бойымды шырмап, жүрегім сыздап қоя берді.

	Баяғыда қапалықпен өткізген кездері елестеді ме, Камал бір сәт үндемей отырып қалды. «Енді ол тұсты қозғамайын, айтатын нәрселер жетіп жатыр ғой», – деп, әңгімесін басқа арнаға аударып жіберді. Өзінің айтуынша, тұрмыстың қиындығына мойынсынбай, қатардан қалмауға тырысып бағыпты. Орта білімін аяқтаған соң институтты бітіріп, финансист мамандығына ие болыпты. Алматыға келгеннен бері ОК-тің (КОКП) қарамағындағы газет-журналдар баспасында, оның бір бөлімшесінде бас бухгалтер боп жетекші қызмет атқарыпты. Камалдың жұмыс бабы жазушылар қауымымен тікелей байланысты болыпты. Іссапарға шығатын жазушыларға берілетін құжаттарға қол қоятын Камалдың өзі екен. Қайтып оралған кездерінде, жұмсаған қаржыларының есебін де Камалға табыс етіп отырыпты. Камалдың жазушылардың көбімен таныстығы сол уақыттан бері басталып кеткен екен. Камал бұл баспада ұзақ жылдар істеп, зейнеткерлікке осы жерден шығыпты. Салтанатты демалысқа шығарып саларда барлық баспасөз қайраткерлері: орыс, ұйғыр, қазағы бар жиналып, мәжіліс құрып, банкет ұйымдастырыпты. Сондағы алған құттықтауларын, Камал біздің алдымызға жайып салды. Әшекейлі қағаз беттеріне басылған құттықтауларында өздеріне жасаған жақсылығын айта келе, қайсыбірде алдарына қатал талап қоятынына қарамастан, оның біліміне, іскерлігіне тоқталады. Барлығы да ризашылықтарын білдіріп, жүректі жылытардай ізгі ниет-тілектерін арнапты. Жазғандары қандай тамаша!

	Белгілі жазушы-журналистердің қалдырған қолтаңбалары тайға таңба басқандай, жайнап көрініп тұр. Ақынымыз, қадірлі ініміз – Шөмішбай әзіл-оспақпен өлең арнапты, ол кейін «Жұлдыз» журналына шығыпты. Осының бәрін Нәбия екеуміз қызыға оқып шықтық. Камал алдымызда үйіліп жатқан бір құшақтай қағаздарын жинастырып қойды да, шкафтың тартпасынан алған суретті қолыма ұстатты. «Мына оң жақтағы шеттегі менің ұлы бабам – Аққошқар», – деп саусағымен түртіп көрсеткенде, мен елең ете қалдым. Аққошқар, Сейдалы есімдерін кішкентай кезімде талай естігем. Бұлар жайлы біздің үй ішіміздің бір кісісіндей жақын боп, тығыз араласатын атбасарлық Хасен (Қожа) Қошанбаев ағамның әрдайым айтып отырғаны құлағыма сіңіп, жадымда сақталып қалған-ды. Бұл есімдер – халық аузында аттары біріктіріліп Аққошқар-Сейдалы деп қосақталып аталып кеткен белгілі ағайынды кісілер. Аққошқар-Сейдалының атақ-даңқы Сарыарқаға кеңінен жайылған. Ел-жұртына сіңірген еңбектері де жеткілікті. Хасен Қошанбаев өз жерлестері жайлы айтуына қарағанда, Аққошқар-Сейдалылар ескіше оқыған сауатты болған. Адал еңбекпен біткен байлықты Қарабайдай сараң болмай, өз жұртының игілігіне жұмсай білген жандар. Тұрған жерлерінде қызыл кірпіштен мешіт салдырған, балаларды оқытуға өз қаржыларына білімді мұғалімдерді жалдап, көпшіліктің сауатын ашуға жәрдемдерін аямай жұмсаған екен. Бұлардың ел ішін басқару қызметіне де араласқандары белгілі. Халықтың сенімін ақтағандықтан, болыстыққа көп жылдар қатарынан сайланып отырған, өте беделді, сыйлы кісілер болған.

	Камалдың Аққошқардан өрбіген ұрпағы екенін, мен жаңа ғана естіп отырмын. Енді: «Өзіңнен басқа ұрпақтарынан кімді білесің? Асхат Сейдалин туралы естігенің бар ма?» – дедім. Бұл сұрағыма Камалдың «білмеймін» деген жауабынан соң, онда тыңдай бер деп өзім сөйлеп кеттім.

	– 1925 жылы Орынбордан астана Қызылордаға ауысқан уақытта көшіп келген қызметкерлердің дайын пәтерлері қайдан болсын, әр отбасы өз бетінше орналаса бастаған шақ. Көбі жекеменшік үйлерге, не арендаға бергендердің пәтерінде тұрып жататын. Біздің тұрған Садовая көшесіне (одан Селиверстов) жап-жақын жерде Ғаббас Нұрымов пен оған көршілес Асхат Сейдалиннің отбасы тұратын. Екі жігіт те Халық Комиссарлар Кеңесінде жұмыс істейтін. Асхат Сейдалин – Аққошқар-Сейдалы ұрпағының бірі. Асхат аға біздің үйге (Дулатовтардың) татар әйел мен екі бүлдіршін қызын ертіп келіп-кетіп, араласып жүргендіктен, жақсы білетін кісім. Асхат өте көрікті адам еді, түрі көз алдымда. Ақ құба өңді, сұңғақ бойлы, ашаң денесін тік үстап жүретін, жұртты шешендік сөзімен тартып, қызықты әңгімелер айтып, күлдіріп отыратын жайдары мінезі болатын. Домбыраны жақсы тартып, ән айтатын. «Құдаша», «Әупілдек», «Қызыл бидай» әндерін нақышына келтіріп салатын. Сұлу келіншегі гармоньда ойнап, жырлайтын. Өте сыпайы кісі болатын. Асхат ағаның інісі (атын ұмыттым) менімен бір мектепте оқитын. Асхаттың үкімет басшыларымен бірге түскен (оның ішінде Нәзифа Құлжанова апамыз да бар) суреті менде сақтаулы.

	Асхат Сейдалин 1937 жылдың құрбаны. Зираты «Жаңалық» жерінде, өзімен қатар атылып кеткен қазақтың беткеұстар қайраткерлерімен бірге жерленген.

	Өкінішті жайт – 1957 жылы Асхат Сейдалин ақталғаннан бері оны іздестіріп, өмір жолын зерттегендерді естімей келемін. Бейбақ солай «ақтаңдақ» боп қала бере ме?

	«Әлдебіреу шығып қолға алар ма екен?» деген үміт еріксіз ойға орала береді. – Осымен сөзімді доғарып, Камалдың ұсынған суретіне назар аудардық. Суреттің төменгі жағында былай жазылыпты: «Типы степного края. Депутация киргизъ Акмолинск. области, слева Орынбаев Джан-айдар, Жатықбаев Ибрагим, Сандыбаев Ерден и Кишкентаев Ак-кошкар».

	Суреттің «Санкт-Петербург 1840» деген сөздері жартылай қағазға түспей қалыпты.

	Суретте отырған ел иелері туған өлкелері Ақмола облысынан құрметпен сайланып, депутация ретінде Петерборға барғанда түскен сурет. Ресей Императорының қабылдауында болған азаматтардың алдына қойған маңызды мақсаттары: ел ішіне байланысты небір шешілмеген мәселелері мен талап-тілектерін жеткізу үшін барған сапарлары деп білген жөн.

	Бұл сурет немен бағалы десеңіз, суреттегі тарихи бейнелердің аты-жөндерінің жазылуы дер едім. Егер де жазылмай қалса, кімнің кім екендігін біз қайдан білер едік. Сондықтан бұл дерек баға жетпес қымбат деп санаймын.

	Суреттегі ел билеушілердің бірі, істеген ісімен халықтың сенімін ақтаған атақты Аққошқардың түр-сипатын және қазақ елін басқыншы жаулардан қорғап соғысқан, батырлығымен аты кең тараған, Кене ханның қолбасшысы болған – Жанайдардың суретін көремін-ау деген ойыма келіп пе?! Сол сәтте, бар дүниені ұмытқандай сезініп, көз алмастан қарап отырғанымды сезбей де қалдым. Мына сыйқымды байқап қалған Камал: «Сізге сыйға тартамын», – деп күлімсіреді де, қолымнан алған жоқ. Сол үшін Камалға дән риза боп алғысымды жаудырдым.

	Камалдың сөзіне қарағанда, белгілі жазушы Жайық Бектұров 1989 жылы №5 «Қазақ әдебиетінде» мақаласын шығарып, осы суретті жариялаған екен. Содан бері сөзге арқау боп отырған тұлғалар жайлы (Жанайдардан басқалары) қалам тартқандарды көре алмай келемін.

	Әлі де кеш емес, ғылыми ізденістерді қолға алатын тарихшылардың үлесіне қалдыра тұрайық. Бұл суретті өз тарапымнан, болашақта өнер баспаларының бірінде «Сурет-кітап» қып шығаруға енгіземін деген ойдамын.

	05. 03. 04





ҰРҚИЯ ЕСБОЛОВА-ОРАЛОВА КІМ?




	Алашордашылардан қалған ұрпақтар қазіргі уақытта бармақпен санағандай аз қалды. Менің замандастарымның төрт көзі түгел кезінде бірсыпырасымен жолығып, танысқаным бар. Міржақыпқа тікелей байланысты, тағдырлары, пікір-көзқарастары бірдей, оның үстіне, айдауда – сонау Карелия лагерінде бірге өткізген қаралы күндері де ортақ болған кісі – Мырзағазы Есболов еді.

	1988 жылға дейін ол ағаның туыстарынан хабарым болмайтын. Мырзағазы ағаны 1925 жылы Қызылордада өзіміздің үйде көргенім бар, ол Ташкентке кетіп, кейін сонда қызметте болғанын білетін едім. 1929 жылы қазақ зиялыларын тұтқынға ала бастағанда, Мырзағазы да кеткен еді. Бала болған соң кімнің кім болғанын қайдан біле бересің. Жұртқа мәлім «жабылған ауызға қақпақ» дегендей, кеткен (ұсталған) кісілерді сұрастыру, іздену дегенің қайдан болсын. Тек анамнан естігенім есімде, қалғандарын бертін келе қағазға түсіре бастадым ғой.

	Осылай күн кешкен жылдар қас-қағым уақытта қуаныш-қайғымен қабаттасып, өтіп те кетіпті. Әкелеріміз ақталғаннан бері айналамдағы бар дос-жарандарға көңіл бөле бастадым. «Ақтаңдақ» боп қалмасын деп, аяулы ата-ағаларымды түгендеп, аттарын жарыққа шығарудың қамына кірістім. Біреулер мүмкін жақтырмас, «мына Дулатовтың қызына не керек» дер, оған қарайтын мен жоқ.

	Көрген-білгендерімді неге жазбаймын? Жазушы, журналист емеспін, бірақ ойыма түскенді жаза бастағанымнан ешкімге зияны келмейтінін білгендіктен болар – жаза бердім, жаза бастадым. Мен қызық кісімін. Олар ақталысымен қарап отырмай, соңдарында қалған ұрпақтарын іздестіре бердім. Мақсатым – ақталу туралы куәлігін Жоғарғы Соттан алсын дегенім. Бірақ жүректері қорқумен шайылып қалған байғұстар бірден бас тартқандары да болды. Атап айтсам, Араб Мақыұлы Ғаббасов – белгілі ғалым (Халел Ғаббасовтың інісі). Ал көбінің сауабына қалғанымды білетіндер баршылық. Осыдан бастап қалғанымыз бірімізді-біріміз іздестіріп жолыға бастадық. Бұның бәрін тәптіштеп сөз етуімнің мәні зор. Өйткені ұлылар, қазақ зиялыларының соңынан қалдырған мұралары жабық қорларда (кітапханада) мықтап бекітіліп сақталған, ал олардың көпшілікке беймәлім тұрмыстағы қалпын, адами қасиеттерін біле бермейді ғой жұрт. Мұның бәрін бүгінгі ұрпақ келешекпен таныстыру үшін деректер қалдыру керектігін ойлағанымнан басқа дәнеңе жоқ менде.

	Біреулеріне өзім кездессем, көпшілігі менімен жолығуға құштар болғаны рас. Соның бірі – Ұрқия Есболова-Оралова. Бұл кездесуіміз Ұрқия апайдың үйінде өтіп еді. Гүлнарай сіңілісі менің балам Нұрланмен (Чумаға қарсы ғылыми-зерттеу институтында) қызметтес болған. Сол арқылы телефонымды біліп, апай мені қонаққа шақырған еді. Апай жасы ұлғайғандығына қарамай, өте пысық, әңгімешіл ашық-жарқын мінезді кісі екен. Әңгіме тамақтан кейін, дастарқан жиналған соң басталды...

	Баяғы мен үшін құпия болып келген оқиғаларды, өткен-кеткенді айтып беруін өтіндім.

	Ұрқия апайдың өзін сөйлетейік: «Мен 1903 жылы Қостанай уезінің Аманқарағай болысының төртінші ауылында тудым, руымыз – өтей. Алғашқы сауатымды ауыл мектебінде аштым, орта білімді де сол мектептен алған едім. Он тоғызға толғанымда 1922–23 жылдары, Мырзағазы көкем мені Ташкентке әкеліп, өз тәрбиесіне алды да, Казинпросқа түсіріп оқытты. Казинпростың директоры Сегізбай Айзунов еді. Менімен қатарлас Құрманбек Жандарбеков, Ұрия Тұрдығұлова, т.б. болды. Бұл оқу орнында бір жыл ғана оқыдым. Осы жылдары Мырзағазы көкем ТуркЦикте қызмет істейтін де, біз сол мекеменің жатақханасында тұратынбыз. Бізбен Мұхтар Әуезов, Елдес Омаровтар көршілес тұратын. Ағамызбен Сұлтанбек Қожанов, Тұрар Рысқұлов, сондағы оқып жүрген Аққағаз Досжановалар жиі араласып тұратын. Ұмытып барам, Иса Қашқынбаев та сонда дәрігер болып істейтін», – деп орнынан қозғалып, демін алды. Сөзін айта түссе екен деп қызығып отырдым да: «Апа, енді Мырзағазы аға жөнінде көрген-білгендеріңізді айтып, ортақтасайық», – дедім.

	«Мырзағазы Испулов, кейде Есболов деп жазылатын. 1891 жылы Қостанай уезінің Аманқарағай болысының 4-ші ауылында туған. Асқан байлық бітпеген орта шаруаның отбасында туып-өскен. Қостанайдағы екі кластық орыс-қазақ училищесін бітіргеннен кейін Орынборға барып, мұғалімдер семинариясын төрт жыл оқып бітірген. 1914–15 жылдары Қостанайға жақын Елизаветинский поселкесіндегі мектепте орыс тілінен сабак окыткан, бұл жерде 1916 жылға дейін болған. Менің білуімше, Мырзағазы көкем сенің папаңмен бірге Алашордашылар төңкерісіне, Торғай әскери бөлімінің кұрамындағы күрескерлердің катарында болған кісі. Бас-аяғы кырык кісі: А. Байтұрсынов, М. Дулатов, С. Қадырбаев, Т. Шонанов, т.б. Бұл топты халык арасында «кырык төре» деп атап кеткенін естіген едім. Ағамның «Алаш» партиясының мүшесі, белсенді кайраткерлерінің бірі болғанын әбден білемін.

	Жеңгеміз Рабиға Алдоңғарованы өзің білесің, бұл отбасында екі ұлы: Шағатай – 1923 жылғы, Жанатайды да жаксы білесің. Ал өзім 1923 жылға дейін Ташкентте окып, аурудан окуымды тамамдай алмай, тастап ауылға келдім. Онда да тұрактамай, 1925 жылы Қызылордаға ағамның колына кайта келдім. 1926 жылға дейін сонда тұрдым. Осы жылы Махмұд Ораловка тұрмыска шығып, Ленинградка жүріп кеттік. Күйеуім Ленинградтың рабфагін бітірді де, университеттің шығыс-этнография факультетіне түсіп, оны 1930 жылы бітіріп шыкты. 1930–1934 жылдары Алматыда Наркомпростың өлкетану бөлімінің меңгерушісі кызметін аткарды.

	1934 жылы Актөбеге барып тұрдық Актөбе облысы, Новороссийск ауданындағы ет-сүт өндірумен айналысатын совхоздың шығарып тұрған газетінде редактор болды. Махмұд одан калаға ауысып, Актөбе облыстык комитетінде мектептер бөлімінің жетекшісі болып 1937 жылға дейін істеп жүргенінде, желтоксан айында НКВД тұткынға алды. Он тоғыз ай түрме азабын көріп, 1939 жылы акталып шыкты. 1942 жылдың 17 каңтарынан 1944 жылға дейін Ұлы Отан соғысына катысып, катты жараланып, II дәрежелі мүгедек катарындағы жауынгер боп елге келді. Жұмыска жараған соң, Алматыда Ғылым Академиясында жұмыс аткарып, колына алған такырыбын бітіріп, енді кандидаттык диссертациясын корғауға жакын калғанда, байғұстың өмірі кыскарды.

	Әлі есімде, 1946 жылы 26 желтоксан күні ерте тұрып, жұмысына бара жатканда, бұзакылар көшеде өлтіріп кеткен. Ардақты жолдасымды қолымыздан шығарып салдық. Соңында бір ұлы қалды», – деп апай әңгімесін үзді. Осылайша Есболов ағамыз бен өзінің өмір жолы жайында Ұрқия апамыз айтып берген еді.

	Ұрқия апаймен екінші рет кездесуім «Ардагер» сауықтыру үйінде өтті. Тағы да Ұрқия апай мені көргісі келетінін айтып, шақырған екен. Бұл отырыста өзімен бірге демалып жатқан Әбдірахман Байділдиннің жұбайы, тағы бір бәйбішелер және өзі қатарлы әйелдерден апай тартынбай, менің сұрақтарыма жауап қайтарып отырды. Сондағы білгенім, апайдың аузынан естігендерімді Ұрқия апайдың әңгімесін араластыра отырып айтып берейін. Ұзын сөздің мағынасына келіп тірелетін жері, ол – Мырзағазы ағам туралы.

	Ұрқия апай ағасы Мырзағазыны Ақтөбеде тұрған кезінде өз үйіне келгенін былай айтқан еді: «Ағаймен Карелиядан хат алысатынбыз. Бір күні ойда жоқта, көкем кіріп келді, мұнша қуанармын ба, қолымда Жаңатай тұратын, бәріміз у-шу боп табыстық. Ағай жаза мерзімін өтеп, елге оралмай, сол тұрған жерінде фельдшерлік қызметін істеп қалып қойыпты. Қызмет бабымен босатылған ауруды үйіне жеткізуге шыққан екен, жолшыбай қайтарында бізбен жолығуға келген түрі. Ертеңіне жүріп кетпекші болып жинала бастады да, бізге: «Сендер қалай көресіңдер, Жанатайды бірге алып кетсем», – деді. Бала әкесінен қалғысы келмей тұрған соң, біз не деуші едік? «Жақсы қасыңызда болсын, онда да оқитын мектеп болар», – дедік. Арада бір жыл өтпей, баласын бізге қайтарып жіберді. Ойлап қарасам, заман бүлініп, жұрт ұсталып жатқанын көріп, естіп жатқан ағай өзіне де қауіп-қатер туатынын білгендей, баласының обалына қалмай, кері аттандырғаны жөн болды. Мырзағазы ағайды 1938 жылы қайтадан тұтқындап, кейін атылды ғой. Біздің арызымыз бойынша ақталғандығы туралы құжатын жіберген, оны өзіңе бердім ғой, Гүлнар», – деп әңгімені қысқартты.

	Мырзағазы аға туралы деректі аз да болса жұрт білсін деген оймен қағазға түсірдім. Бұл кісі жайлы әлі зерттеушілер табылып, толық мәліметтерге көзіміз жетер деген зор үміттемін.

	19. 05. 02





ЖӘНІБЕК ТАРХАННЫҢ ТҰЯҒЫ – БАТЫРБЕК




	Осыдан екі жыл бұрын, анығырақ айтқанда, 8.ҮІ.1999 жылдың жаймашуақ күнінде, біздің үйге Батырбек (Баташ) Ахметұлы Бірімжановтың зайыбы Әнел Абдулқызы Бөкейханова-Бірімжанова мен баласы Рүстем бауырым келіп куантты. Амандык сұрастырып, жайғасып отырғаннан кейін, Әнел әңгіме козғады: «Алдымыздағы келе жаткан 2001 жылдың оныншы желтоксанында Баташ ағаңыз токсан жаска толғалы отыр. Алматыда өтетін мерейтойға, соның карсаңында өтетін ғылыми мәжіліске тұс-тұстан келетін ғалымдар, шәкірттері, кызметтес достары катыспакшы.

	1996 жылы Баташ туралы «Баташ аға» деген кітап басылып шыкты, оған өзінің кызметтес болған ғалымдар мен шәкірттерінің жазғандары кірген. Бәрі де Баташтың ғылымдағы өсу жолын әр кырынан сипаттап таныстырған естеліктерін білесіз, колыңызда да бар. Ал Баташтың шыккан ұясы кандай еді, әке-шешесі, өзінің балалык дәуірі, нағашы жағы, өскен ортасы кімдер болғаны, яғни жұртка беймәлім тұстарын толыктыруға атсалысатын, Баташтың өкшесін басып, сырласып өскен, Сіз деп білесіз. Сондыктан көрген-білгеніңізді жазып берсеңіз, кейінгі толкын жастарға үлгі-өнеге боларлыктай дүние жарык көрер еді», – деп өтініш білдірді. Рүстем: «Апа, естелікті кай тілде жазамын десеңіз де өз еркіңіз», – деп өтінді.

	Бірімжановтар мен Дулатовтардың отбасының аракатынастары сыйластыкпен ұзак жылдарға созылып, үзілген емес. Гүлжауһар әжемнен бастап Бірімжановтар мені жаксы көріп, катты еркелететін. Алдымен Міржакыптың кызы болғандыктан ба, әлде өзімнің жұртка жағымды мінез-кұлкымнан ба, кім білсін, әйтеуір өз балаларынан кем көрмейтін. Осындай жаксы-жайсаңдармен бірге катар жүргенімді мактаныш көрем, тағдырдың маған берген сыйы, басыма конған бағы дер едім. «Бірімжановтар жайлы деректі естелік жазудан неге бас тартамын, әлім жеткенше калам сілтеп көрейін», – дедім Әнел мен Рүстемге.

	Бірімжановтармен өзімнің алғашкы танысуым сонау Орынборда 1923 жылдан басталған еді. 1922 жылдың каңтарында Семей түрмесіндегі Әлихан мен Міржакыпты Орынборға жеткізіп, түрмеден босатылған... Әкем қызметке тұрып, Неплюев көшесі, 42-үйден екі бөлмелі пәтер алған соң, Ғайнижамал шешем екеумізді Семейден алдырды. Тұрмыс ауыр. Папам КИНО-да (Каз. институт народного образования) сабақ береді. Түннің ортасына дейін жазу үстелінен бас көтермей, оқулықтар, мақалалар жазып отыратын. Бір күні жұмысынан ертерек келіп, түскі тамақтан кейін: «Гая, Гүлнар екеуің киініп дайын болыңдар, Ахаң (Ахмет Бірімжанов) Торғайдан көшіп келіпті, барып сәлем берейік», – деді. «Папа, біз қонаққа барамыз ба?» – деп қуанып кеттім. «Ж-о-о-қ, Гүлнәкай, қонаққа емес, сәлем беруге, есіңде болсын, қазақтың салты бойынша, алыстан сапар шегіп келгендерге үлкен-кішісі құрмет-қошемет көрсетіп, жүздесіп, сәлем беруге барады, осыны біліп қой» дегені есімде. «Папамның «Ахаң» деген кісісі қандай екен? Сірә, бізге жақын, туысымыз болар, балалары бар ма екен?» деген балалық ойдың шырмауындамын.

	Үйлеріне де келіп жеттік. Ахмет атам мен Гүлжауһар әжеміз қарсы алды. Атам мен папам құшақтасып амандасты да, жеңгесінің қолын сүйді, мамам қалыспай иіліп сәлем етті. Ұзақ уақыт аға-жеңгесін көрмей, сағынып келген Міржақып амандық-саулықты сұрастырып, келулерімен құттықтап жатқанда, қонақтардың даусын ести сала, Ахаңның балалары өздерінің бөлмесінен шығып, жетіп келді – үлкені Баташ, ортаншысы – Іңкәр, кенжесі – Мұрат. Баташ: «Ассаламағалайкүм», – деп, екі қолын созып, ағасымен амандасты. Гая жеңгесі бауырына қысып, бетінен сүйді. Іңкәр жатырқағаны ма, әлде тұйық мінезінен бе, үндемей орнында тұрып қалды да, сәлден соң барып асықпай кісілерге жақындай түсті. Кішкене ерке Мұрат ай-шайға қарамастан ағасының мойнына асылып, алдына отырып алды. Міржақып ағасы Баташқа мойнын бұрып: «Айналайын, Баташ бойың өсіп, жігіт болып қалыпсың ғой, Торғай мектебінің нешінші класына өттің, қалай оқыдың?» – деп, сұрақтарын үсті-үстіне жаудырып жатты. Баташ есімін әкемнің аузынан алғашқы естуім, сол бірінші кездесіп танысқан күні болды. Баташ Іңкәр екеумізден төрт жас үлкен болатын, бірақ он екідегі Баташ бізге қарағанда өзін ересек санап, барынша сабырлы ұстайтын. Үлкендердің сөзін тыңдап, қастарынан шықпай отырды. Әкем бетіме қарап: «Гүлнар, есіңде болсын, мына Баташ саған – аға. Бүгіннен бастап Баташ аға дейтін боласың», – деді. Міне, содан бері талай жылдың жүзі өтсе де, жұбымыз жазылған жоқ. Баташ маған ең қымбатты, арқасүйер тірегім, туғаннан артық көретін ардақты ағам, бар еркелігімді көтеретін абзал жан боп өмір бойы қалыптасты да қалды. Сол кеште папам: «Гүлнар, Іңкәр екеуің құрдассыңдар, амандық болса, алдағы күзде бір мектепке түсіріп оқытамыз, жоғары класта Баташ ағаларың оқитын болады» дегені есімде. Іңкәр екеуміз тез жақындасып, Мұрат бізге қосылып ойнап кеткен. Үстел басында отырған Ахмет атам менің көзіме шал тәрізді көрінді. Әлихан, Ахметтен үлкен ол кісі көп сөйлемей, жұрттың сөзін бөлмей, сыпайы ғана тыңдап отырды. Оның есесіне, ашық-жарқын мінезді, өзін барынша еркін ұстайтын, күйеуінен көп жасы кіші Гүлжауһар мен Міржақып қайнысы кезектесіп, әңгімеге қандырды. Қашан да көңілді жүретін әкем әзіл-қалжың аралас сөйлеп, қайдағы қызық әңгімелерді айтып, отырғандарды күлдіріп, қайта-қайта: «Жеңгей, солай емес пе?» – деп құптатып қояды.

	Папам жеңгей деген соң, қайдан білейін: «Е, е бұл кісіні мен де солай атауым керек шығар» деп ойлап қойдым. Бір мезгілде шөлдеп: «Жеңгей, маған су беріңізші», – дегенімде: «Тәйт, мен саған жеңге болмаймын әжеңмін, былайғы уақытта мені тек әже дейсің, ұмытпа!» – деп зекіп тастады. Меніңше «әже» деп кемпірлерді айтатын еді ғой, ал бұл кісі тым жас, қалай әже демекпін? Жарайды, өзі солай айтқаннан кейін амалсыздан үйреніп кететін шығармын деп ойладым. Бірімжановтармен алғашқы кездесуім, менің есімде осылай сақталып қалды. Баташ ағаммен балалық, жастық дәуреніміз бірге Орынбор, Қызылордадан басталып, оған қоса тәрбие алып араласқан зиялылар тобы ортақ болғандықтан, әрі кейінгі есею жылдары, адами қалыптасқан шағымыз Алматыда өткендіктен, көп нәрсені білемін. Арамызда жасырар сыр болмайтын. Сондықтан көрген-білгенімді бүкпей ортаға салғанды жөн көрдім. Батырбек оқуын Торғайдан бастаған. Түскен мектебі – ұлы ағартушы Ыбырай Алтынсаринның 1864 жылы Торғайда ашқан мектебі. Бұл мектепте екі жыл оқып келіп, астанамыз Орынбордағы қазақтың 9 жылдық үлгілі-тәжірибе мектебінде (Казахская опытно-показательная школа 9-летка) жалғастырды. Батырбекпен бірге оқуға кешігіңкіреп түскен аға-апалары қатарлас кластарда оқыды. Бұлар: Мұхтар Қорғанбекұлы Бірімжанов, Зұлқарнай Қонысбайұлы Дулатов, Жүсіпғали Шолақов, Жағыпар Әубәкіров, Мағрой Тоқберлина (Алтынбек келіні), Нұрсұлудың тегін ұмыттым, Жамал Сүгірова (Қарман келіні – Рахим Сүгіровтің қарындасы), Рабиға Алдоңғарова (Ерғалидың қарындасы), Гүлжиһан Құлжанова (Назифаның қызы), Насиха (С. Қожамқұловтың қарындасы). Баташтың мектептегі достары қазақтың зиялыларының ұрпақтары болатын. Бұлар мектептің интернатында жатып оқиды. 1923 жылы Іңкәр, Әзен үшеуміз жетіге толмай жатып, осы мектептің бірінші класына оқуға түстік. Бізбен бірге кластас оқығандар: Нұрхан Қорғанбеков, Ержан Темірбеков (Сұлтан Темірбековтың інісі – зам. Наркомпроса), Садри Абдуллин, Мұхсин Нигмадилов, Жаманшал Жаншин, т.б.

	Біз үш қыз үйден келіп оқитынбыз, бізді балалар «приходящие» дейтін. Мектебіміз үйге жақын болса да, көшеге жеке шығуға қорқатынбыз. Көшенің бұзық балалары жолымызды аңдып, «Киргизские калбиты» деп мазақтайтын, реті келсе, сабап та кететін. Оларға қойған атымыз да қызық: «Үзын сирақ – қысқа тон», «Свисток», т.б.

	Біздерге зәбір көрсететіндерден қорғайтын, өшімізді алып беретін, бәрінен мықты, ешкімнен қорықпайтын Баташ ағамызды үлкен кісідей көретінбіз. Қазір ойласам, Баташтың өзі де бала екен-ау.

	Мектеп басшылары қазақ зиялылары, өңшең білімпаздар, тәжірибелі мұғалім-учительдеріміз (бұрын солай атайтын – Г.Д.) қандай ардақты ағалар еді. Атап көрсетейін: Қожахмет Баймұхамедов (Сұлтан төре Баймағамбеттің нәсілі), Нығмет Ниғмадилов, Смағұл Майоров, Аманғали Сегізбаев (журналист, «Еңбекші қазақ» газетінде істеген, Ұлы Отан соғысында қаза болған) сынды ағартушылар дәріс беретін еді. Бұл мектепте Дулаттың да ұрпақтары: Асқар Дулатовтың балалары: Хайдар, Қайым – бұлар Сансызбаевтар (ұлы аталары) болып жүрді, Қонысбайдың ұлы Зұлқарнай Дулатов, туыстарымыз Нұржаннның Боранбайы. Жасөспірімдер мектебінде Сейілдің Ыдырысы, милиция мектебінде Мұқаш Ғаббасов оқыды. Әкем осы балалардың қайсысы қалай оқитынын мектеп мұғалімдерінен біліп, үнемі тексеріп отыратын.

	Баташтың сабаққа ерінбей зейін салатынын, өз бетінше мектеп бағдарламасынан тыс кітаптарды пайдаланып көп оқитынын айта келіп: «Сендер де қатардан қалмай жақсы оқыңдар», – деп біздің бәрімізге ақылын айтатын.

	1925 жылы астана Орынбордан Қызылордаға ауысқаннан кейін Әзен, Іңкәр үшеуміз үшінші кластан бастап Жалау Мыңбаев атындағы 9 жылдық мектепте оқыдық. Баташ ағамыз 1928 жылы мектепті бітірді де, Орынборға оқуға жүріп кетті. Енді осы жайлы өзінің естелігін, сол қалпында келтірейін: «Моя студенческая жизнь началась с 1928 года. В этом году я стал студентом ПИНО (Практического института народного образования) в Оренбурге. Вскоре (1930) ПИНО был объединен с Казахским Государственным университетом в Алма-Ате. В 1932 году я окончил химическое отделение Казахского педагогического института (в 1932 году КазГУ был преобразован в КазПИ)». КазПИ-дің әр бөлімдерінде оқып жүрген Баташтың жора-жолдастары, құрбы-құрдастары мыналар еді: Әбділдә Тәжібаев, Қажым Жұмалиев, Мұхамеджан Қаратаев, Хамза Есенжанов, Тайыр Жароков, Әлібек Қоңыратбаев, Мұхтар Жанғалин, Сәтбек Омаров, Ғаділша Аяпбергенов, Сұлтан (фамилиясын ұмыттым) және т.б. Бұлардың студенттік кезінен басталған достастығы (1937 жылды айтпағанда) өмір бойы үзілген емес. ҚазПИ-ді бітірген соң, Ленинградқа барып аспирантураға түсті, сол кезде М. Қаратаев, Ғ. Аяпбергеновтер де болды. Ұзақ жылдар Баташтың атқарған қызметі әл-Фараби атындағы ҚазМУ-да өтті. Баташ ғұлама ғалым, химия ғылымдарының докторы, профессор, химия факультетінде кафедра меңгерушісі, деканы қызметтерін атқарды. Қазақстан Республикасының Ғылым Академиясының мүше-корреспонденті. Химия саласында ізденімпаз шәкірттеріне жетекшілік етіп, даярлап шығарған ғылым кандидаттары мен докторларының саны қаншама десеңізші?! Жылдар бойы мыңдаған студенттерге химия мамандығын игеруге қосқан еңбегі, үлесі мол болғаны аян. Баташ қазақ-орыс тілдерін барынша жетік меңгерген ғалым. Оның бірнеше рет басылым көрген, баға жетпес кітабы қазақша жазылған. Жоғары оқу орындарына арналған «Химия» оқулығының өзі не тұрады?! Баташтың қызметтес-әріптес достары бір төбе, шетінен қоғам қайраткерлері, белгілі академиктер: Найля Базанова, Фазыл Мұхамедқалиев, Ерден Әзірбаев, Әбікен Бектұров, Д. В. Сокольский, М. И. Усанович, А. Жұбанов, Е. Ерғожин, Ш.Шокиндер. Медицина ғылымының докторлары, профессор Райхан, Раушан, Ханиса Сәтбаевалар, өзінің қарындасы биология ғылымдарының докторы, профессор Іңкәр Ахметқызы Бірімжанова, С. Асфендияров атындағы медицина академиясында ұзақ жылдар физиология кафедрасының меңгерушісі болып істеген кісі. Баташтың өте жақын тартып, сыйластықпен араласқан, ең қадірлі жолдастары: Әлібек Қоңыратбаев, Райымжан Бөкейханов, Фархат Полатбеков, Ғалым Ахмедов, Ахмет Қарманов, С. Омаров, барлық Сәтбаевтар әулеті, нағашы жұрты, туысынан артық көретін менің жолдасым – Әбен Сағымбекұлы Сатыбалдиев және мен.

	Енді Баташтың әке-шешесі Бірімжановтармен араласқан, Баташтың балалық шағынан үйірсек боп, еркелеп өскен ортасына назар аударайық. Бұлар қазақтың атақты арыстары Әлихан, Ахмет, Міржақып, Жақып Ақбаев, Бақытжан Қаратаев, Мұхамеджан Тынышбаев, Әбубәкір Сейдалин, Қырымгерей Сердалин, Ахмет Тұнғашин, Сейдәзім Қадірбаев, Елдес Омаров, Әлмағамбет Қасымов, Ахмет, Ғабдолла Болғанбаевтар, Сейілбек Жанайдаров, Молдағали Жолдыбаев, Әлімхан Ермеков, Әбікен Сәтбаев, Халел Ғаббасов, Ғаббас Нұрымов, Мұхтар Әуезов, құдалары – бәрін атап шығу мүмкін емес, әрине, мен білмейтіндер де баршылық қой. Баташтың ерте есейіп, дүниетанымы мен ұлттық санасының қалыптасуына, тәлім-тәрбие алуына тікелей ықпалын тигізген төңірегінде болған зиялылар екені сөзсіз. Батырбектің шыққан жанұясы – әкесі Ахмет, анасы Гүлжауһар, нағашы жұрты – Сейдалиндер жөнінде жеке-жеке таныстырып өтуді жөн көрдім.





АХМЕТ ҚОРҒАНБЕКҰЛЫ БІРІМЖАНОВ





	Батырбектің әкесі Ахмет Қорғанбекұлы Бірімжанов (1870–1927) Қостанай облысы, Торғай қаласы, Жангелді ауданында дүниеге келген. Ата-бабалары тарихи тұлғалар: Шақшақ – Көшей – Қошқар, Жәнібек – Дүтбай – Мұса – Шеген – Бірімжан – Қорғанбек.

	Қорғанбектің төрт әйелі болған: Ханша бәйбішесінен: Ахмет, Әбдікәрім. Екіншісінен Сахибитан – Ғазымбек. Үшінші әйелі Мүгілсімнен – Кәрім. Төртінші зайыбы Гүлмайдан: Мұхтар, Батырхан, Нұрхан, Жұмахан, екі қыз Ғазима, Шәкен.

	Гүлмайданның әкесі – Тлеумұхамед Сейдалин, Әлмұхамед Сейдалиннің немере ағасы.

	Қошқарұлы Жәнібек батыр Қырғыз – Қазақ халқының бірінші тарханы.

	Тархан деген атақ бұратана ұлттардан шыққан еңбегі сіңген әскери адамдарға берілетін (Бұл фельдмаршал дәрежесімен тең – Г. Д.). Ахметтен: Батырбек, Мұрат. Батырбектен: Рүстем одан Дәурен. Мұраттан: Ескендір Мұхтардан: Мұхит (Мұхитты нағашысы Әлмұхамед Қасымұлы асырап, оқытып өз атына көшірген). (Бұл күнде Мұхит атақты инженер геолог, профессор, академик – Г. Д.). Мұхтар Бірімжанов фамилиясында болып, Нұрхан Қорғанбеков атын алып жүрді.

	Ахмет алғашқы сауатын Торғайда, ұлы ағартушы Ыбырай Алтынсариннің ашқан мектебінде алған. Одан кейін әкесі Орынбор гимназиясына түсіреді. Алғыр да зерек Ахмет гимназияны тамамдағаннан кейін Қазан университетінің заң факультетіне түсіп, 1896 жылы оны алтын медальмен бітірген (медаль немересі Рүстемде сақтаулы). Ахмет Торғай облысынан 1905–06 жылдары I–II Думаға депутат болып сайланған, содан соң сот қызметін атқарып жүрген кісі. Жиырмасыншы жылдардың басында үкімет басшыларының шақыруымен Торғайдан Орынборға ауысып, Наркомюста заң шығару бөлімінің меңгерушісі қызметінде болған. Сол жылдардан бастап өмірінің соңына дейін жауапты – заң шығару бөлімінің меңгерушісі қызметін атқарған кісі. Орынбордан Қызылордаға ауысқаннан бері ел іші тыныштықта. Әр қызметкер өз жұмыс орнында істеп жатқан. Сол заманда екі бірдей Ахмет ағаларын айтуға жеңіл болсын деп дос-жарандары сырттарынан қысқа қайырып, бірін – Ахаң-юст, екіншісін – Ахаң-прос деп жүретін. 1926 жылы Ахаң-юст ағасының қатты жүдеп, ауырыңқырап жүргенін әкем уайымдап айтып отырғанын естісем де, оған мән берген жоқпын. Ахмет атам бұрынғыдай емес, қою тамақ ішуі ауырлап, жанына бата бастаған соң, дәрігерлерге қаралып, емделіп келуге Ташкентке барғысы келетінін жақын жолдастарымен ақылдасты. Олардың қатысуымен, жүретін күнін белгілеп, қарсы алуға Ташкенттегі Иса Қашқынбаевқа жеделхат жіберген әкем еді.

	Ахмет атамның Ташкенттен келгенін естіп, келесі күні көңілін сұрауға папам мен мамамнан қалмай Бота апам екеуміз де ілесіп барғанбыз. Көзім шалғаны, атам өте жүдегендіктен, үстіндегі киімі босап, кеңіп қалғанын көріп, біртүрлі аяп кеттім. Бізден сәл кейін үйлеріне Сейдәзім папам (Қадірбаевты мен папа дейтінмін – Г.Д.), Жаңыл мамам, бұлармен бірге бір үйде тұратын Назифа апам Құлжанова) және Елдес ағам, Телжандар келіп сәлемдесті. Жиналғандар ағаларынан қалай барып келгенін сұрастырып, мән-жайды өзінен естігілері келіп, ағаларын әңгімеге тартты.

	Сондағы естіп білгенім әлі есімде. Атам: «Салған жеделхатты алған Иса мені вокзалдан күтіп алып, үйіне түсірді (Иса Қашқынбаев белгілі дәрігер әрі күйеу, зайыбы Мәдина Сейдалина Гүлжауһар әжемнің сіңлісі). Иса жұмысқа қызу кірісті, келесі күні мені ертіп, өзінің таныс профессорына қаратты. Оған қоса мамандар кеңесін құрып (консилиум), ақылдасты. Бәрі бірауыздан Ленинградта радий сәулесімен емделіп қайтуына кеңестерін беріпті. Мамандардың ниеттерін қабылдап отырмын. Енді жаңа жылға қалмай сонда барып емделіп келуге белбайлап отырмын. Сендер қалай көресіңдер?» – деп айналасындағыларға қарап қойды. Барлығы да мақұлдады. Енді Ахаңның сапарына қолайлы, қасына еріп, күтіп баратын кісіні ойластырған топ, өздерінен жасы үлкен, құрметті Әубәкір Сейдалинмен Батырбекті қалады. Отырғандар күрделі мәселені шешкеннен кейін, ағаларының көңілін сейілтпек боп баяғы өткен оқиғаларды естеріне түсіріп, кезектесіп сөйлеп отырды. Елдес ағам үлкен-кішімен бірдей қалжыңдасып, еркелеп ойнап отыратын, бір қызық әңгімені бастап, жұрттың езуін жиғызбай күлдіріп отырса, Гүлжауһар жеңгелері мен Міржақып қайнысы сөздің майын тамызып әңгімені одан сайын қыздыра түсетін. Атам болса, оқта-текте басын изеп үндемей, жымиып қана қойды да, алдына тосқан сорпасынан ұрттап отырды.

	Үстелге самаурын әкелінді, қаймақ қатқан күрең шайды әжемнің өзі құйып отырды. Дастарқан толы Ташкенттен әкелінген өрік, мейіз, жаңғақ, фундук, миндальдар, әр тұста варенье, бал да бар. Бәрінен мені қызықтарған нәрсе – ваза. Бұл – тосап (варенье) құйылатын шыны ваза. Вазаны екі қолымен жоғары көтеріп тұрған – ұзын бойлы, қыпша бел, бұралып айналғанынан көйлегінің етегі төгіле желбіреп тұрғанын бейнелейтін күмістен құйылған сұлу арудың мүсіні (бұл ваза Әнелде). Тәттіні жақсы көретін он бірдегі баламын ғой, үстелдегі тағамдарға қызыға қараймын, бірақ әдептілік сақтап, шыдап бақтым. Менің ұялғанымды байқаған атам: «Гүлнар, тәттілерді алып же», – деген соң, сыпайылықты жиып қойдым да, алып жей бастадым. Екі шыныаяқ шай ішіп қойғандаймын, тұрып кетейін десем, баяғы тәттілерді қимаймын, отырысты созыңқырайын деп: «Әже, маған жарты шыныаяқ қана шай беріңізші», – демесім бар ма? Әжем: «Жарты шыныаяқ сыйған жерге толық шыныаяқ та сыяды», – деп, шөпілдетіп құйып алдыма қойды. Бұл маған үлкен өмірлік естен кетпейтін сабақ болды. Менің балалық қылығымды әжем әр кезде есіне алып, күліп айтып отыратын, жарықтық.

	Ахмет атамның Ленинградқа жүретін күні де жетті. Қоштасып шығарып салуға Ахаң-прос атамыз бастаған өзіміздің сүйікті ағаларымыз, туыстар келді (Сейдәзім, Елдес, Міржақып, Кәрім Тоқтабаев, Мәжит Шомбалов, Әубәкір Сейдалин, Қырымгерей Сейдалин, Молдағали Жақыбаев, Назифа Құлжанова, Серке Қожамқұлов, Жұмат Шанин, Иса Байзақов, Әміре Қашаубаев, Ғаббас Нұрымов, Бадрисафа, Ғайнижамал, Мариям, Жаңыл, Ахметсафа Юсупов, Гүлшаһра Юсупова). Жиналған кісілер үйге кіріп азғана тізе бүгіп отырған соң, әжем мен Баташты ертіп, Ахмет атамызды қолтықтап үйден шығып, аулада тұрған туыстармен қоштасып, көшеде тізіліп тұрған фоэтондарға мініп, вокзалға бет алды. Көбісі вокзалға бармай, үй алдында қоштасып, амандық-тілек-тестік білдіріп қала берді. Осы кезге дейін Іңкәрға риза болатыным – Ағасымен (әкесін Аға дейтін) қоштасу сәті қанша ауыр бола тұрса да, өзін берік ұстап, әлсіздік жасап жыламады, тек олар аттанып кеткен соң ғана көз жасын төккенін көргенде, мен де қоса жылағаным есімде.

	Ахаңа тілектес ағайын-туыстар, жақын жолдастары мен үй іші Ленинградтан хабар күтіп алаңдаумен болды. Айта кететін бір жай: жаңа жыл – наурызда, ораза, құрбан айттарда қыдырып, бірін-бірі құттықтап бару деген Бірімжанов Ахметтің отбасынан басталатын, өйткені Ахаң жас жағынан бәрінен үлкен еді. Біз үшін қызығы мен қайғысы мол 1927 жылға да жеттік. Қарсы алуға Бірімжановтарға барған біздің үй іші және әйелдерімен келген бірнеше кісілер болды. Балаларға арнап түрлі ойыншықтармен әдеміленген шыршаның айналасында ойнап жүргеніміз әлі де көз алдымда. Ғайнижамал шешем мен Мариям Нұрым келіні тамақ әзірлеп, қонақтарды күту жағын басқарды. Уақыт өткізбек боп Гүлжауһар жеңгелеріне қосылып Міржақып, Ғаббасов Халел, Ғаббас Нұрымовтар преферанс ойнады. Картаны күшті ойнайтын әжем ұтып шығып, Халел он бес теңге қарыздар болды.

	Бала емеспіз бе, қолымыздан не келеді, десек те уайымшыл Іңкәрдің көңілін көтеріп, ойынға қосу үшін үйлеріне күнде келіп шықпайтынбыз. Жерге қар түскелі аяғымызға коньки байлап Іңкәр, Әзен үшеуміз көше бойы сырғанайтынбыз. Балалық дәуірдің бір көрінісі есіме түсіп отыр. Енді соған келейін.

	Иса ағам (Байзақов) елге барып, өрімдей жас, сүйкімді Шәрбануға үйленіп, біздің үйге түсірді. Пәтерге шыққанша біздің үйде тұрып, мамам Ғайнижамалдың келіні емес, қызындай боп тәрбиесін көрген еді. Шәрбану қала тәртібіне әлі үйрене қоймаған, үлкендерден ұяла беретін жас келіншек. Іші пысқанда бар ермегі біз болатынбыз, апта сайын (жұмада) мені, Әзен, Іңкәр, Шолпанды үйіне шақырып қонақ ететін. Шәрбану тәтем бізге ащы қуырдақ жегізіп, самаурыннан шай ішкізіп, шөлімізді қандыратын. Шәрбану қуыршақтарымызға көйлек тігіп, бізбен бірге ойнайтындықтан, бәріміз оны жақсы көретінбіз. Естен кетпейтін бір күннің оқиғасына келейін. Папам «Еңбекші қазақ» газетінің редакциясындағы жұмысынан өне бойы үйге сағат төртте оралатын, неге екенін білмеймін, бүгін қызметінен ертерек келді де, мамам екеуі төргі бөлменің есігін жауып алып, күбірлесіп сөйлегендерін естідім, сәлден соң қызарған көздерін сүртіп, мамам үйден шығып кетті. Ал папам үстел басында қолын қағаздан алмай, асығыс сыдыртып жазып отыр екен. Менің ойыма еш нәрсе келе қойған жоқ. Кеше ғана Шәрбану төртеумізді үйіне шакырған. Әзен екеуміз бір үйде тұратын Шолпанды (Байтұрсынова) ертіп шығатын боп, ал Іңкәр өз бетінше бармак. Мамамнан рұксат алып, кідірмей жүре бердік. Кешке таман үйге келсек, ешкім жок. Қызметші Настя: «А, знаете девочки, что скончался Инкарочкин папа?» Мына суык хабарды естігенімде, ішім удай ашып, біртүрлі жаурағандай денемді ұстай алмай, калшылдап жыладым. Ойыма неше түрлі сұмдыктар түсті. Кішкене кезімнен, неге екенін білмеймін, жетімдіктен зәрем калмай коркатын едім. Әкесіз калған Ахмет атамның балаларының күндері калай болады деп аяймын, бірак жұртка сыйлы, акылды шешелері бар, аркасүйер Баташ ағалары тұрғанда Іңкәр мен Мұрат жетімдік көре коймас деген ойлардың шырмауында калып, өзімді жұбатамын. Үйде отыра бермей, Әзен екеуміз Бірімжановтарға келдік. Естіртуге жиналған кісілерді бастап келген Ахмет-прос атам, жанында өзіміздің кісілер, келіп жаткандарды карсы алып жүрген шешем, Гуля тәтем, Евгения Никифоровна Жолдыбаева, кызмет көрсетіп сабылып жүрген жігіттер. Кейін білдім ғой, папамның үйде жазып отырғаны – Ахмет ағасына арналған казанама екен... Соны келтірейін:





БІРІМЖАНОВ АХМЕТ




	«Ғинуардың 5-күні Ахмет кайтыс болды» деген хабар алдык. Ахаң соңғы кезде кылтамак (рак) болып ауырған еді. Биыл жаз Кавказ, Мәскеуге барып, одан докторлардың кеңесімен Ленинградтағы радий нұрымен емдейтін университетке кеткен еді. Міне, сол емді көтере алмай, кайтыс болған хабарын алып отырмыз.

	Ахаң алдыңғы катардағы әлеумет кызметкерлерінің бірі еді. Жасы биыл 56-да. Маркұм Орынбор гимназиясынан окып шығып, одан кейін 1896 жылы Қазан университетінің заң факультетін бітірген. Өзінің алған біліміне карай содан бері сот кызметінде болды. 1905 жыл төңкерістен кейін патшалы Ресейдің катаң тәртібі босаңсып, мемлекеттік Дума ашылатын болып, әр жұрт өзінің өкілін жіберуге тура келгенде, Ахаңды Торғай облысының казағы I, II Думаға депутат кылып сайлаған еді. III Думаға қазақ сықылды бұратаналардан өкіл алынбайтын болып заң шыққан соң, Ахаң бұрынғы Сот қызметіне қайта кірісті. Фебрал төңкерісінен кейін Ахаң ел билеу жұмысына араласты. Жалпы Ресей құрылтайына Торғай облысынан өкіл болып сайланды. Кейін Алашордаға мүше болды.

	Октябрь төңкерісінен кейін Ахаңа, бұрынғы алашордашыларға Кеңес өкіметінің кешірімі жарияланды. Ахаң заң маманы есебінде содан бері Сот жұмысы жолында жауапты қызметтерге үздіксіз сайланып отырды. Қазақстан заң кеңестерінің неше жылдай алқа мүшесі болды. Соңғы кезде Ахаң Қазақстанның Жоғарғы Сотына мүше болды. Ахаң қаяусыз таза, адамгершілігі мол азамат еді. Әлеумет, мемлекет қызметіне тыңғылықты, өз ісіне аса шебер еді.

	Қазақстан сықылды білімді адамға кедей, мәдениет сатысына енді-енді өрмелеп келе жатқан жас республикамыз көрнекті бір қызметкерінен айырылды. Жолдас-жоралары, туған-туысқандары қымбат жақынынан айырылды. Бірақ Ахаң артына мұра қалдырмай кеткен жоқ. Осы күні үш баласы Қызылорда мектептерінде оқып жүр. Жасынан тәрбиесінде болған інісі Ғазымбек Герман астанасы Берлин қаласында бес жылдан бері оқып жүр, енді үш-төрт айдан кейін оқымысты шаруа-агроном болып келгелі отыр.

	Міне, бұлар Ахаңның орнын жоғалтпайтынына Октябрь төңкерісі арқылы қатарға қосылған еліне еңбегін сіңіріп, пайдалы қызмет ететініне сенеміз, осымен көңіл жұбатамыз.

	Қош, аяулы ағамыз, жан жолдасымыз Аха!

	«Еңбекші Қазақ» газеті. 9 январь, 1927 жыл.



	Ахаңның қолдан салған суреті қоса басылған.

	Ахаңды соңғы сапарға жөнелтуге қатысқандар: Әлихан Бөкейханов бастаған және қазақ жастарының тобы марқұмды Ленинград мешітінен шығарып, қолдарына көтеріп салтанатты түрде мұсылман зиратына жерлеген.

	Ахмет атамызды жерлеуге қатысқан куәгерлердің аузынан естіген деректі ортаға салайын.

	1989 жылы Ұрқия Есболова апаймен танысып, үйінде қонақта болдым. Екінші рет кездесуіміз «Ардагер» санаториясында өткен еді.

	Ұрқия кім? Таныстырайын: бұл апай Ташкентте Мырзағазы Есболовтың тәрбиесінде болған, қолында оқыған туған қарындасы. Мырзағазы Есболов – алашорда қозғалысының белсенді басшыларының бірі, Ахмет Бірімжанов, Ахмет Байтұрсынов, М. Дулатов, С. Қадірбаев, М. Шоқайлардың жан жолдасы, пікірлес досы, тағдырлары да ортақ кісі. Әкеммен, Ғазымбекпен Соловкиде бірге, соңынан Сосновец лагерінде болып, әкемді жерлеуге қатысқан кісі. Ұрқия апайдың айтуы бойынша: «1927 жылы күйеуім Өтеп Шаяхметов (Қостанайдан – Г.Д.) алдырып, жалдамалы пәтерде тұрдық. Ол кезде бұл қалада оқитын қазақ жастары баршылық болатын. «Землячествода» оқта-текте басымыз қосылып, кездесетінбіз. Бір күні ойда-жоқта солардың бірі үйімізге келді. Амандық-саулықтан кейін, Ахаңның қатты сырқаттанып радиология институтының емханасына түскенін айтты. Ести сала Ахаңның көңілін сұрап, сәлем беруге бардық. Ол кісі мені бірден таныды. Ташкентке барған жолы мені Мырзағазы көкемнің үйінде көрген болатын. Енді қадірлі ағамызбен хал үстінде кездесуім жаныма қатты батты. Аға сыр бермегенсіп, ақырын сөйлеп отырды, өзі әбден жүдеген, жастыққа сүйеніп, ентіге дем алып қиналған соң, шаршатып алмайық деп қоштасып шығып кеттік. Ағаны көруім осындай аянышты жағдайда өтті ғой.

	Ахаңның көңілін сұрап жолығуға, Мұхтар мен Әлкей Марғұландар барып жүрді. Бірнеше күннен кейін Өтеп екеуміз емханаға жақындай бергенімізде, есік алдында тұрған бір топ кісілер көзімізге түсті, мұнша кісілердің келуі тегін болушы ма еді, не болып қалды екен деп қатарына жеткенімізде, оқушылардың бірі: «Ахаң, бүгін қайтыс болды», – деп, Өтепті құшақтай алды. Жылағаннан басқа не қалды? Қайран, Ахаңның дүниеден өткенін осылай естідік. Суық хабар Қызылордаға, Мәскеуге де жетіп үлгерді. Мәскеуден шыққан Әлихан Бөкейхановтың алдынан Мұхтар (Әуезов), Өтеп тағы басқалар вокзалдан қарсы алып, біздің пәтерге түсірді. Мен Әлекеңді естігенім болмаса көрмеген кісім. Үйге келген соң Әлекең беті-қолын жуып, үстел басына жайғасты. Алғашқыда Әлекең үйде отырғандардан әлдеқайда ірі, еңселі денелі сияқты көрініп еді, енді қарасам, біртүрлі кішірейгендей, екі иығы түсіп кетіпті. Түюлі қабағының астынан мұңды көздерін бір нүктеге қадай қалыпты. Оқта-текте күрсініп қана қойып, басқалардың сөздерін тыңдаумен ғана болады. Мен болсам, өмірімде қайғы-қасірет шегіп көрмеген, еркелікпен өскен, көңілді жүрген жаспын...

	Қонақтарға самаурыннан шай құйып отырғанымда, шайтан түрткендей, неге екенін қайдам, орынсыз жоқ жерде күлкі келіп қыспасын ба?! Не істерімді білмей қатты састым. Аузымды тас жымқырып, ернімді тістедім бе, ұялғанымнан самаурынды тасалап, түрімді көрсетпеуге тырысып әуреге түстім де қалдым. Бір тәуірі – ешкім аңғарған жоқ. Сондағы масқарам есіме түссе, әлі де ұяламын.

	Келесі күні Әлекеңнің басшылығымен Ахаңды жерлеуге Мұхтар, Әлкей, Өтеп, Әубәкір Сейдалин, Батырбек және қалада оқып жүрген бір топ қазақ жігіттері қатысты. Ахаңның мәйітін мешіттен шығарып, табытты кезектесіп қолдарымен көтеріп, жаяулата жүріп отырып мұсылмандар зиратына қойды. Топырақ салысқандардың қатарында Өтеп екеуміз де болдық», – деген еді Ұрқия апай.

	«Ахаң елге жеткізілмей, неге жат жерге қойылды?» деген әркімнің көкейінде тұрған сұрақ бар шығар. Бұл жөнінде Іңкәр Ахметқызы көрген, естігенін былай бөліскен еді: «Көңіл айтуға үйге келген туыстар, ағамның айнымас жолдастарының бәрі, бірге жұмыс істеген заң қызметкерлері жиналып бас қосты. Апамның өз-өзіне келуін күтіп, жұрт біраз үндемей отырысты. Алдымен сөз қатқан апам: «Ал, ағайындар, Баташтың ағасын қай жерге қою туралы шешімді бүгіннен қалдырмай Ленинградқа хабарлайық. Сіздер не дейсіздер?» – деп айналасына көз тастады. Туыстардың бірі: «Қызылорда астана ғой, Ахаңның мәйітін осында жеткізіп қойғанды дұрыс деп білеміз», – деді. Ахаң-прос: «Бұл жөнінде Сіздің пікіріңізді тыңдайық», – дегенде, апам былай айтты: «Ерте ме кеш пе астана Қызылордадан көшетіні айтылып жүр. Баташтың ағасын Қызылорданың май топырағының астына қалдыруды қимаймын. Менің тілегім, сол Ленинградта жерлеу. Петербург-Ленинград мәдениет ордасы, орыс халқы қашанда зираттарды бұзбай сақтайтынын, күтетіндерін білеміз – Ленинградты сондық қалаймын», – деген Ахаңның бәйбішесінің дәлелді де орынды сөзіне тоқтап, жұрт бірауыздан қолдап шықты».

	Гүлжауһар өмірдің талайын көрген, тарихтан хабары мол, ақыл-парасат иегері. Қазақшылыққа салынбай, келешекті болжағанына, көрегендігіне мақтанбауға лажың жоқ? Міне, Ахаңның бейіті сексен жылдан бері бүгінгі күнге дейін сақталғанына қуанамын. Отан соғысынан кейін, Баташ ағамыз әкесінің басына барып, ескерткіштің мұқалған жерлерін түзеткізіп, қасына еріп барған шәкірттеріне ас беріп, құран түсіріп келген болатын. Соңғы жылдары Мәскеуде тұратын Ахаңның немересі Зәуре-Зора, қызы Ләйләсімен аталарының зиратына барып тәу етіп тұрады.





БАТЫРБЕКТІҢ НАҒАШЫЛАРЫ КІМ?




	Батырбек Ахметұлының ардақты анасы Гүлжауһар Әлмұхамедқызы Сейдалина-Бірімжанова жайлы сөз бастаудан бұрын ол кісінің шыққан жанұясымен таныстырып өтудің артықтығы болмас.

	Әлмұхамед Күнтөреұлы Сейдалин (1836–1889) Ақтөбе облысы, Ырғыз ауданында Күнтөре сұлтанның отбасында дүниеге келген. Ә. К. Сейдалиннің өмірнамасын жазар алдында көмегін көрсеткен досым, Ә. Сейдалиннің немересі профессор Іңкәр Ахметқызы Бірімжановаға қоса, Ә. Сейдалиннің өмір жолын зерттеген ғалым, тарих ғылымдарының докторы В. Галиевтің еңбегін8 алға тартып, алынған деректерді қысқа түрде келтіріп отырмын.

	1848 жылы он екі жасар Әлмұхамед Сейдалин Орынбордағы Неплюев атындағы Кадет корпусына оқуға түсіп, он тоғыз жасында бітіріп шығады. 1855 жылы Ә. Сейдалин Орынбор әскери төртінші корпусының прапорщигі қызметінен бастап офицер шеніне дейін жеткен. Көп ұзамай Ә. Сейдалин бастықтарына өтініш жасап, Орынбордағы шекара комиссиясына өтеді.

	Аталып отырған комиссия Ресейдің Шығыстану орталығы боп саналатын да, белгілі шығыстанушы ғалымдар В. В. Григорьев, Ю. Ф. Костромитов, А. А. Бобровниковтердің тобына тілмаш болып қосылған Ә. Сейдалин өзін көрсете білді. В. В. Григорьевтің сенімді жәрдемшісі әрі хатшысы қызметін атқарды. 1857 жылдың күзінде В. В. Григорьев пен Ә. Сейдалин Орынбордың шығыс беткейіндегі елді аралап, танысып шығады. 1859 жылы шілденің аяқ кезінде Ә. Сейдалин В. В. Григорьевтің көмегімен қазақтың белгілі сұлтандары мен атақты билерін тілмаш ретінде бастап, Ресей империясының астанасы Петерборға жолға шығады. Петербор патшасының сарайында қабылдауда бірге болып, барған 8 кісімен суретке түскен. Өлкетанушы Марат Әбдешевтің тапқан суретінде 9 кісінің ортасында Бірімжан отыр, оның сол иығының сыртында түрегеп тұрған жас жігіт – Әлмұхамед Сейдалин. Сол сәті түскен Петербор сапарында Ә. Сейдалин Ш. Уәлихановпен танысады. 9.ҮІП.1860 жылы Шоқанның Петербордан жазғанын келтірейік: «С неделю как прибыла депутация Султанов из Оренбурга возглавляемая Макан-Султаном, есть у него 8–9 человек. Сегодня они должны быть представлены Императору. При них еще пристав П-ков, заместитель главы депутации и переводчиком при них казахский Султан, офицер Альмухамед Сейдалин».

	1866–1869 жылдары Ә. Сейдалин адай елінің сұлтан-правителі, 1869–1889 жылдары Торғай уезінің биі (судьясы) болған. Ә. Сейдалиннің немересі профессор Іңкәр Ахметқызы Бірімжанова шешесінен естігенін: «Нағашы атам Әлекең Санкт-Петербург университетінің заң факультетін бітіріп, елде сол салада жұмыс істеген» деп айтатын. Жоғарыда көрсетілген жылдары Ә. Сейдалин ұлы ағартушы Ыбырай Алтынсариннің халық ағарту жұмысына, мәдениетті өркендету саласына елеулі үлес қосқан кісі.

	1882 жылы Торғайда орыс-қазақ училищесін ашуға тікелей қатынасқаны аян. Бұл училищенің түлектері: Ахмет, Міржақып, Сейдәзім сынды азаматтар еді. Тілеумұхамед Сейдалин мен Ә. Сейдалин екеуі 1888 жылы Ырғызда төрт кластық қыздар үшін мектеп-интернат (училище) ашқан. Әлмұхамед өз қыздары – Гүлжауһар мен Гүлжиһанды сол мектепке түсіріп, жатаққа жатқызып, жұртқа үлгі-өнеге көрсеткен. Бұл мектепте орыс қыздары да оқыған. Дәл сондай қыздар училищелері 1890 жылы Торғайда, 1895 жылы Қостанайда ашылған. Ә. Сейдалин үш рет үйленген кісі. Бірінші сүйіп қосылған жары – Зәуреш, одан ұрпақ болмаған (ерте қайтыс болған). Екінші жамағаты – Гүлсім. Гүлсімнен туғандар: Жиһанша, Жақия (Яхия), Зұлқарнай, Дәулетша, Гүлжауһар, Гүлжиһан (Гүлжікей), Рабиға (Рақыш), Смағұл, Мұса, Сүйінгерей – бұлар үшінші әйелінен.

	Ә.Сейдалин мол дәулетінің арқасында ұлдарын Орынбор гимназиясын бітірткізіп, Петербор университетіне түсіреді.

	Қазақ Кеңес Энциклопедиясына сүйенсек: «Жиһанша Әлмұхамедұлы Сейдалин (1877–1923) Қостанайда туып-өскен. Орынбор гимназиясынан кейін Санкт-Петербург университетінің заң факультетін 1904 жылы бітіріп, елге оралды. 1911–1915 жылдары «Айқап» журналының тұрақты тілшілерінің бірі болған» делінген.

	Профессор Іңкәр Ахметқызы Бірімжанованың айтуына қарағанда, Жаһаншаның 1923 жылы қайтыс болғаны бекер көрінеді, өзінің сөзіне жүгінейік: «Апамнан (шешесін апа дейді–Г. Д.) естігенім, Жаһанша ағасы жиырмасыншы жылдары хабар-ошарсыз, із-түзсіз жоғалып кеткендігін қатты қайғырып айтып отыратын. Ал таңғаларлық жай, соңғы жылдары қайсыбір жазушылар газеттерде туған жылы 1877 жылға қоса 1923 жылы қайтыс болған деп жазып жүр, бұл – бекер. Олай дейтінім – атағы елге жайылған Жиһанша Сейдалин қай жерде қайтыс болса да, жұрт қолдарынан арулап қоймас па еді, газеттерге шықпас па еді, туған қарындасы Гүлжауһар білмес пе еді?! Оның бірі болған емес. Жоғалуы шешілмеген жұмбақтай қала берді. Сондықтан өлген жылы 1923 жыл деп қалай айтуға болады? Жазушыларға қояр сұрағым, мәліметті қай құжаттан алғандарын дәлелдесін». Іңкәрдің әңгімесін, жалғастыра берейін: «Апамның екінші ағасы Жақия Әлмұхамедұлы Сейдалиннің туған жылын білмеймін. Жақия да Орынбордың гимназиясын бітірген. Елден ертеректе шығып Петерборда тұрған кезінде татар қызына үйленген. Ұзақ өмір жасамай, сол қалада қайтыс болған. Артында Фарид деген ұлы қалған-ды. Апам екеуміз 1927 жылдың жазында Ленинградқа барғанымызда Жақияның жесірі мен Фаридты көргенбіз, содан бері қатынасымыз болған жоқ.

	Апамның тетелес ағасы Зұлқарнай Әлмұхамедұлы Сейдалиннің де туған жылын білмеймін. Бұл кісі де Орынбор гимназиясын бітірген соң, Петербор университетінде оқып жүргенде, студенттермен бірге саяси қозғалысқа қатынасқаны үшін оқуынан қуылып, «басқа жоғары оқу орындарына алынбасын» деп жазаланады да, қолына «Волчий билет» беріледі. Зұлқарнай соңғы жылдарын Ташкентте өткізген. Естуімше, сондағы қазақ зиялылары мен кеңес қызметін атқарған көрінеді, бөтен хабарым жоқ.

	Смағұл Әлмұхамедұлы Сейдалин ағамыз 1927 жылдың соңы, 1928 жылы біз Қызыордадан Алматыға көшпей тұрғанымызда апамның қолына келіп тұрды. Жаңылмасам, жасы отыздың ішіне кіргендей сияқты көрінетін. Түр-сипаты апама келіңкірейтін. Төрелерге ұқсай бермейтін қарапайымдау, өте момын, көп сөйлемейтін тұйық мінезді еді. Өмір тіршілігіне белсене араласпайтын, отбасын құрамаған жуас адам болатын. Шынымды айтсам, ол кісінің не істеп, не тындырғаны да, қай жерден келгені де маған беймәлім. Сол жылдардан бері арақатынасымыз үзіліп, соңғы жылдары белгісіз боп қала берді.

	Гүлжиһан (Гүлжікей) Әлмұхамедқызы Сейдалина-Шәйкемелева апамыз ұзақ жыл жасады. Ырғыздағы қыздарға арналып алғаш рет ашылған 4 жылдық мектебінен кейін білімін жалғастырып, Алматы педтехникумын бітіріп, талай жыл мектептерде қазақ тілінен ұстаздық қызмет атқарып, зейнеткерлікке шыққан-ды. Гүлжікей апайдың тұрмыс құрған жолдасы Мақсұт Шәйкемелұлы – ол кісі де Бірімжановтар әулетінен, ескіше оқыған, ел ішінде түрлі қызмет атқарған сыйлы адам еді. Бұл отбасында бір ұл, үш қыздары дүниеге келген. Сұлтан – финансист (Ұлы Отан соғысынан оралмады). Отбасын құрған, соңында балаларын бағып өсірген зайыбы Күләш Алматыда. Балаларының ішінде өзім білетін қызы – Фарида жоғары білімді қызметкер. Рашида, Жамиля, Мәдиналар да білімді кісілер, бәрі де тұрмыс құрып, туған ұл-қыздарына өнегелі тәрбие көрсетіп, түрлі мамандыққа қолдарын жеткізген. Бұл күнде немерелері шеттерінен оқымысты мамандар, ғылым кандидаттары да бар, жоғары оқу орындарында қызмет атқаруда.

	Рабиға (Рақыш) Әлмұхамедқызы Сейдалина-Тунгачина апамыз да орысша оқыған, сауатты. Рақыш апай бәрінен сұлу, сызылып сөйлейтін кербез кісі, төрелерге тән паң, мінезі жұмсақ, үй ішінде, әсіресе күйеуіне еркелеп сөйлейтінін байқайтынбыз. Рабиғаның қосылған қосағы – төреден шыкдан Ахмет Тунгачин. Ахмет Тунгачин Варшаваның Мал дәрігерлік институтын бітірген, мал дәрігері. Отызыншы жылы барлық қазақ зиялыларымен бірге тұткындалып, Ресейдің Орел, Воронеж калаларына жер аударылғаннан кейін де куғын-сүргіннен кұтыла алмай күнелтті. Тунгачиндерден туған кыздар: Роза Ахметкызы – филолог (зейнеткер), Зияда (Зида) Ахметкызы – биолог, кіші кызының атын ұмыттым. Бәрі өз мамандығымен жоғары оку орындарында кызмет істеп, зейнетке шыккан болатын», – деп Іңкәр әңгімесін аяктады.





БАТЫРБЕКТІҢ АНАСЫ КІМ, ҚАНДАЙ КІСІ ЕДІ?




	Баташ ағамның кадірлі анасы Гүлжауһар Әлмұхамедкызы Сейдалина-Бірімжанова өзім жаксы білетін, көп араласкан аса кұрмет тұтатын әжем. Біздің Дулатовтар үй ішіне ең жакын болғандыктан, ол кісі жайлы әдейі кейінірек токталып, сөзді жүйесіне келтіріп, толығырак мәлімет бергім келеді.

	Гүлжауһар Әлмұхамедкызы Сейдалина-Бірімжанова (1888–1958) Актөбе облысы, Ырғыз ауданы, Сұлтан Бимұхамет Күнтөреұлы Сейдалиннің отбасында дүниеге келген. Оку жасына жеткенде білімін жоғарыда айтылған, Ырғыздағы кырык кызға арнайы ашылған төрт кластык мектепті Гүлжиһан екеуі үздік бітірген. Аса зерек те, алғыр Гүлжауһар өсе келе көп окып, Шығыс Еуропа елдерінің көркем әдебиетімен, баска түрлі кітаптармен таныса келе, білімін өз бетімен жан-жакты толыктырған. Өзім білетін, Гүлжауһар әжемнің жаркын бейнесі, мінез-кұлкы, аткарған істері ойымнан кетпейді, көрген-білгендеріммен бөліссем, артықгык кылмас. Гүлжауһар әжеміздің өмірде көргені де, түйгені де мол. Бірімжановтардың балаларымен катар өсіп, бірге окып жүргенім – менің ең бакытты кезеңдерімнің бірі. Әжемнен алған тәрбием, мені бір баласынан кем көрмегенін калай ұмытуға болады. Әжемнің аруағының алдында бас иіп, еске аламын.

	Бұл кісінің келбеті көз алдымнан өшкен жок. Шалкасынан кайырып, желкесіне түйіп койған шашы, дөңгелек келген коңыркай жүзін ашып, біртүрлі сүйкімді әрі жарасып тұратын. Толык денесін тік ұстап жүретін, сабырлы да ұстамды бәйбіше болатын. Үйде жүргенде басына орамал тартпайтын. Үстіне қымбат матадан тігілген, жыл мезгіліне қолайлы киім киетінді ұнататын. Күзге таман қоңыр плюштен қынамалы жеңіл бешпентін үстінен тастамайтын. Аяғына ыңғайлы заказбен тігілген былғары етік киетін еді. Қыстыгүні көктиіннің терісінен тігілген (беличья доха) ішігін киіп, басына қалың түбіт шәлісін салатын. Сонау Орынбордан келе жатқан үйреншікті әдетін бұзбайтын. Жазы-қысы таза ауаға шығып (мацион), әрі-бері үй төңірегінде жүріп, бойын жазатын. Бертін келе бұрынғысындай қарап отырмай, үй ішіндегі жеңіл-желпі шаруасын ептеп жүріп өзі тындыратын.

	Тамақ жағына келсек, түрлі дәмді тағамдарды өзі пісіретін. Үйлеріне қай мезгілде бара қалсаңыз, тоңазытқышы толы тамағы дайын тұратын, қоңақжай жан болатын. Мерекелер кезінде Баташ ағамның жора-жолдастары, орыс, қазақ қызметтес ғалымдар, туыстары басқосып, мейраммен құттықтап, сый-сияпаттарын табыстайтын. Келген қонақтарын қөңілді қарсы алып, дастарқан үстін түрлі тағамдармен толтырып, жайнатып қоятын да, бәрін үстел басына отырғызып сыйлағанды жақсы көретін. Гүлжауһар әжеміз бұрынғы зиялылары мен қазіргі (Баташ ағамыздың) ортамыздың сый-құрметін көп көрген кісі. Өз басы да соны қайыра білетін. Жомарттығы ерекше еді. Бәрімізге сылтау тауып (мерейтойлар, туған күндер) сыйлыққа алтын жалатқан күміс заттар, хрусталь ыдыстарын беретін.

	Бүгінде Баташ ағам мен әжемнен алған сыйлықтар сақтаулы, әр нәрсені қолға алған сайын өткен күндерді аңсап, сағынышпен еске аламын. Әжем әңгімені жақсы айтатын. Бұрынғы заманда, өздерінің тұрған қалаларында кездескен, таныс қазақ зиялылары жайлы, одан ел ішіндегі белгілі би-сұлтандармен жақын қарым-қатынаста болғандарын сөз ететін. Олардың аты-жөнін, туып-өскен жерін, кімнің ұрпағы, руы, алған білімі, жазған еңбектерін атап, бәрін-бәрін есінде сақтап, өмір хикаяларын жетік білетіндіктен, біздің құлағымызға құйып, таныстырып кеткені үшін бәріміз шексіз ризамыз. Баташ ағам бір сөзінде: «Апам қайтқалы, қойын дәптерімнен айырылып қалғандаймын», – деп өкініш білдірген еді. Гүлжауһар әже басынан сөз асырмайтын, жақтырмай қалса: «Тәйт, өзің не айтып отырсың», – деп, зекіп ұрсып тастайтын өркөкірек, қатаң мінезінен бала кезімізден именіп, қорқатынбыз. Солай бола тұрса да, жақсы көретіндеріне жүрек жылытар сөздерін аямайтын. Әжеміз өзінің балиғатқа толмаған балаларымен бірге туыстарының балалары: Кәрім, Мұхтар, Нұрхан, Сұлтан, Хамида (Ахаңның інісі Әбдікәрімнің қызы), өз інісі Смағұл Сейдалиндерді қарамағына алып, оқытты. Балаларды тәрбиелеп, адам қатарына қосып асырау үшін, әжеміз қызмет істеуге мәжбүр болған еді. Қызылордада тұрғанда Әліби Жангелдиннің көмегімен КазЦИК-те іс жүргізуші, одан кейін Округтік денсаулық сақтау бөлімінде хатшы болып қызмет етті (Кустов, Матвеева сияқты дәрігерлермен бірге). 1929 жылы Алматыда әр мекемеде, Баташ институтын бітіргенше, яғни 1932 жылға дейін жұмысын қалдырған жоқ.

	Өзі өте ұқыпты, шаруасын мықты, қатаң тәртіппен жүргізетін. Мені қызықтыратыны – өңге жұртта кездесе бермейтін, ғажап қалың қара дәптері болды. Оған күнін жібермей, алған тамағын, заттарын, басқа шығындарын тіркеп, кәдімгі есепшілерге тән күнделік жүргізетін (кіріс, шығыс, қалдық). Сонымен Батырбектің жалақысы, өзінің зейнетақысын, заем ұтыстарын жинап, артылған ақшасын комодының тартпасында сақтайтын. Отызыншы жылдары құлшынып шыққан белсенділерді айдап салып, «жау» деп көрсетіп, «шаш ал десе – бас алғызып» жазықсыз қамату етек алған кезді кім білмейді? Соған қарамастан, бауырмал Гүлжауһар әжем, айдауда жүрген Ахмет Тунгачиндерге (Рақыш сіңлісіне) Орел қаласына барып келуінің өзі не тұрады, бұл ерлік емей немене! Бастарына пәле болып жабысатын, қауіп-қатер туғызатын, Міржақыптың қызы – мені ашаршылық жылы (1933) оқуымды тастап, Томск қаласынан әуелі Әулиеатаға, одан Алматыға келгенімде үйлерінде паналатып баққан Бірімжановтар болды. Әжем мен Баташ ағамның маған көрсеткен жақсылығы мен адамгершіліктерін қалай өтесем, немен қайырсам деген ниетім, мазамды алатыны бір Аллаға аян еді. Мен алты жасымнан өзінің көз алдында өскенімнен бе, әлде еркінсіп сөйлейтін ашық мінезімнен бе, қалай да басқалардан гөрі мені жақсы көретін, ол кісіге сөзім өтімді болатын. Жастай шеккен қайғы, азабым аз емес, уайымға салынатын кездерім көп болатын. Соны қас-қабағымнан сезген әжем менің қандай күй кешіп жүргенімді көріп, аяйтын. Бірде: «Гүлнар, өзің Міржақыптың қызы екеніңді мақтан тұтып, ұмытпа, жұрттың алдында жасықтық көрсетіп қойма, еңсеңді жоғары ұстап, көңілді жүр. Әкеңді жамандаушы кісілердің сөзіне құлақ аспа, жұрт сенің әкеңдей-ақ бола білсін, бірақ олар қайда...» – деп күрсінгені көз алдымда. Құрбылырыма ашылып айтпай, ішімде сақтаған құпияларымды тек әжеммен сырласып, кезегі келгенде, өзін де сөзге ілестіріп, еш жасқанбай білгім келген нәрселерді сұрай беретін әдетім де болатын.

	Бір күні әжемнің көңілді күйде отырғанын байқадым да, тікесінен, мына сұрақтарымды қойдым: «Әже, Сіз Ахмет атама қай жерде, неше жасқа толғаныңызда тұрмысқа шықтыңыз? Соны білейін деп едім», – дегенімде, бетіме қарап жымиды да, әңгімені бастап кетті: «Бірімжановтар әулеті мен Сейдалиндердің байланысы ертеректе басталған. Гүлімай апамызды Бірімжанның Қорғанбегіне ұзатқаннан бері екі жақтың сыйлас құдандалығы үзілмей, жалғаса берді. Біз 1907–1908 жылдары Ырғызда тұрғанымызда, Ахмет құдамыз сот жұмысына байланысты оқта-текте қаламызға келетін. Жақындық тартқаны ма, үлкендерге сәлем беріп кететін. Амандық-саулықтан соң әңгімелері жарасып, шүйіркелесіп отыратын. Біз (қыздар) келген кісіге бас изеп қана сәлемдесетінбіз, үстеріне кірмейтінбіз. Дастарқан басында шай құйып бергенім болмаса, жеке жолығып сөйлесіп те көрген емеспін, ол кісі де үндемей жүре беретін. Жолыққан сайын байқағаным, бар болмысымен басқа жігіттерден өзгеше көз тартатын. Түр-әлпеті, жұмсақ мінезі, ұстамдалығымен, он сегіз жас үлкендігі бола тұра, маған ұнай бастады. Ахмет құдамыздың көңілі маған қарай кеткенін, ішкі сырын ашпай, сабырлық сақтап, білдірмей сынап жүргенін қайдан білейін, сезген жоқпын. Тек Бірімжановтар Торғайдан келіп құда түскенде ғана білдім. Бірімжановтартың шыққан ататегі барша елге мәлім – Тархан Жәнібек батырдың ұрпағы Ахмет Қорғанбекұлы Бірімжановқа, Әлмұхамед сұлтан қызын неге бермесін? Құдалар да құрметпен қарсы алып, ризашылығын берген. 1908 жылы қосылған думанды тойымыз Ырғызда өтті. 1911 жылы Баташтың ағасы қызметінің ыңғайымен Самара губерниясы Бұзылық (Бузулук) қаласына ауысты. 1909 жылы тұнғыш қызымыз Райхан дүниеге келді, бірақ өмірі ұзақ болмай, шетінеп кетті.

	1911 жылдың оныншы желтоқсанында Батырбек туылған күннен бастап, өткен баламыздың қайғысын ұмытқандай қызықты күндер кештік. Бұзылықтан кейін біз Торғайда тұрдық. Арада төрт-бес жылдың жүзі де өте шықты, бала сүюге құштар басымыз, Алладан, перзентті болуымызды тілейміз. Сөйтіп аңсап жүргенімізде, 1915 жылдың 27-ші қараша айында, сағынып күткен қызымыз туды, атын Іңкәр қойдық. 1919 жылы Семейде тұрғанымызда Мұрат дүниеге келіп, кіндік шешесі Мұхамеджан Тынышбаевтың зайыбы сұлу Рабиға болды. Аумалы-төкпелі заманда біз әр қалада тұрдық. Орынбор мен Қызылордадағы тұрмысымызды өзің білесің», – деп, әжем әңгімесін аяқтады.

	Бұл сұхбатқа да талай жылдардың жүзі өтті. Арақатынасымыз баяғыдай, Әбен екеуміз сәлем беріп, әжеме барып тұрдық. Бір барғанымда әжемнің өңі бозарып, жүдеңкіреп қалыпты. Бір жері ауырған кісідей, қабағы түсіп, мазасы кетіп көңілсіз отырғанын байқадым да: «Бүгін көңіл күйіңіз, онша емес сықылды ғой, кімге, неге ренжідіңіз?» – дедім. Әжем мұңайған пішінмен: «Басқаға айтпайтын нәрсені сенен несін жасырайын. Бірталайдан бері тамаққа тәбетім соқпай, ішкенді бойыма сіңіре алмайтын ахуалға түсіп жүрмін. Қаралып жүрген дәрігерім өзіме белгілі ескі науқастарым – гастрит, холециститті атап: «Успокойтесь, пожалуйста, в данное время обострение, соблюдайте диету» деп мыналарды жазып берді», – деп, үстел үстіндегі дәрілерді көрсетті (ферменты, витамины, боржом). «Ой, әже, соны да көңіліңізге аласыз ба, мұндай сырқат кімде жоқ дейсіз, ауруды аузыңызға алмаңыз. Амандық болса, жүзге жетесіз, юбилейіңізді мықтап тойлаймыз әлі.

	Ана Райымжанға (Бөкейханов) қарамайсыз ба, «аурумын, ауырамын» дегелні қашан... қатып-семіп жүргенімен, аман-сау келе жатыр емес пе? (Рай аға, содан қырық жылдан соң 1992 жылы қайтыс болды). Баташ ағам досының арықтығын келемеждеп біздің «Откощевчик» демей ме», – дедім. «Әй, Гүлнар-ай, сөз тауып айтасың-ау, айтқаның келсін», – деп көңілденіп кетті. Бұл кездесуіміз 1957 жылдың қазан айытұғын. Осыдан кейін, шамасы он күн өтпей жатып, қараңғы кештің бірінде, телефон шырылын естіген соң тыңдасам, әжемнің даусы: «Гүлнар, қазір жалғыз өзің маған келіп кетші, ақылдасатын шаруа болып тұр», – деп, көп сөзге келмей, телефон құлағын қоя салды. «Апыр-ай, қандай зәру шаруасы болып қалды екен, неге жалғыз кел деп шақырады?» деп түсінбеймін. Әбенге: «Жұмысыңды қалдырмай отыра бер», – дедім де, тез киініп көшеге шықсам, күздің жаңбыры себелеп жауып тұр екен. Дереу машина ұстадым да, тез жетіп, үйлеріне ентіге кірдім. Әжем бетіме қарап күлді де: «Әй, бәлем, шошытып алдым ба, түсіңнен көріп тұрмын. Саспа, әншейін, сенімен жеке сөйлескім келіп шақырғаным ғой», – деген соң, жүрегім орнына түсті. Қадірлі бір қонағын күткендей, шайы дайын, дастарқаны толы, барын қойыпты. Үйден тамақтанып шыққам. Әжемнің құйып берген шайын бір-екі ұрттадым да, ыдысты шетке ысырып қойдым. Содан кейін, өзіне бұрылып тура қарап: «Әже, Сіз бүгін мені құр босқа, тегін шақырған жоқсыз, оны жүрегім сезіп отыр. Не жайлы сөйлескіңіз келіп еді, соны білуге бола ма?» – дегенімде, күлімсіреп, иығындағы бөкебайын түзеген боп, басын көтеріп ап, жаймен даусын ақырын ғана шығарып сөйлей бастады. Өз аузынан естігенімді енді түгел келтірейін: «Өмірдің көбі өтіп, азы қалғанда, кісі ойламайын десе де, сарыуайымға түсетіні өз басыма келіп отыр. Шаршағаннан ба, әлде ұлғайған жасымнан ба, қалайда күш-қуатым күн сайын азаюда. Оның үстіне, науқасымнан гөрі, жаныма бататын қасіретімнің үлкені – Баташтың үйленбей жүріп алуы. Мендегі тілек, алдағы көрер қызығым – Баташтың тойын өткізіп, немере сүйсем деген ниетім орындалып, соған жетсем арманым жоқ. Одан соң балаларымның алдында бұл жалған дүниеден өтсем болғаны. Сен білесің, Баташты үйлендірмек боп кімдер әрекет жасамады? Райхан, Нәйля, Райфа, Жамал тағы басқа құрбылары сөз қозғағанда, Баташ оларды қалай мазақтап шығарып салушы еді. Сөздерін өткізе алмай, қолдарын бірақ сілтеп: «Қой, мынадан түк шықпас», – деп кете баратын.

	Гүлнар жұрттың қолынан келмегенді сен істей аласың. Осы кезге дейін сенен еш нәрсе жасырып келген емеспін. Саған шексіз сенемін. Баташ сенің ақыл-кеңесіңді тыңдайтыны бесенеден белгілі. Сондықтан ағаңды үйлендіру мәселесін өз қолыңа аласың», – деген әжемнің екі айтпайтын сөздері бұйрықтай естілді.

	«Мақұл, тапсырмаңызды орындауға бар күшімді салып көрейін». Дегенмен, бір жағынан: «Япыр-ай, бұл қалай болар екен? Іс оңайлыққа түсе қояр ма екен?» – деген күдік те шығарар емес. Жасыратыны жоқ, әжемнің басқалардан мені жақынсынып, сенім артып отырғанын қалай бағаламаймын, бұл мен үшін үлкен мәртебе емес пе? Басқа сөзге келмей, әжем: «Бар, ағаң кабинетінде ұйықтап жатыр, тұрғызып сөйлес, оған шейін жата тұрайын», – деп, төсегіне қарай беттеді, жарықтық.

	Кабинетіне кірерде жүрексінгенім рас. Ағаммен беттескенде сөз жүйесін келтіріп, шаруамды келістіріп айта алармын ба? Неден бастасам екен? Іс оңға шығып нәтижелі болу үшін, оның сана-сезіміне, жүрегінің түкпіріне жетерліктей, қарсылық ете алмайтындай шамаға келтіру керек. Бұл әрекетімнен не шығар екен деген қобалжыған сыйқымды сездіргім келмеді. Тәуекел, аруақтарға сиынып сөйлей бастадым:

	– Баташ аға, Сіздің жолыңыз бәрімізден үлкен, оны әрдайым құрметтеймін. Жасым кіші бола тұра алдыңызға күрделі мәселе қойып, кіріспейтін жерде іске араласуымның өзі сөкет, тіпті қақым да жоқ. Бірақ әу бастан Бірімжановтардың үйінде қаймықпай, еркін сөйлеуге әдеттенгенімнен, бұл жолы сөзім орынды келе ме, ұнай ма, жоқ па, оған қарамаймын. Өз пікірімді білдіруден неге бас тартамын. Егер сөзім көңіліңізге ауыр тисе, алдын ала кешіріңіз. Әлгіде, іске араласуыма қақым жоқ десем де, істің ыңғайы ылажсыз кірісуіме мәжбүр етіп отыр.

	Баташ аға, Сіз ортамыздан шыққан озық ойлы, атағыңыз елге жайылған үлкен ғалымсыз. Сізден тәрбие алып, оқып шыққан қаншама шәкірттеріңіз бар. Бүгінде ғылым жолын әрі қарай жалғастыра жүріп, жігіттеріңіз үйленіп, мұратқа жеткендерін көріп келесіз. Ал Сіз басыңызға лайықты міндетті атқармай, неге созып жүрсіз? Оны қалай түсінеміз? – деп тоқтадым.

	Баташ аға бетіме үңіле қарап: «Ол қандай міндет?» – деді. Мен: «Жақсы, айтайын. Міндет – үйлену деген сөз. Шынымды айтайын, бүгін сол мәселені қозғау үшін, оңаша сөйлескелі келдім. Мүмкін: «Гүлнар өз ұсынысын өткізбекші болар» деп ойламаңыз, қателесесіз. Бұл жолы ісім сәтті орындалу үшін, сөз етуді өз атымнан бастамай, әріден, өткен беделді көзкөргендерді бетке ұстауды жөн көрдім.

	Баташ аға өзіңіз, бала кезіңізде құрметтеп, еркелікпен «Гай – жеңешем» деп қысқа атап кеткен Ғайнижамал Дулатованың соңында қалған жалғызы – мен, анамның орнына келіп отырмын. Сондықтан айтылған тілек-өтініш сол кісінің өзінен естіп отырмын деп біліңіз де, қабыл алыңыз, ол бір. Екіншіден, бүгінгі күнге дейін қадірлі анаңыздың сөзін екі етпей орындап, қас-қабағына ренжітпей қарап келгеніңізді мен жақсы білемін. Егер үйленбеудің бір себебі осында жатса, бұл мәселе оңай шешілгелі тұр. Әжемнің сөзі: «Баташ кімді қалап алса, мен енді қарсылық жасамаймын өз еркі білсін» деп отыр, бұдан артық не десін».

	Мұқият тыңдап отырған Баташ ағама қарасам, бағанағыдай емес, реңіне қан жүгіргендей қызара қалыпты. Сөзімді әрі жалғастырып: «Бір сәт ой елегінен өткізіп қараңызшы, Бірімжановтар әулеті шетінен төрелердің қыздарына үйленіп келмеп пе еді, сол ертеден қалыптасқан дәстүрді бұзбай жалғастарудан артық не бар?» – дедім.

	Баташ ағаның көңілі көтеріңкі сияқты: «Жақсы, айтқандарыңның бәрі орынды, енді кімді ұсынасың? Кісің кім?» – деді. Мен: «Айтайын, менің бұрыннан таңдап жүрген кісімді өзіңіз де білесіз, ол жақсы көретін Әнелім, Әнел Абдулқызы Бөкейханова» дегенімде: «Тоқтай тұр! Ол тұрмысқа шыққан жоқ па?» – дегені. Мен тоқтамай: «О, не дегеніңіз, Әнелдің басы бос. Әнелге үйленсеңіз, өкінбейсіз, қапыда қалмайсыз. Керек десе, Әнел де төре нәсілінен емес пе? Әнел Сізге адал жар, өмірлік жолдас боларлықтай адамгершілігі үлкен, қолы батыл нейрохирург дәрігер, үйіңізге де бір дәрігер керек шығар», – деп күлдім.

	Ағамды көндіріп, жеңіске жеткендей боп, қуанышым қойныма сыймай барады. Сыртқа шығаруға әлі ертерек, соңын көре жатармыз деп шалқыған көңілімді тежегендей қалыпқа түстім. Істің ойдағыдай шешілгенін дәп қазір, әжемнен жасырғым келсе де, мәз боп күліп, шаттық көңілде шыққан түрім байқатпай қоюшы ма еді? Әжемнің бірден түсініп, қуанғанын күлімсіреген жанарынан аңғарып қалдым. Үстел басына келіп отырдық. Қараймын, әжем де бұрынғы ширақ қалпына келгендей қимылы да шапшаңдай түсті ме қалай? Шайын қайта ысытып, бабына келтіріп құя бастады. Баташ ағам орнынан тұрып: «Күн суып кеткен бе, осы жылынсақ қайтеді?» – деген сылтауымен коньягін шығарып, рюмкаларды толтырып құйды да: «Ал, Гүлнар, бірдеме айтып жібересің бе?» – деп бетіме жымия қарады.

	Ілтифатпен түрегеліп, басымды сәл идім де: «Әже, өз басым Сізді ақылшым, сүйеніш тірегімдей көремін. Өмір бойы маған жасаған қамқорлығыңызды ерекше бағалаймын, мың да бір рақметімді білдіремін. Өткінші жастық шақта қателеспейтін жан болмайды. Кезінде менің де жарамсыз, артық кеткен қылығым, ренжіткен кездерім болған шығар, сол үшін кешірім сұраймын. Бүгінгі кеш ұмытылмас, есте қаларлықтай қуаныш әкеліп отыр, оны өзіңіз де іштей сезіп отырсыз. Енді алдағы қызығымыз таусылмасын, соның бәрін көріп, ортамызда жүре беріңіз, ол үшін Алла тағала Сізге ұзақ ғұмыр, таусылмас қайрат, мұқалмас денсаулық берсін деген тілегім орындалсын. Әжеме бақуатты өмір, есен-саулық тілеп ішкім келеді», – деп, рюмкамды ағаммен қағыстырдым да, тартып жібердім. Сағатқа қарап, қайтатын сыңай білдірдім. Баташ ағам бөлмесіне киінуге кеткенде, әжеме сыбырлап: «Ертең телефон шалмай келемін», – деп, орнымнан көтеріліп киіне бастадым, ағам үйіме жеткізіп салды. Келесі күні уәдемді орындап, қызметтен соң әжеме соқтым. Мән-жайды кешегі болған әңгімені бастан-аяқ айтып шықтым да: «Ендігі қалған жұмысты Әбен екеуміз атқарамыз», – дедім.

	Тағы бір көңілсіз жаңалық болып тұр. Осыдан бір ай бұрын госпитальда хирург-доцент боп істейтін, өзіңіз жақсы танитын, менің сырлас досым Сара Таумышқызы Қашқынбаева (Иса Қашқынбаевтың қарындасы) кенеттен ауырып қалған, аяғының тамырларының біріне қаны ұйып бітелгендіктен, амалсыз аяғын алдырған (тромбоз сосудов н/конечности). Осы кезде госпитальдағы дәрігерлерге қосылып, мен де қасынан шықпай, күні-түні кезектесумен күтудеміз. Әнел Сара апасының ауруына байланысты Ташкенттегі қызметінен ауысып, осындағы госпитальға нейрохирург боп орналасты. Әнел әкесінің қарындасы Нәбия апасының үйінде тұратынын айттым.

	Арада бірнеше апта өтіп те кетті. Күйбелең өмірдің тіршілігімен әуреленіп жүргенімізде, жетінші ноябрь мейрамы да жетіп қалды. Баташ ағамызды Әнелмен жақындатудың қолайлы жағы – мерекенің қарсаңын пайдаланып кездестіру жолы. Сондықтан екі жақты қосып, үйімізге қонаққа шақырудан бастауды жөн көрдік те, Әбен екеуміз соның қамына кірісе бастадық. Шақырылған күні, үйімізге ең алдымен қонағымыздың қадірлісі – Гүлжауһар Бірімжанова әжемізбен бірге балалары – Батырбек, Іңкәр, Мұраттар келді. Әнел жағынан өзімізбен бұрыннан аралас-құралас боп жүретін Нәбия қыздарымен – Майя, Гүлшат, немере інісі Мұзафар, Әнелдің өзі бар. Жиналған қонақтар бір-бірімен амандық-саулықты сұрастырғаннан кейін, қолдарын шайып, үстел үстіне отырысты.

	Әбен шешендігімен әйгілі еді ғой. Қашанда жиын-тойларды асаба (тамада) ретінде басқаратын. Жұрттың көңілін көтеруге келгенде бар өнерін салатын. Әсіресе қыз-келіншектермен әзілі жарасып, биге шақырып, магниттей тартып әкететін сиқырлы күші болатын. Бұл кешті де өзі жүргізіп отырды. Ауылдың алты ауызын бастайын деп, қолына алған домбырасын тартып, қоңыр даусымен Қасымның (Аманжоловтың) әнін айтып берді. Қонақтардың да еркіне қарамастан, Іңкәрға бастатқызып, бәріне өлең айтқызды. Сонымен Әбен серінің басқарған кеші қонақтардың көңілінен шығып, тамаша аяқталды. Бізден кейін мейрамның қалған екі күні, кезекпен қонаққа шақырыспен өтті. Ұзын сөздің тоқетері: Баташ ағамыз үйлену мәселесін жүзеге асыруды өз қолына алып, кірісіп кеткенін бәріміз ризашылықпен қарсы алдық. Іс барысы оңай шешімін тапты да, Баташ ағамыздың ұсынысына Әнел қарсылық жасамады. Уәделескендерін естіп, қуанып қалдық. Сонымен үш айдан соң, Баташ пен Әнелдің қосылғанын, отыз күн ойнын, қырық күн тойын өткізіп, көкейкесті арманымыз орындалған күнге жеттік-ау!

	Гүлжауһар әжеміздің көңілінен шыққан Әнелдей келін түсіруі Бірімжановтар отбасына құт-береке әкелгенін көріп, куәсі болып келеміз. Өмір шіркін көңілге кірбің, көзге бір мұң ұялатпай қоя ма? Бір жылдан соң ардақты Гүлжауһар Бірімжанова ұзаққа созылған науқастан 1959 жылдың бесінші майында дүниеден өтті. Арманы көп еді, көзі тірісінде Рүстемдей немересін сүйе алмауы – өкініштің үлкені дер едік.

	Енді Батырбек Ахметұлы Бірімжановтың өмір жолы жайлы, адами қасиеттері қандай еді? Соған тоқталып өтейін. Ғылым жолындағы көтерілген дәрежесіне келсек, айтар сөз жеткілікті. Ағамыздың бар саналы өмірі, кеңестер тұсында өтті. Өмір дегенің өзгермей біркелкі тұра беруші ме еді? Талай бұралаң, қыл көпірдің үстінен жүргендей қауіпті жылдарды да басынан кешті. 1932–33 аштық жылдары тұрмыстың тапшылығын да көрді. Өткінші қайғы-қасіретті де аз шеккен жоқ, өзінің сабырлы да төзімділігімен, қандай қиын жағдайға кезіксек те, ерлікпен көтеріп шыққанын, көңілді қалпында жүретінін көріп өстік қой.

	Баташ ағамыздың сексен жасқа толуы қарсаңында шыққан «Баташ аға» кітапшасы беттерінде шәкірттерінің, дос-жаранды ғалымдарының естеліктерінде, ағамызды әр қырынан сипаттап, жұртты таныстырып жазғандары оқушыларды қызықтырмай қоймайды. Оқығаныңызда өзін көріп, сөзін естігендей әсер аласың. Қалай жазылса да, бәрін түгендеп, таусып шыға алмайсың. Баташ ағамыздың химия жолында сіңірген еңбегі ерен. Бұл салада қазақтан шыққан алғашқы ғалымдар қатарындағы түлектердің бірі. Қазақ халқының мақтанышы, аты бүкіл елге жайылған заманымыздың көрнекті ғалымы. Баташ ағаның қызметкерлерімен бірігіп жазған жеті жүздей ғылыми еңбектері жарық көргенін білеміз. Ағамыздың тікелей басшылығымен 36 кандидаттық, 4 докторлық диссертация қорғағандары бір төбе болса, ұстаз-педагог ретінде оқытып шыққан мыңдаған химиктер, Қазақстанның әр түпкірінде білікті маман болып қызмет істеуде. Химиктер ол кісіні ұстазымыз, тәлім-тәрбие берген әкеміздей деп, қатты сыйлап, үлкен ілтифатпен естеріне алып жүргендерін білеміз. Баташ ағамыздың қасиеттерінің бірі – көпшіл болуы, әр ортада әңгіме-дүкен құратын шешен сөзді, екі тілде сайрап, жұртты өзіне жақын тартатын жан еді ғой. Өзінің төңірегінде топтасқан ғалымдар ма, аспиранты ма, шәкірттері ме – бәрін ұлтқа бөлмей, бірдей қарайтын. Адамдардың ішкі жандүниесін түсіне білетін сезімтал психолог болатын. Тұрмыс тауқыметін тартып қиналғандарға қамқорлық жасап, қол ұшын беруден аянбайтын мейірбан жомарт жан болғаны белгілі жай. Ағамызды қандай жағдайда көрсең де, шат көңілді қалпынан бір де айнымайтын. Өзіне ғана тән жұмсақ, жағымды үнімен айналасындағы адамдарды әзілмен елітіп, күлдіріп отыратын еді.

	Қадірлі оқушым! Жоғарыда «өткінші, қайғы-қасіретті (Баташтың) аз кешкен жоқ» деуімнің себебіне келсек, көңілде ұялап қалған, естен кетпейтін ойлар өзінен-өзі келіп, мазаңды алатынын қайтерсің? Бұл 1937–1938 жылдары өткен қанды оқиғаларға келіп тіреледі. Қатар жүрген жора-жолдастарымыздың, халықтың көпшілігі жазықсыз кінәланып қуғын-сүргінге түскенін, қайғы-қасірет шеккенін көргендіктен қиналғаным сонша, оны еске алғым да, жазғым да келмейді. Амал жоқ, Баташ ағама байланысты болғандықтан жазуыма тура келіп отыр. Ескіден келе жатқан: «Жау жоқ деме жар астында, бөрі жоқ деме бөрік астында» демекші, әйгілі «отыз жетіде» өз іргемізден шыққан арам ниетті бір пәлеқор зұлым, Батырбектің үстінен қисыны жоқ жалған жала жауып, НКВД-ға көрсетіп, түрмеге қаматқан, қыспаққа алған қатаң тергеу бір жылға созылған. Тексере келе айыпты мойнына қоя алмағандықтан, кінә-қылмысы жоқтығынан «қылмыстық ісі» тоқтатылып, Батырбек ақталып шыққан болатын. Түрме азабы мен қорлығы тұтқынның жүйкесін тоздырмай, жанына батпай қала ма? Баташ ағамыздың шыққан күннен бастап, өмірінің соңына дейін еріксіз, әлсін-әлі кірпіктерінің жыпылықтайтыны (нервный тик) сол қасіретті жылдардың қалдығы екендігі түсінікті болар. Түрмедегі басынан кешкендерін айтпайтын, біз сұрамайтын едік.

	Кешегі Кеңес дәуіріндегі идеология қыспағының құрсауынан шыға алмаған кезімізде Баташ ағамыз ата-бабалары әйгілі Жәнібек батыр Қошқарұлы – қазақтан шыққан алғашқы тархан жайлы, нағашы атасы төре-сұлтан, кадет корпусын тамамдаған офицер Әлмұхамед Сейдалин жайлы, тарихи тұлғалар – қазақ зиялыларымен жақын болғаны жөнінде, Ғазымбек, Мұхтар Бірімжановтардың тағдыры жайлы шындықтың бетін ашып, мақтанышпен аттарын атай алмауы, замананың қатаң ызғарынан сескенгендігі еді. Көрген-білгендерін хатқа түсірмей кетуі өкінішті-ақ. Егер бүгінгі азаттық-тәуелсіздік күнімізге жеткен болса, деректі хикаяларын тегіс қамтып, естелік кітабын жазып шығарар еді-ау. Баташ ағамыз анасынан қалған мұрағатты өте ұқыпты сақтап келген кісі. Оның ішінде не бар, не жоғын мен қайдан білейін. Мына естелікті жазарда, Әнелдің берген баға жетпес екі қағазы мен екі суреті қолымда. Біріншісі: Медет төренің (Ә. Сейдалиннің қайын атасы) Зәуреш қызына арналған он бір шумақтан тұратын жоқтау зары (кәдімгі жұрттың аузынан тастамай салатын Мұхиттың «Зәуреші». Кирилицаға түсіріп 1909 жылы 21 августа «Под диктовку Жакен» деп жазған Зұлқарнайын Сейдалиннің қолтаңбасының көшірмесі. Екіншісі: Баташ ағамыздың шешесінен естігендерін бір парақ қағазға сыйдырған қолжазбасы еді. Енді осы деректі жазбаларды қаз-қалпында, өзгертпестен келтірейін:



	Шырағым, сенің үшін елден келдім,

	Баяғы өзің өскен жерден келдім.

	Сен неге мен келгенде қозғалмайсың?

	Құшақтап бір сүйейін деген едім.



	Алдымнан үміт еттім шығар-ау деп,

	Атаңның хал-аухатын сұрар-ау деп.

	Қозғалмай өзгеге де жатсаң дағы,

	Орныңнан менің үшін тұрар-ау деп.



	Сен едің аққан менің бұлағым-ай,

	Құдайдан ғұмырыңды сұрадым-ай!

	Қалғаны отызымнан ғазизым-ай,

	Сенің де кеткенің бе, шырағым-ай!



	Құлпытас басыңдағы айы биік,

	Шырағым, құлаш жерде жатыр сыйып.

	Шырақтай екі көзді жарқыратып,

	Қойды екен қара жерге неғып қиып.



	Рухың білген шығар келгенімді,

	Оқыдым мінажаттан білгенімді.

	Қаншама зарласам да жауабың жоқ,

	Мен сенің жаңа білдім өлгеніңді.



	Сақталмас болат пышақ қын болмаса,

	Өтірікті ешкім сүймес, шын болмаса.

	Айырылып өз баламнан қалғанымда,

	Немерем қалсын тағы, тым болмаса.



	Қайғының жапа қалдым қиынына,

	Сел болды көздің жасы қойыныма.

	Құшақтап қабіріңді біраз жаттым,

	Еркелеп асылар деп мойыныма.



	Құдайым, енді мені алсын дағы,

	Құрығын хазрайыл салсын дағы.

	Айырылып өз баламнан қалғанымда,

	Немерем тым болмаса қалсын дағы.



	Досқа-дос, сенгенімнен шын айырды,

	Баласы атасына шын айтады.

	Бәрі де отызымның қалды өліп,

	Ата деп енді мені кім айтады?



	Дүниені фани дерміз жалған үшін,

	Жақсының қысқа ғұмыры, арман үшін.

	Баламнан Әлмұхамед үмітім зор,

	Жараны кешірер деп аруақ үшін!



	Шыңғырлау су болса да, Жайық емес,

	Біздерге өсиет айту, лайық емес.

	Сонда да ішім толып жатса дағы,

	Азырақ леп шығарған айып емес!

	Жакен Зұлқаш, под диктовку.

	Бузулук д. Никитина



	Бұл «Зәуреш» деген өлеңнің айтылып, жазылып жүргендерінен толығырақ түрі, біздің отбасымыздың мұрағатындағы менің шешемнің қағаздарының арасында жатыр.

	Шешемнен естуім бойынша, Зәуреш батыс-қазақстандық Медет төренің қызы екен, Әлмұхамед Күнтөреұлы Сейдалиннің бірінші жамағаты болған. А.К.Сейдалин Орынбордағы кадет корпусын бітірген, офицер, ол кезде Адай елінің билеушісі. Зәуреш (шешектен) қайтыс боларының алдында күйеуінен тілепті: «Мені Орынборға қой, Орынбор орталық қой, өзің не келешек балаларың басыма келіп тұрасыңдар». Әлекеңнің кейін алған, екінші жамағатынан туған ұлдары – Жиһанша, Жақия, Зұлқаш-Зұлқарнайын Орынборда оқып жүргенінде әкесінің тапсыруы бойынша үлкен шешесінің басына барып тұрыпты.

	Медет төре қызына бата оқып келгенде шығарған зарында, күйеу баласына да арнап айтқаны бар (10-шумақ).

	Өлеңнің аяғына қол қойған Зұлқаш Орынбор гимназиясында оқып жүріп патшаға қарсы ұйымға қатысы үшін «Волчий билет»-пен шығарылып, Бұзұлықта тұратын (Самарск губерниясы) қарындасы Жәкеннің үйіне келіп тұрған. «Под диктовку Жакен» деп отырғаны – сол кеште (21 август 1909 ж.) ағасы мен қарындасы қосылып «Зәуреш» әнін салып, ауылдағы бір кездерді есіне алған болуы керек.

	Жәкен – Гүлжауһар Әлмұхамедқызы Сейдалина ол кезде Ахмет Қорғанбекұлы Бірімжановтың жамағаты болған кезі, менің туған шешем».

	Батырбек Бірімжанов,

	21 тамыз, 1979 ж.



	Баташ ағамыз мұрағатындағы қағазды кім жазғаны, қай жылы толтырылғанын оқта-текте қолына алып қарап, назарынан тыс қалдырмағаны көрініп-ақ тұр. Олай дейтінім, Зұлқаш нағашысының 1909 жылы 21 августа қолымен жазған Медет төренің Зәуреш қызына арналған жоқтауын қағазға түсіргеніне аттай жетпіс жыл толуы қарсаңына сәйкес келтіріп, шешесінен естігендерін есіне түсіріп, дәл сол күні 1979 жылы 21 тамызда жазып қалдырғаны қандай ғанибет болған.

	Бұл естеліктен Зәурештің қандай жақындығы бары, Зәурештің әкесі беймәлім болып келген Медет төре екенін, ол кісінің қызына арналған жоқтауының толық нұсқасымен енді ғана танысып отырмыз. Қазақтың салты бойынша, кім де болса алыс сапарға жалғыз шықпайтын. Қасына туыстары ілесіп, белгілі жақын-жұрағаттары, оның ішінде, ақын-серілер, күйші-домбырашылар қоса еретіні белгілі жайт. Солардың бірі – Мұхит. Мұхит деп атап отырған кісім – қазақ халқының біртуар, атақты композиторы Мұхит, шын аты – Мұхаметкерей Мералыұлы (1841–1918). Орал облысы, Қаратөбе ауданы, Ақбақай ауылында туып, сол жерде дүниеден өткен күйші-домбырашы әрі ақын, сал болған кісі. Мұхиттың әсем әндері – «Айнамкөз», «Паңкөйлек», «Алуаш», «Зәуреш» және т.б. сүйіп айтып келеміз, бұл өлеңдерді білмейтіндер жоқтың қасы.

	Мұхиттың шығармаларын бізге жеткізген – балалары Шоқ, Нәу. Құрманғазы атындағы оркестрде өнерін көрсеткен Мұхиттың немересі Лұқпан ағамыз өзіме таныс, талай көрген кісім.

	Мұхит – Медет төремен бір өлкеде туып-өскен замандас кісілер. Медет төре Мұхиттан жасы үлкендігінен аға ретінде ақаусыз сыйластықпен аралас-құралас болғандығына шүбә келтірудің жөні келмес. Ырғызда жерленген Зәурештің бейітіне келген бетте, қайғыдан жаны күйген сорлы әке көз жасын көлдей төгіп, қабірін құшақтап жатып қалыпты. Қарлығыңқырап шыққан жан даусымен көре алмай кеткен сүйікті қызына жоқтаған зарын естігендердің сай-сүйегін сырқыратып, қоса жылатпай қойды дейсіз бе? Бұл аянышты көрініс қасындағы нәзік жанды, сезімтал Мұхитқа әсерін тигізбей, тебірентпей қойды дейсіз бе? Мұхиттың жан-дүниесін, көңіл күйін толғандырған, Медет төренің бейіт басындағы жоқтау үні, Мұхиттың құлағында тұрып қалары хақ. Өзінің тарихи «Зәуреш» туындысы сол сәтте дүниеге келуі ықтимал, сөзсіз дегім келеді. Бірімжановтар әулеті мұрасының иегері Батырбектің қадірлі жамағаты Әнел Абдулқызы берген суреттер мен деректі материалдары үшін үлкен алғысымды білдіремін.

	Аллаға шүкір, «орнында бар оңалар» дегендей, әкесінің жолына түскен ғалым-химик Рүстемді, Баташ ағамыздың немересі Дәуренді, Мәскеудегі қарындасы профессор Іңкәр Ахметқызын, оның қызы Зәурені (Зоро), күйеу баласы Нариман Айтқожаны, қызы Ляйліні сүйіспеншілікпен, Баташ ағамыздың тоқсан жасқа толуы қарсаңында шын жүректен құттықтаймын, бәріне игі жақсылық, ұзақ ғұмыр тілеймін!

	Батырбек Ахметұлы ағамыздың жаны жаннатта, топырағы торқа, иманы жолдас болсын. Әумин!

	21. VII. 99, 19. III 2001. Алматы.





БИ АЛМАТ, БАТЫР АЛМАТ, САҚА АЛМАТ


	(Алмат Тобабергенов жайлы)



	Мақаладан: «Қолға түскен құжаттарды сұрыптап отырғанда, бидің тұқымдарының кейбірі шалғайдағы Германия мен Түркияда екені анықталды. Отан соғысы кезінде немістің тұтқынына түскен бидің шөбересі Ғалымжан мырза Әбсәләмұлы әлдеқалай тірі қалады. Соғыстан кейін қазақтың көрнекті саяси қайраткері Мұстафа Шоқай зайыбының жебеуімен Ғалымжан мырза Париж консерваториясына түседі. Көп қиыншылық көріп оқиды. Бірақ ата баласы бойға біткен қажыр-қайратының арқасында қиындық атаулының бәрін жеңеді, өз бақытын өзі жасайды. Мінеки, ХІХ ғасырда негізі қаланған Алмат әулетінің тағдыр-талайы осылай екен. Деректерді тиянақтай келгенде мынадай нәрсені көруге болады. Бидің тұқымы, яғни Шобдар әулеті, қазір жүз (100) қаралы шаңырақ қана шамасында. Ойдым-ойдым Қазақстанның өзінде қоныстанып жатқан көрінеді».

	«Қазақ әдебиеті» Дерек № 15 (2697).

	13. 04. 2001. Берік Жүсіпов.



	Бұл дерекке қосарым:

	1960 жылдары қимас досым Ғайникамал – Кәмаш Бекбаева (бір әңгіменің үстінде Ғалымжан Әбсәләмұлымен Алматының өнер училищесінде бірге оқығанын, оның талантты музыкант болғанын: «Әттеген-ай, соғысқа алынып оралмады, естуімше, немістердің қолына тұтқынға түсіпті», – деген еді. Осы кезде мен жұмыс істейтін едім, көп кісілерді танитынмын. Көз алдыма киностудияда репортер болып істейтін Файзолла Әбсәләмов келді, бойы ортадан төмен, тез қимылды, өте іскер, адамгершілігі мол, менің Зұлқарнай Қонысбайұлы Дулатов ағаммен жолдас болғанын білетін ем. Әрине, кездескенімізде сыр ашып сөйлеспейтінбіз, бірақ бір-бірімізбен сыйластық, бауырмалдықпен амандасып, сәлеміміз түзу болатын.

	Әлі есімде, бір күні менің дәрігерлік кабинетіме (Совет ауданының балалар емханасы) ойда жоқта баласын (қыз) ертіп, сүйкімді жас келіншек келді. Аман-саулықтан кейін өзінің абыржыған түрімен:

	– Апа, Сізге мына ауру баламды көрсетуге келіп едім, мына қырсықтан шетелге бармайтын түріміз бар, – деді.

	Әңгімесін соңынан естірмін деп, баланы шешіндіріп қарай бастадым. Ауруы жеңіл-желпі ешкімге жұқпайтынын айтып, дәрі-дәрмек жазып бердім де: «Иә, қарағым, қай жерге, кімге, бармақшы едіңіз?» деген сұрағыма:

	– Апа, шетелде күйеуім Файзолланың (Әбсәләмов) інісі Ғалымжан Әбсәләмовтан шақыру алған едік, мына баламның ауруынан жолға шығуды ыңғайсыз көріп отырмын, – деп жауап берді.

	Мен:

	– Олай қысылмаңыз, қолымнан анықтама жазып беремін, жолыңыз болсын! Менен Ғалымжанға дұғай сәлем деңіз, – деп шығарып салдым.

	Естігенім, Ғалымжан Париж консерваториясын бітіріп, профессор атағын алған, жұмыс істейтінін білдім. Арада көп жылдар өтті Әбсәләмовтармен қарым-қатынасым жоқ... Мына Берік Жүсіповтің дерек-материалын ынта салып оқығаннан кейін, есіме жоғарыда айтқан оқиғалар түсті. Анығын, Ғалымжан туралы не білетінін мақала авторы Беріктен білгім келеді.

	12. 04. 2002 жыл.





ЗАМАННЫҢ ҚАС-ҚАҒЫМ СӘТТЕРІНДЕ СУРЕТКЕ ТҮСУДІҢ КЕРЕГІ БАР МА?




	Баяғы заманнан бері мұсылман халқы суретке түсуді шариғат заңына жатпайды-мыс деп бас тартып келгені белгілі жайт. Замандастарымның көбінің қолында ата-бабаларының суреттері жоқ, сақталмаған. Кеңестер кезінде қанды 1937–38 жылдарда қолда бар суреттерін қорыққандарынан құртып тынған. Сурет – өткен заманды көрсететін айна сияқты маңызы зор, тарихи ескерткіш. XVII–XVIII ғасырларда елден Петерборға аттанып, Императормен жолығуға Депутациямен барған қазақтың шонжарлары – генералдар мен атақты төре-сұлтандардың, болыс-билерінің суреттері төңкерістен бұрын Петербор, Мәскеу, Варшава, Қазан қалаларында сақталған болатын. Сол кезде оқып, жоғары білім алған қазақ зиялыларының суреттерін мұрағаттардан тауып жариялаған Орталық мұражайдың бас қызметкері Марат Әбдеш мырзаға дән ризамыз.

	Кеңес тұсында біздің Дулатовтар отбасына қауіпті болған жылдарда әкем Міржақыптың құжаттарын, алашордашылардың суреттерін сақтап, 1940 жылы қолыма табыстап кеткен ардақты анам – Ғайнижамалды атамауға хақым жоқ. Қазіргі кезде жарияланып жүрген суреттердің бәрі менің жеке мұрағатымнан алынып жүргеніне мақтанамын. Бұл суреттерге қоса, бұрынғы атақты кісілердің, жалпы қазақ зиялыларының суреттерінің біразын жинақтап алдым. Суреттегі тұлғаларды таныстырмақ ниетпен түсінік-анықтамасын да жазып жүрмін. Сөйтіп, толыққанды фото-иллюстрациялық басылым дайын болды.

	Ерте ме, кеш пе бұл дүние жарық көруі тиісті. Жылдар озған сайын суреттердің бағасы көтеріле түсетінін ескерген жөн. Жас ұрпақтың қолына жетіп, танысуларына себі тиетініне, келешекте бір нәрсеге жарап, кәдеге асар-ау деген үміттен аулақ емеспін, менің көздеген мақсатым да – осы.

	«Суреттер туралы автор неліктен жазып отыр?» деген сұрақ әркімнің ойына келмеуі мүмкін емес. Себебін айтайын – осы жылы тарихи екі суреттің қолыма тиюінен басталған еді, енді сонымен бөлісейін.

	...Шілденің қайнап тұрған күннің бірінде, қызара бөртіп үйіме Сапарғали інім келді. Сапарғали Омарбеков филология ғылымдарының докторы, Сейілбек Мейрамұлы Жанайдаровтың туған ағасы – Омарбектің жалғыз ұлы. Бұрын Сапарғалимен кездескенімде: «Сенде атақты кісілердің суреттері болуы тиіс, жалтарып жасырмай, маған бер», – деп өтінген едім. Оған да біраз уақыт өтіп кетіп, ұмытып та қалғанмын. Сапарғали келген бетте: «Апа, баяғыда сұраған суреттерді анам – Күлсайранның сандығының ішінен алып, көшірмесін сізге әкелдім. Суреттер еш жерде жарияланбаған», – деп, папкасынан екі суретті қолыма ұстатты. Суреттер маған күшті әсер етті, қатты қуантты. Бірінші суретте – анасы Күлсайран мен Хурия. Хурия Сейілбектің бірінші әйелінен туған тұңғышы.

	Екіншіде – алты ересек кісілер мен бір баланың суреті. Сапарғали: «Апа, бұл кісілердің қайсысын танисыз?» – деді. Суретке үңіле қарағанымда, көзіме ыстық көрініп тани кеткен кісім, шетте отырғанды көрсетіп: «Мынау – Сейілбек ағам», – деп бірден айтқанымда, Сапарғали таңданып: «Ой, Алла, Сіз қалай ұмытпағансыз?» – деді.

	Одан соң танығаным – Асфендияр (суретінен білем) Шорманов пен Әбікей Зейінұлы Сәтбаев болды. «Басқаларын танымаймын», – дедім. «Онда суреттің сыртындағыны оқыңыз», – деген соң қарасам, мынандай сөздер жазылыпты: «Омбы қаласында түскен сурет, жылы шамамен ХХ ғасырдың жиырмасыншы жылдарының бас кезі болуы керек. Омбы қаласының маңында Қаржас ауылы деген Шормановтар тұрған шағын ауыл болған. Сондағы Шорманов Сәдуақасқа сәлем бере барған қазақ зиялылары екен. Солдан оңға қарай отырғандар: Сейілбек Жанайдаров, бала Әлихан Жармұқамбетұлы Біләлов, Сәдуақас Шорманов, Көлбай Тоғысов. Түрегеп тұрғандар: Қошке Кемеңгеров – Бөкеш, Әбікей Сәтбаев, Асфендияр Шорманов» делінген.

	Суретке түсінік беруші Сапарғалидың шешесі Күл-сайран апа екен. Сапарғалиға қарап: «Мына кісіні Қошке дегені қате, Қошке емес, бөтен кісі, бәлкім, ағайынды Сейітовтердің бірі боп шығар (Сәдуақастың қызы Нәфиғаға үйленген – Асылбек Сейітов). Роза Асылбекқызы берген суреттен білем, бірақ Асылбекке де ұқсамайды», – дедім. Әбікей Зейінұлы Сәтбаевты анықтадым.

	Ендігі міндетім – мына суреттегі алаш азаматтарының кімдер екенін білу үшін туыстарының көмегі тиер-ау деген ойға қалдым. Сондықтан 2003 жылдың 6 тамызы күні ең алдымен Қаныш Имантайұлы Сәтбаевтың жиен-немересі Нұрлан Қайнекейұлы Жармағамбетовті шақырып, суретті көрсеттім де: «Нұрлан, мына кісіні Бөкеш депті, танисың ба?» – дегенімде, Нұрлан үңіле қарады да: «Апа, бұл Ғазиз (Бөкеш) Имантайұлы Сәтбаев емес, ағамыздың бет-сипатын қолымыздағы суретінен жақсы білемін. Ғазиз ағамыз Қаныш інісінен бойы биік, ірі кісі болған, ал мына суреттегі кісі орта бойлы ғой, жо-жоқ Бөкеш ағамыз емес», – деп қайталап, кесіп айтты. «Ал Әбікей Зейінұлы Сәтбаевты танып тұрмын, дұрыс аталынған», – деді.

	Міне, қызық – Қошке, Ғазиз (Бөкеш) болмай шыққан соң енді кім дейміз? Сұраққа жауап табылмағанына шыдамым жетпегендіктен мазам кете бастады. Сәдуақасқа сәлем беруге барған Сейітовтердің бірі болуы ғажап емес деген де ойға қалдым. Ажыратып алуға, Клара Асылбекқызы Сейітоваға телефон соғып, шақырып алдым. Клара қолына ұстатқан суретке қарап, қуанғанынан жымиып қарлығыңқыраған даусымен: «Ой, бұл – Мұратбек Сейітов ағам ғой – папамның інісі», – деп, кідірместен бірден тани кетті де, сөзін жалғастыра берді. – 1918 жылы Мұратбек пен Асфендияр Әмірұлы Шорманов Омбының ауылшаруашылық мектебінде бірге оқыған. Асфендиярдың үстіндегі формасынан көрініп тұр емес пе! Екеуі айырылмастай дос, жақсы жолдас болған, оны мен Розадан естігем», – деді Клара.

	Сонымен, Күлсайран апаның жаңылысып көрсеткен кісісі анықталып отыр.

	Енді әрқайсысы жөніне дұрыстап келтірелік: «Солдан оңға қарай отырғандар: Сейілбек Жанайдаров, бала Әлихан Жармұқамбетұлы Біләлов, Сәдуақас Шорманов, Көлбай Тоғысов. Түрегеп тұрғандар: сол жақтағы Мұратбек Сейітов, Әбікей Сәтбаев, Асфендияр Шорманов».

	Суреттегі Омбыға әр жерден келуші зиялылардың Сәдуақас Шормановқа сәлем беруге барғандығы жөнінде суреттің сыртында жазулы тұр. Сол жылы Сәдуақасты орталарына алып, ескерткіш ретінде түсулері 1917 жыл деп анық айта аламыз. Оны дәлелдейтін деректі Көлбайдың шығармалар жинағының 19-бетінде былай жазылған: «1916 жылдың 26 қарашасынан бастап «Алаш» газетін Ташкентте шығарып тұрған: Көлбай мен Мариям ханым Төгісовтер. 1917 жылдың күзінде Ташкент қаласынан Омбы қаласына көшірілген, кейін Петропавлға ауысқан»9. 1917 жылы Көлбайдың Омбыда болуы ақиқаттығы айтылып отыр. Сондықтан суретке түсулері 1917 жыл деп көрсетуге жарап жатыр емес пе?





ӘБІКЕЙ ЗЕЙІНҰЛЫ СӘТБАЕВ


	(1881–1937)



	Әбікей Павлодар облысы, Баянауыл ауданында ірі ауқатты отбасында дүниеге келген, Имантайдың інісі Зейіннің ұлы. Он жасына дейін ауылдағы молдадан мұсылманша оқыған. Одан соң Омбыға барып, гимназияның дайындық класына түсіп, орысша сабақ алады. 1904 жылы гимназияны тамамдаған соң, Семейдегі мұғалімдер семинариясына түсіп, оны 1908 жылы бітіріп шыққан.

	Алғашында Павлодар қаласындағы екі жылдық орыс-қазақ училищесінде орыс тілі пәнінен сабақ берген. Осыдан кейін өзі бітірген Семейдегі мұғалімдер семинариясында оқытушылық қызмет атқарған. Кейін Семейдегі педтехникумның директоры әрі мұғалімі жұмысын атқарған. Отыз жылдан аса ұстаздық қызметте боп, жасөспірімдерге білім берген әрі тәрбиеші болған ардақты азамат. 1926 жылы Қызылордада өткен ағартушы-мұғалімдер, орта білім беретін педтехникумдардың әр облыстан келген директорларының қатысуымен делегат боп съезге қатысқан. Отызыншы ашаршылық жылдары Семейден Қырғызстанға үй ішімен келіп тұрған. Өзінен туған: Райхан, Раушан, Бахүліл деген балаларын білемін, қыздары Ташкенттегі Медицина институтын бітірген, екеуі де медицина ғылымының докторы, профессор.

	Райханның күйеуі – академик Әбікен Бектұров, Раушанның күйеуі – академик Әлкей Марғұлан.

	Әбікей Зейінұлы 1937 жылдың құрбаны.

	Суретке түсушілердің кім болғандарын жұрттың көбі біле бермейді, әсіресе жас ұрпақтарға беймәлім. Кезінде атақтары ел ішінде әйгілі кісілердің жақын туыстарынан алған деректер бойынша баспа беттерінде жарияланған материалдарға сүйене отырып және өзім білетін нәрселерді қосып, ізденістердің нәтижесінде көп мәліметтерге ие болдым. Сондықтан суреттегі кісілердің әрқайсысының өмір жолдары, ұрпақтарымен таныстырып өтсем, артықтығы болмайтын шығар. Ең алдымен, суретке түсінік беруші Күлсайран ападан, оның ұлы Сапарғали Омарбековтен 26 қараша 2002 жылы жазып алған деректерден бастағым келеді.





КҮЛСАЙРАН ТЕМІРҒАЛИҚЫЗЫ ЖАНТӨРИНА


	(1893–1973)



	Күлсайран апа Қостанайдан 80–90 шақырымдай жердегі Тобыл өзенінің Кеңарал болысында дүниеге келген. Мұсылманша білімімен қатар Троицк гимназиясының бастауыш кластарында аздап оқығаны да бар. Орыс тілін жақсы меңгерген, кітаптарды көп оқитын. Орыс, Шығыс әдебиетімен таныс болатын. Пушкин, Лермонтовтардың, Абайдың өлеңдерін ұмытпай, жатқа айтқанын естіген едім. Мінезі жұмсақ, ойы ұшқыр, әңгімені келістіріп айтатын кісі. Қала тәрбиесін көргендігі әрдайым сезіліп тұратын абзал жан еді. Күлсайран апа төре нәсілінен шыққан. Үш ағайынды: Ахмет, Мұқан, Махмұд Жантөрин төрелердің туып-өскен атамекені – Кеңарал. Кеңарал өлкесінің ең атақтылары солар. Күлсайран апа – әскери адам Махмұд Жантөриннің Темірғали деген баласынан туған. Жантөриндердің алғашқы екеуі – патша әкімшілігінде атқарған лауазымына қарай қазақ арасында Ахмет правитель, Мұқан правитель аталып кеткен де, ең кенжесі Махмұд Орынбордың Неплюев кадет копусын бітірген, орыс армиясының офицері. Орынбор генерал-губернаторы Қостанай өңірінде патша өкіметінің мүддесін қорғайтын әскер ұстап тұру үшін Кеңаралдан орыс солдатына арнап казарма салдырған. Махмұд Кеңаралдағы патшалықтық әскери бөлімшесін басқарған.

	Жантөриндер XVIII ғасырдағы Хиуа ханы Қайыптың тұқымы. Қайыптың немересі Жантөре Жәңгірұлы хандық билік жойылғаннан кейін Орынбор өлкесінің Шығыс аймағына билік жүргізу үшін Орынбор генерал-губернаторының тағайындалуымен Хиуадан Тобыл бойына Кеңаралға қоныстанған. Сондықтан Кеңаралдағы қонысы «ханская ставка» деп аталып кеткен.

	Темірғалидың әйелі ерте өліп, жас қалған Күлсайранды әкесі өзінің бірге туған апасы Зәурештің (Махмұдтың қызы) тәрбиесіне берген. Зәуреш болса, сол кездегі Троицкінің бітімші соты Жансұлтан Сейдалин төренің зайыбы болатын.

	Күлсайран сол кісілердің (апа-жездесінің) қолында өсіп, тәрбиеленген. Зәуреш пен Жансұлтан Сейдалиннің қосылуының өзі бір төбе әңгіме. Жансұлтан Сейдалин төре – Әбілқайыр ханның ұрпағы. Аталары Сейдалы бертін келе шаруасы кедейленіп қалса керек. Қайып хан тұқымы Тобыл елін билеп тұр дегенді естіп, Қобда жағынан көшіп келген. Бір қызығы, Махмұд Жантөрин Хангерей деген баласын орыс оқуына бергенде, соған серік болсын деп, Жансұлтанды әкесінен сұрап алып, баласына қосып жіберген екен.

	Хангерейдің денсаулығы нашар боп, оқи алмай, ауылға қайтып кеткен. Жансұлтан оқуда қалып, Қазан университетінің заң факультетін бітіріп, елге заңгерлік білімімен оралған. Жансұлтан Троицкіге дейін де Злотоуст, Ақмола қалаларында заңгерлік қызмет атқарған кісі. Кейін Махмұд өзінің қызы Зәурешті Жансұлтанға берген. Махмұдтың немересі Күлсайранның апасы мен жездесінің қолында тәрбиеленуінің жөні осыдан.

	Жансұлтан Сейдалиннің үлкен қызы Мәриямға менің әкем Міржақыптың пікірлес, сыбайлас жақын досы, Алашорда үкіметінің мүшесі, белгілі алаш қайраткерінің бірі Сейілбек Мейрамұлы Жанайдаров үйленген. Мәриямға арналған деректемелерді кейінірек оқисыздар. Жансұлтанның Мәриямға тете Мәдина деген қызын Иса Қашқынбаев, одан кейінгі қызы Ажарды дәрігер Әбубәкір Алдияров алған. Қызы Мәриям қайтыс болғаннан кейін, Жансұлтан өзінің қолындағы балдызы Күлсайранды, Сейілбектің туған ағасы Омарбек Жанайдаровқа өз қызындай етіп, өз қолынан ұзатқан. Күлсайран апа 80 жасқа келіп, 1973 жылдың күзінде Алматыда қайтыс болды. Әбен екеуміз апаны соңғы сапарына шығарып салуға қатысқанбыз. Асыл азамат Сапарғали да дүние салды. Оның жарқын бейнесі барлық достарының, ағайын-туыстарының, қызметтес болған жолдастарының жүрегінде сақталары кәміл.

	Марқұмның жатқан жері жәннатта, иманы жолдас болсын! Әумин.





СЕЙІЛБЕК МЕЙРАМҰЛЫ ЖАНАЙДАРОВ


	(1884–1929)



	Сейілбек Ақмола облысы, Атбасар уезінің Терісаққан болысында дәулетті отбасында дүниеге келген. Алғашқы оқу орындары Атбасар мен Омбы қалаларында өткен. Сейілбек Петербург университетінің заң факультетін 1913 жылы бітірген. Оқуын тамамдаған соң, Ресей патшалығының Витебск губерниясында, одан Атбасарда жұмыс істеген. Ақпан революциясынан кейін қазақ зиялыларының үндеуінде көзделген істерді жүзеге асыру жолында еңбек етеді.

	Атбасардағы елдің назарын, Қазақ съезінің ұлт болашағы үшін маңызы зор оқиға екенін түсіндіру жолында көп жұмыстар атқарған. 1917 жылдың қыркүйегінде ашылғалы отырған Бүкілресейлік құрылтайға Ақмола облысының атынан делегат болып Мағжан Жұмабаев, Сыздық Мешенбаев пен Сейілбек Жанайдаров сайланған. Алашорда үкіметінің құрамына еніп, үкімет мүшелігіне орынбасарлыққа сайланған. Ақмола облысындағы қазақ сотының төрағасы болып бекітілген. Кеңес өкіметі 1919 жылы алашордашыларға кешірім жариялағаннан кейін Қазақстан Автономиясының астанасы Орынборда тұрғанда, С. М. Жанайдаров Қаржы Халық Комиссариатының Коллегия мүшесі, орынбасары, бастығы қызметін атқарған.

	Қызылордаға келген тұста Қазақстанның ауылшаруашылық банкін басқарған.

	Сейілбектің ата-анасы ертеректе атақты жерге құда түсіп, айттырып қойған қалыңдығына үйлендірген (атын білмеймін). Бұл отбасында Хурия, Мүслима есімді екі қыз дүниеге келген. Шешелері ерте қайтыс болғаннан кейін жастай қалған немерелерін бауырына басып өсірген әжелері екен. Сейілбектің нақсүйері екінші зайыбы – Мәриям Жансұлтанқызы Сейдалинамен шаңырақ қызығы ұзаққа бармаған. Невель қаласында тұрғандарында баладан қайтыс болыпты. Мәриям жөнінде төменде жеке айтпақпын.

	Сейілбек – менің әкем Міржақыптың пікірлес, жан жолдасы, айырылмас досы боп, 1929 жылы Сейілбек қайтыс болғанға дейін арақатынастары үзілмей өткен кісілер. 1925–1928 жылдары Қызылордада тұрғанымызда, Сейілбек ағамның әйелі болмайтын, бізге жалғыз өзі келіп-кетіп жүретін, қолында Мүслимасынан басқаларды көргенім жоқ, тек қызметшілері ғана болатын. Мүслима екеуміз бір класта оқыдық. Мүслима сабақты жақсы оқыды, есепке жүйрік еді. Мүслиманың менен екі жастай үлкендігі барды.

	1933 жылдың маусымында мен Томскіден Әулиеатаға келген бетім еді. Көшеде келе жатсам, қарсы алдымнан Мүслима шықты, қолында сәбиі бар, жанында күйеуі – Қалық, шұрқырасып амандаса кеттік. Қалық – әйгілі Әділбек Майкотовтың ұлы. Осыған орай тарихтан белгілі жайтты да айта кетейін.

	Қалық жас шағында әкесін атып өлтіргенін өз көзімен көрген кісі. Бұл сұмдықтан баланың шошынғаны сонша, бұл көрініс оның бүкіл өмір бойында елестеп, есінен кетпеуінен де болар, Қалық ашылып көп сөйлей бермейтін тұйық мінезді кісі еді. Мен білетін Қалық осындай болатын. Кейін қандай болып қалыптасып, өзгергенін көрмедім. Тағдыр басымызды қосуға жазбады. Сол достарым бұл дүниеде бар ма, жоқ па, ұрпақтары қалды ма? Әзірше беймәлім. Сауалдарыма жауап берерліктей біреу шығар деген үміттемін.

	Жоғарыда Сейілбек Жанайдаровтың зайыбы Мәриям туралы сөз өрбітбек болып едім, енді соған оралайын.

	Мәриям Жансұлтанқызы Сейдалина-Жанайдарова Сейдалин төренің қызы. Троицкіде туып, сол жерде гимназия бітірген. Орысша, қазақша сауатты. Өз заманында дарынды ақын қыз атанған. 1914 жылдары «Айқап» журналының беттерінде өлеңдері жарияланып отырған. 1914 жылы «Айқаптың» бірінші санында: «Зарлау», «Тұр, қазақ!», «Көздер» деген өлеңдері шыққан, соның бірқатарын назарларыңызға ұсынамын.



	ЗАРЛАУ

	Бұл не жылау,

	Бұл не жастар,

	Бұл не тарлық көкіректе?

	Бұл не ашу,

	Бұл не зарлар,

	Бұл не жану жүректе.



	КӨЗДЕР

	Көздерің түннен қара, күннен ашық,

	Түн ұйқым бұзылады түсім қашып.

	Кірпіктерің тігілген атқан оқтай,

	Намысымды ашуым кетер басып.





	Мәриямның әкесі Жансұлтан Сейдалин төре (1856– 1919 жж.) – қостанайлық. Қазан университетінің заң факультетін бітірген. Троицк қаласында бітімші сот (мировой судья) болып істеген.

	ХХ ғасырдың бас кезінде қазақша, орысша жазған мақалалары шығып тұрған. «Қазақ», «Алаш», «Сарыарқа» газеттерінде, «Айқапта»: құқық, заң, демократия мәселелері жөнінде мақалалар жариялаған оқымысты кісі болған.

	Мәриямның әкесі Жансұлтан Сейдалин Әбілқайыр ханның ұрпағы болса, шешесі Зәуре Махмұдқызы Жантөринаның төркін жағы – атағы асқан, Жантөре Жәңгірұлы – Қайып ханның немересі екені тарихтан белгілі.

	Мәриям Сейілбекпен Невель қаласында тұрғанда баладан қайтыс болған. Сейілбектің ататегіне тоқталып өтсек теріс болмайтын шығар, соған кезек берейік.





МЕЙРАМ ЖАНАЙДАРҰЛЫ


	(1844–1921)



	Мейрам қажы – Сейілбектің әкесі, Ақмола облысы, Атбасар уезінің Терісаққан болысында туып-өскен. Оязға көмекші болыс болып, ел билеген, Мейрам қажы атанған.

	Мұсылманша, орысша сауатты, араб тілінде жақсы білген. Жазба әдебиет өкілі, асқан ақындығымен танылған кісі. Араб ертегісі «Мың бір түнді» тұңғыш рет қазақ тілінде өлеңмен жырлаған. 1895 жылы Омбыда шығатын «Дала уалаяты» газетінің 41–48-сандарында Мейрам Жанайдарұлының «Мың бір түннің хикаясы» деп аталған жыр-дастаны жарияланған. 1990 жылы әдеби нұсқалар екі кітаптың 224–274-беттерінде жарық көрді.

	Ақындығымен қоса қазақтың материалдық мәдениетін зерттеумен шұғылданып, дүниежүзілік, ресейлік этнографиялық көрмелердің бірнешеуіне қатысқан. Қазақ киіз үйін, зергерлік бұйымдарын, ер-тұрманын, қару-жарағын ірі мұражайларға өткізген, сол үшін мал-мүлкін аямай шашқан кісі.

	1913 жылы Романовтар патшалығының 300 жылдығына Петерборға барып, шен тағып оралған. Өз тарапынан он екі қанат әшекейленген киіз үй сыйлаған (суреті бар). Оны жеткізген – Мейрамның бел баласы Омарбек мырза. Мейрамнан туған Омарбек, Сейілбек, Рахымбек үш ұл, қыздары да болған. Сейілбек Жанайдаров туралы Клара Әмірқызы «Алаштың бір азаматы», («Сарыарқа» журналы, 1998, №6) очеркінде Атбасардың мұражайын құрып жүрген кезімде бұрын осында тұрған, кейін Свердлов қаласына көшіп, сол жердің университетінде істеген Зоя Ивановна Тарчевская дейтін әйел де Мейрам қажыны көргенін айтқан еді. Қажының әйгілі жылқы фермасы болғанын көздері көрген.

	«Мейрамның өзі қалаға келгенде жаз күндері үстіне ақ бешпент киіп, мойнына ақ торғын орап жүретін өте көркем кісі» деп еді. Мейрам қажының суреті болмаса да, көрген әйелдің орысша айтсақ: «Словесный портретінің» өзі жетіп жатқан жоқ па?!

	Ендігі кезек Сейілбектің атасы Жанайдар туралы бір үзік сөз қозғасақ.





ЖАНАЙДАР ОРЫНБАЙҰЛЫ


	(туған жылы белгісіз)



	Ақмола облысы, Атбасар уезі, Терісаққан болысында аса дәулетті Орынбайдың отбасында дүниеге келген. Орта жүз Сүйіндік руының Төртуылынан шыққан. Жанайдар батыр жөнінде белгілі жазушымыз Ілияс Есенберлиннің «Қаһар» романында, атақты тарихшымыз Е.Бекмахановың «Казахстан в 20–40-годы ХІХ века» деген кітаптарында толық мәліметтер жазылған.

	Жанайдар – соңғы ханымыз Кенесарының ұлт-азаттық көтерілісінің белді қолбасшыларының бірі болған күрескер. Кенехан «Сұңқарым» деп ат қойған – Жанайдар батыры. Жанайдардың басына ата-бабаларынан айналып біткен байлығы мен ерлік батырлығына қоса әділеттігі мен атағы аңыздай ел ішіне жайылғаны да белгілі.



	Баласы Орынбайдың Жанайдары,

	Адасқан жөнге салды талайларды



	– деген сөздер тегін айтылмаған шығар. Алып отырған деректерім, жылдар бойы әр басылым беттерінде жарияланып келген дүниелер, оқырманға таныс бола тұрса да қайталауымның артықтығы болмас деп топшыладым.





ШОРМАН БИДІҢ ӘУАЕТІНЕН НЕ БІЛЕМІЗ?




	Шормановтардың шыққан жері – Павлодар уезі Баян-ауыл дуанына қарасты өлке болады.

	Шормановтардың арғы аталары – Күшік, Күшіктен – Шорман. Шорман мен Топай бәйбішеден бір қыз, төрт ұл туыпты.

	Тұңғышы Зейнеп – әйгілі Шыңғыс төре Уәлихановтың зайыбы. Шоқан Шыңғысұлының анасы. Ұлдары: Мұса, Мұстафа, Иса, Әбіжан, шын аты – Әбуғали Ибн Сина – Шорманұлдары. Шорман оқыған кісі, сауатын мұсылманша ашқанымен, орысша тілге жетік, ел ішіне қадірлі, турашыл, әділ би қызметін атқарған. Асқан байлығының арқасында ұрпақтарының болашағын ойлап, шетінен мұсылманша, орысша білім алуларына дүние-мүлкін аямайтын. Ел ішінде тұра бермей Омбыдан үй сатып аларында былай айтқан екен: «Омбыға барғанда тамақ ішетін, намаз оқитын орын керек», – деп. Ойын іске асырыпты. Сатып алған үйіне көз қырын сала жүрсін, бос тұрмасын ескеріп өзіне ағайындай сенімді кісісі Кемеңгер Атанұлы (Қошкенің атасы) ие қылыпты. Кейінгі жылдары бұл үйді қайтадан жөндеп, үлкейтіп салған қалған ұрпақтары болса керек.





МҰСА ШОРМАНҰАЫ


	(1819–1884)



	Мұса мырза оқыған, орысша, французша сөйлей, жаза білген. Баянауыл дуанына аға сұлтан қызметін 1854 жылдан 1869 жылдың наурызына дейін он бес жыл атқарған. Мұса мырза Ресей патшалығына қырық жылдай қызмет еткені үшін хорунжийдан – полковник шеніне дейін өскен. 1855–56 жылдарды Мұса мырза екі рет қазақ қауымы делегациясының құрамында Санкт-Петербург пен Мәскеуге барып, Николай I патшаның ресми қабылдауында болған. Мұса Шорманұлының жазушылық-журналистік дарыны да болған. Ол орыс басылымдарында қазақтың әдет-ғұрыптары туралы тарихи этнографиялық мақалалар жазып тұрған. «Киргизкие народные обычаи» деген еңбегі Семей облыстық газетінде 1871 жылы жарияланған. 1884 жылдың желтоқсанында Мұса Шорманұлы генерал-губернаторға келіп, туған халқының тұрмыстық ахуалын түзеу жөнінде өзі даярлаған жаңа жобаны табыс еткен. Сол сапарында 1884 жылы 26 желтоқсан күні кенеттен қайтыс болған.

	1885 жылғы шілде айының 18–23-і аралығында «Шүршіт қырылған» деген жерде Мұса мырзаға ас берілген, оған Семей, Ақмола, Петропавл, Павлодар уездерінен он мыңдай адам қатысқан екен.





МҰСТАФА ШОРМАНҰЛЫ


	(Туған жылы белгісіз)



	ХІХ ғасырдың бас кезінде өмір сүрген кісі. Мұстафа Шорманның екінші ұлы Павлодар уезі Баянауыл атырабы Ақкелін болысында дүниеге келген. Мұстафаның туған ауылын ел іші «Шорман ауылы» деп атап кеткен екен. Мұстафа мұсылманша, орысша білім алған зиялы, патшаға қызмет етіп, ел билеушілер қатарына жеткен кісі. Мұстафаның ақындық дарыны болғаны белгілі. Мұстафа Шорманұлы жөнінде қолда бар дерек жоқтың қасы. Қалың елден шыққан, бүгінгі күнге дейін аталып келген есімдер – Мұса, Мұстафа, Мұса (Жаяу Мұса) Байжанұлы. Бұл кісілердің аттары бірімен-бірі байланысты екені де тарихтан белгілі.

	Шорман тұқымдары ел билеген, дәуірлері жүріп тұрған заманында қайсыбір өздерінен төмен дәрежелі адамдарды жәбірлеуге, зорлық жасауға дейін барған.

	Мұса Байжанұлының есімін өздерінің өнерлі Мұсасымен тең санағысы келмей: «Бір Төртуылға екі Мұса артық» деп, Мұса Байжанұлына жаза қолданып, атын тартып алып, дүре салдырып, «Жаяу Мұса» атандырған. Осы жайтты ақын әрі сазгер Мұса «Ақ сиса» әнінде былай жырлайды:



	Ақ сиса, қызыл сиса, сиса, сиса,

	Қалмайды кімдер жаяу зорлық қылса.

	Шорманның Мұстафасы атымды алып,

	Атандым сол себептен Жаяу Мұса.



	Немесе



	Малым жоқ Шорман айдап алатұғын,

	Қорлығын Мұстафаның паш қыламын.



	Ал Мұса Шорманұлымен аттас келуін ақын былай келтіреді:



	Бір елден жадғас шықтық екі Мұса,

	Туады Шорман биден мырза Мұса.

	Байжаннан мен де тудым – сері Мұса,

	Жігіттер, шамаң келсе, маған ұқса –



	деп шырқаған екен сабазың.

	Мұса Байжанұлы кім? дегенге келсек, жазылған кітаптан алған деректі қысқаша келтірсем артықтығы болмас!





МҰСА БАЙЖАНҰЛЫ


	(1850–1929)



	«Туған жері Павлодар уезі Баянауыл өлкесі. Мұсаның әкесі Байжан шаруасына ыңғайы жоқ, тұрмыс күйлері кедейшілікке жеткен кісілер болған. Бұл жөнінде Мұса былай жырлаған:



	Байжанның мен баласы мырза кедей,

	Мойнымда тұмарым бар дөдегедей.

	Жаяу жүріп, аттыдай шіренемін,

	Жүз қойым, отыз жылқым бар немедей.



	Қазақ халқына Мұсаның қалдырған сазгерлік мұрасы бай. Кеңестер тұсында оның 70-ке тарта әндері жиналып, нотаға түсіріліп, алтын қорға енген. ҚСЭ-інің 4 томында: «Жаяу Мұса әндерінде қазақтың халық үлгілерінде өте сирек кездесетін құбылыс – классикалық музыканың формасын құратын ерекшеліктерінің болуы. Бұл «Ақ сиса», «Ескендір», «Тұрымтай» әндерінде анық байқалады.

	Мұса елінен ширек ғасыр бойы кетіп қалып, Еуропаның қалаларында, Литва, Польша және Қазан мен Орта Азияда (Ташкент, Самарқанд) тұрақтаған. Мұса 1895 жылы қыстауы Далба тауындағы Ақшоқыда соңғы күндерін өткізген. Қартайған шағында ермегі саятшылық болған екен. Қолында қыран құстар – бүркіт, қаршығаларды ұстап, соларды аң-құс салуға құмарланған екен. Ауылдары жақын Имантай (Қаныштың әкесі) ақсақалмен саятшылық құруда әменде бірге жүрген екен деп жазады Медеу мырза.





ИСА ШОРМАНҰЛЫ


	(1826–1901)



	Иса Шорман бидің отбасында дүниеге келген. Мектеп жасына жеткенде, туған бауырларымен бірге ауыл мектебіне түсіп мұсылманша, орысша оқып, білімін әрі қарай өз күшімен толықтырса керек. Бұл кісі жайлы айтарлықтай дерегім шамалы. Шорман әулетінің естияр-ересектерінің дүниеден бақилыққа аттанғаны қаш-а-а-н! Қалған жастары да аталарының өмірінен білетіндері аз, маған жеткізгендері – Иса қартайғанша туған өлкесінде өмір сүрген, адал еңбегімен, құрастырып жиған мыңдаған төрт түлік малы маңайындағы байлардан асып түссе керек. Сол байлығының арқасында мұсылмандық парызын өтеу үшін Мекке-Мәдинаға барып қажы атанған, өкінішке орай, Иса сол сапарынан елге жете алмай қайтыс болыпты. Жұрт осы кезге дейін Иса-қажы деп атап кеткен. Иса ұрпақсыз болмаған – өзінен туған Сахизинда деген ұлы қалған. Айтылған деректің шындығын құптайтын тұсты мен Ш.Қ.Сәтбаеваның «Сәулелі әулет» кітабынан алып отырмын. Шәмшиябанудың зерттеуімен табылған құжатта: «Мұсылманшылық парызын өтеу үшін алыстағы Сауд Арабиясындағы Мекке мен Мәдина шаһарларына Ақкеліннен аттанған сегіз кісімен бірге Иса Шорманұлы да сапар шеккен. Солардың үшеуі сол сапардан қайта елге оралмай қайтыс болған: Иса Шорманұлы – 75 жаста, Сәтбай Шөтікұлы – 80 жаста, Алтыбасар Жылқыбаев – 74 жаста екен. Бұл құжат 31.12.1901 жылы Павлодар уезі Ақкелін болысынан – Сәтбай Шөтікұлына берілген. Сәтбай Шөтікұлы (1823–1901) – Қаныштың атасы.





ЗИНДА–САХИЗИНДА ИСАҰЛЫ ШОРМАНОВ


	(1863–1935)



	Исадан туған Сахизинданы Зинда төре деп атап кеткен. Омбыда оқыған екі тілге жетік кісі екен. Ел-жұрт сыйлаған өте адал, мейірімді адам болса керек. Шорман әулетінің ішінде ең дәулетті, салтанатты тұрмыс құрған, іскер, шаруасына мықты болған деседі. Ақкелінде ұзақ жылдар болыс қызметін атқарғаны белгілі.

	1928 жылы ірі байлардың қатарында Зинданың да мал-мүлкін тәркілегенде (конфискация) қолынан үш мың жылқысын алған. Өзімен бірге бала-шағасын жер аударып, Ақтөбе облысына айдаған. Тұрақтап қалған жері – Ырғыз қаласы болыпты.

	Зинданы білетіндердің айтуына қарағанда, 1932–33 жылдардағы ашаршылықта Зинданың үй іші өте ауыр жағдайда жоқшылықтың зардабын аз шекпеген көрінеді. Айдау мерзімін өтеген соң, сағынған еліне бармақшы боп, поезбен Омбыға әзер жетеді. Мұндағы ағайын-туыстары ашаршылықтан жан-жаққа бытырап кеткенін көрген Зинда қайтадан үйіне кетуге ойланса да, жолы түспепті. Ошақ-отынан, балаларынан жырақ, панасыз қалған Зинданың өмірі ұзаққа бармай, аурудан қайтыс болыпты.

	Сахизинда ұрпағының бірі – туған қызы Шәмшиябану. Шәмшиябанудың шыққан күйеуі – Асфендияр Шорманов. Екеуінен туған жалғыз қызы – Мағмура Асфендиярқызының шешесі туралы айтып бергені мыналар: «Менің шешемнің өз тұқымдарынан шыққан Асфендиярға шығуы, Сіз білесіз, төрелерде бола беретін көрініс. Шешем 1902 жылы Омбыда туған, көп оқымаған, әкесі мұғалімдер жалдап мұсылманша, орысша оқытыпты. Қала тәрбиесін көрген шешем еуропаша сәнді киінетін. Қарым-қатынастары қазақ зиялылары, оқығандар болатын. Мінезі ашық, қолы шебер, дастарқаны жаюлы тұратын жомарт адам еді. Өмірдің ащы-тұщысын, барлық қиыншылығын жеңіп, 71 жасында дүние салды. Соңында менен басқа ұрпақтары қалған жоқ», – деп Мағмура осылай есіне алған-ды.





ӘБУҒАЛИ ИБН-СИНА (ӘБУЖАН) ШОРМАНҰЛЫ




	ХІХ ғасырдың басында дүниеге келген (туған жылы белгісіз). Орман бидің кенже ұлы Әбужан Омбыда оқыған, жан-жақты білімді мырза болғаны анық. Қолынан өнері тамған, ақылды-парасатты, өте көрікті кісі болғанын, аз да болса дерек беруші немересінің аузынан естігеніммен ортақтаспақпын.

	Әбужанның отбасында төрт ұл дүниеге келіпті, ең үлкені – Әмір-Темір Шорманұлы. Басқа балаларынан айтарлықтай дерек мүлдем жоқ, сондықтан Әбужан жайлы төменгі жолдары қанағат етіңіздер:





ӘМІР-ТЕМІР ӘБУҒАЛИ ИБН-СИНАҰЛЫ ШОРМАНОВ




	ХІХ ғасырдың екінші жартысында өмір сүрген. Мұсылманша, орысша білім алған ол француз тілінде сөйлей де, жаза да білген көрінеді. Әкесіне айнымай тартқан, сұлу келбетті, ақылды және өнерлі болған. Әбужан туған өлкесінде беделді, сыйлы болған хан тұқымынан шыққан кісі. Әбужанның алғашқы зайыбы Шәрбану Шыңғысқызы Уәлиханова-Шорманова, Шоқанның қарындасы, өзіне жиен боп келеді.

	Шәрбану мен Әмір-Темірден Нариман деген ұлы болған. Шәрбанудың өмірі қысқа, баладан опат болған соң, Шыңғыс жездесінің екінші ұрпағы – жиеншары Бәдіғұлжамал Қозыкеқызына үйленген. Бәдіғұлжамал өз заманында асқан сұлулығымен әйгілі боп көзге түскен бикештердің бірі.

	Бәдіғұлжамалға ғашықтық ынтамен, Ақан сері (1843–1913) мына әндерді арнаған: «Ләйлім», «Жамал қыз», «Ақтоқты». Бұл әндер жалпы елге тарап кеткен, осы кезге дейін айтылып жүр.

	Бәдіғұлжамал мен Әбужанның шаңырақ бақыты тым қысқа болған. Әбужан 1895 жылы жүрек дертінен кенеттен қайтыс болады. Бәдіғұлжамалдың қолында бір жарым жасар Мағрой есімді қызы мен алтыдағы Асфендияр жетім қалады. Бәдіғұлжамал жөнінде төменгі жолдарда айтылады, сондықтан Әбужаннан туған ұлы Асфендиярға жол берелік.





АСФЕНДИЯР ӘМІР-ТЕМІР (ӘМІР) ШОРМАНОВ


	(1894–1971)



	Асфендиярдың бойы ортадан жоғары, ашаң денелі, сұлу көрікті болған.

	Әртүрлі музыка аспаптарында (пианино, гитара, мандолина) ойнай білген өнерлі. Орысшадан шетел тілдерін кем сөйлемеген зиялы, оқымысты болған. Семейдің мұғалімдер семинариясын бітірген соң, Омбыдағы ауылшаруашылық мектебін бітірген, агроном. Еңбек жолын Баянауыл, Қарқаралы, Павлодардан бастаған, агроном-практик боп істеп жүрген. 1935–1940 жылдары Кеңестің «Қызыл террор» қуғын-сүргінінен құр қалмаған. Асфендияр жазықсыз айыпталып, соттың шығарған үкімімен Красноярск лагеріне айдалған. Лагерьдің ауыр жұмысы мен көрген аштығынан құр сүлдесі қалып, Алматыға әзер жеткен екен. НКВД Алматыда тұрғызбаған соң, Отан соғысы жылдары Шамалған станциясында «Казгоссортсемфондтың» бөлімшесінде агроном болып жұмыс істеген.

	Асфендиярдың зайыбы өздерінің тұқымынан туған – Шәмшиябану Сахизиндақызы Шорманова, әкесі Сахизинда Шорманның үшінші ұлы Исадан туған.

	Асфендияр мен Шәмшиябанудан естіген әңгімелерін, 1940 жылы Мағмура әкесімен бірге Шамалғанда тұрған кезін былайша есіне алған еді: «Біз Шамалған станциясында тұрғанымызда, әкем ұзақ кештерде өзара өткен-кеткенді, Омбыдағы оқиғаларды есіне алып отыратын. Әкемнің айтуынша 1914 жылдың майында, Ғайнижамал Баймұратқызы Досымбекова құрбым, ақын-жазушы Міржақып Дулатовқа тұрмысқа шыққанда, Люблинода өтетін тойларына қатысуға, Сәдуақас ағам зайыбымен және өзіме арналған шақыру қағазын жіберген Гая болатын. Бізден басқа Омбының қазақ, орыс зиялылары, оқушылардан: Мағжан, Сәкен, Біркей (Айбасов) Қошке әулеттері (құдалары), ағайынды Сейітовтер, адвокат Айдархан әйелімен, өздерінің туғандары, ұмытып барам, Халима Әбдірахимова, шешесі Әфифа абстаймен («абстай» – татарша «бәйбіше» деген сөз), сұлтан Шорманов, Әмина Қуанышева тағысын тағы көп кісілер қатысқан болатын.

	Омбы клубтарында жастардың ұйымдастыруымен концерттер өтетін.

	Ақындарымыз – Мағжан, Сәкен өлеңдерін оқитын, жеке шығып ән салатындары да бартын. Концерттің соңынан орындықтарды залдың айналасына жиыстырып қоямыз да, шекті аспаптардан құрылған оркестріміздің орындауымен: вальс, краковяк, полька билерін шаршағанша билейтінбіз» деген тамаша әңгімесін талай естігем», – деп, Мағмура есіне алған болатын. Маған беймәлім деректерді жеткізіп берген Мағмураға шексіз ризамын. Көріп отырсыздар, омбылықтардың арақатынасы қалай, әңгімесі қандай тамаша!

	Асфендиярдан туған жалғыз қыз – Мағмура. Мағмура жоғары білім алған, ашық-жарқын мінезді, сөйлесе, сөзге жүйрік, әр нәрседен хабардар кісі. Ата-бабаларының шыққан тегін жақсы білетін зерек, көпшілігін ұмытпай есінде сақтап қалған. Мағмурадан алған деректемелер бойынша жазып отырмын.

	Мұса Шорманұлынан туған ұрпақтарға қайта айналып өтелік.

	Мұса мен Нағжаннан төрт ұл, екі қыз дүниеге келген: 1) Сәдуақас; 2) Біләл; 3) Жами; 4) Кәбіш; 5) Шәмші; 6) Ажар.





СӘДУАҚАС МҰСАҰЛЫ ШОРМАНОВ


	(1854–1927)



	Мұса мырза тұңғыш ұлы Сәдуақасты Омбыға апарып, күтуші, тәрбиешілер жалдап, мұсылманша, артынан гимназияға түсіріп, орысша оқытады. Сәдуақас гимназияны үздік бітіріп шыққан, әрі қарай оқымаған. Білімін өз бетінше толықтырып, жетілдірген. Орысша, французша еркін сөйлеп, жаза білген. Сәдуақас дарынды ақын болғанын белгілі қоғам қайраткері Смағұл Сәдуақасовтың 20-жылдары жазған: «Қазақ әдебиеті. Тарихи талдау» деген очеркінде: «М.Жұмабаевтан кейін, хал-қадірінше көрініп жүрген қазақ ақындарының арасынан, мысалы, Сәдуақас Шормановты айтуға болады» делінген. Ел аузында айтылып жүрген, Жарылғапбердінің «Ардақ» әніне арнап Сәдуақас Мұсаұлы мынадай өлең шығарған:



	Ей, Ардақ, сен – ақ қоян шыңда жатқан,

	Мен – мерген ғашық оғын саған атқан.

	Атқан оқ нысанаға жетсе дағы,

	Сені әкең ауылымнан ала қашқан.



	Сәдуақас Баянауылда екі жерден мектеп ашқызып, тастан қаланған мешіт салдырған. Сәдуақас мырза өте мейірімді әрі қолы ашық жомарт кісі болған. Жетімдер мен жесір әйелдерге жәрдемін аямаған. Ел ішінде қаржы жинастырушыларға өзі жүз сом бергендігі белгілі.

	Сәдуақас мансапқорлықты сүймеген, болыс, ауылнай, қазы-би де болмаған. Омбы, Семей, Ақмолада шығатын газеттерде орыс тілінде мақалалар жазып тұрған. Сәдуақасты жұрт аса құрметтеп, әділдіктің жаршысы ретінде, «Сәке» деп атап кеткен.

	Сәдуақастың жастай қосылған зайыбы – Нұрида Уәлиханова, Зейнеп пен Шыңғыс Уәлиханов төренің қызы, Шоқанның қарындасы болған. Нұрида мен Сәдуақастан Мақсұт есімді ұл туған, ол сәби шағында аурудан қайтыс болады. Осыдан кейін көпке бармай, ауыр науқастан Нұриданың өзі де дүниеден өткен.

	Сәдуақас екінші рет төре тұқымынан шыққан Зейнеп Айтбақинаға үйленді, ол келіншегінен бала сүймеген екен.

	Тағдырдың жазуымен, әмеңгерлік салт-ғұрып бойынша, 1895 жылы дүние салған Әбужан Шорманұлы ағасынан жетім қалған екі баласымен, әмеңгерлік салт-ғұрып бойынша жесір Бәдіғұлжамалды Сәдуақас алған. Бұл шаңырақта 1901 жылы Нәфиға есімді қыздары туған.

	Асфендияр мен Нәфиға Сәдуақастың тәрбиесінде өскен кісілер.

	Сәдуақас 1927 жылы 73 жасында Омбыда қайтыс болыпты.





НӘФИҒА СӘДУАҚАСҚЫЗЫ ШОРМАНОВА-СЕЙІТОВА


	(1901–1939)



	Нәфиға Баянауылда туып, Омбыда өскен. Мұсылманша хат таныған, орысша оқып, орта дәрежелі білім алған. Нәфиғаны жақсы білетіндердің сөзіне қарағанда: «Нәфиғаның келбеті аса сұлу, орта бойлы ашаң денелі, үлкен көздері жайнаң қағып, күлімсіреп тұратын, мінезі жұмсақ, мейірімді, көңілді жүретін жан болатын. Киім-кешекті пішіп, тігетін қолы шебер тігінші еді. Кестелеп қалдырған бұйымдары таңғаларлықтай әдемі, көп еді. Жетім-жесірлерге жәрдем беруге тартынбайтын қолы ашық, жомарт еді. Қонақты күтуде алдына жан салмайтын, қашанда үйіне бара қалсаң, түрлі тағамдары дайын, мол дастарқаны жаюлы тұратын, қонақжай кісі болатын еді ғой», – деп естеріне алатын.

	Салтанатты тұрмыс құрған ата-анасы жалғыз қызы Нәфиғасын кішкене кезінен бастап Еуропа тәртібімен өсіріп, тәрбие берген. Оның сәнді киінуіне, емін-еркін жүруіне көңілдерін бөліп отырған. Нәфиғаның араласқан достары өзі секілді зиялылар болған, солармен бірге Омбыда өтетін ойын-сауық кештерінен қалмай барып жүрген. Мұндай орталықта бойжеткен сұлу қызға жігіттердің көздері түспей қалушы ма еді?

	Томск университетінің медицина факультетін 1916 жылы бітіріп келген дәрігер Асылбек Жұманұлы Сейітовпен кездесіп, танысады. Асылбек Нәфиғаны бір көргеннен-ақ ғашық боп қалады, Нәфиға да кет әрі емес сықылды көрінеді. Осыдан кейін екеуі жиі ұшырасып, бір-бірін сынасып та үлгерген. Көңілдері жарасқан күйде, өмірлік тұрмыс құруға тәуекел деп бел байласқан. Асылбектің ендігі мақсаты – қыз әкесінің рұқсатын, ақ батасын алу үшін алдынан өту. Асылбек төре-сұлтан Сәдуақас Шормановтан жүрексініп именіп тұрса да, ізетпен алдына келіп, адал ниетін қабылдауын өтінеді. Сәдуақас мырза, Асылбектің шыққан тегін жақсы біле тұра, оған мән беріп елемеген сыңай танытты. Сәкеңнің Асылбектің жеке басының қадір-қасиетін тани білгендігінен, сынынан өткізіп, алып тұлғасын бағалауынан туған шешімі деп айтуымыз лазым. Бұл тұста көзге ілінген Асылбек күні-түні тыным тапай, халыққа дәрігерлік көмегін аянбай, еңбек етіп жүрген кезі.

	А. Сейітовтің «жақсы дәрігер» деген атағы аз уақыттың ішінде елге жайылып та үлгерген болатын. Жұрттың сауабына қалып, алғысына кенелген шағын Сәдуақас естіп те, көріп те жүрген еді. Көрді деуіміз – өзіне сәлем беруге келушілер қатарында Асылбек те барып жүретін. Асылбек келген сайын әңгімелескенде, әр сөзін баппен, жүйесіне келтіріп шебер айтып отыратын. Оның салмақты мінез-құлқы, ерекше көрінетін мәдениеттілігі, әдептілігі өзге жастармен салыстырғанда бір төбе жоғары тұратынын байқаған Сәкең Асылбекті неге ұнатпасын? Қызының Асылбекпен бақытты өмір сүреріне көзі жеткен соң, қосылуына қарсылық етпей, сенімділікпен ақ батасын берген, жарықтық. Нәфиға мен Асылбек Жұманұлы Сейітовтің тойы Омбыда өткен. Оған төңіректегі барлық ағайын-туыстары мен құда-жекжаттары қалмай қатысқан. Сәкең ата-ана парызын өтеген, қызының жасауын (алтын, күміс бұйымдарына шейін) толығымен беріп ұзатқан. «Жақсының – жақсылығын айт, нұры тасысын» дегендей, Сәкеңнің ұлы тұлғасы жұрт есінде сақталып, ұмытылар емес.





БІЛӘЛ МҰСАҰЛЫ ШОРМАНОВ


	(Тутан жылы белгісіз)



	Біләл өз ауылының мектебіне түсіп, мұсылманша оқыған, одан соң әкесінің жалдаған мұғалімдерінен орысша, французша оқып, хат таныған. Біләл мырза жүйелі түрде басқа оқу орындарында дәріс алмаған. Әкесінің кабинетіндегі қабырға бойы сіресіп жинақталған мыңнан аса кітаптары, кісі қызығарлықтай бір қалыпта қойылыпты. Әдемі мұқабалы кітаптарын сәндік үшін жиып қоймай, балалары пайдаланып оқысын деген ниетпен шкафтарды кілттемейді екен. Біләл бала шағында кітаптарды көп оқитын болған. Орыс классиктерінің – Толстой, Чеховты оқып, Пушкин, Лермонтов, Тютчевтердің өлеңдерін жаттаған. Шығыс-Батыс әдебиеті мен ескі тарихқа аса зер сала оқып, көңіліне түйе білгендіктен, ол өзінің аса білімді болуына қол жеткен.

	Мұса мырза Біләлді ерте үйлендіріп, тиісті еншісін беріп, жеке отау иесі етіп шығарған. Біләлдің үйленген зайыбының есімі белгісіз, өздерінің төре тұқымынан шықса керек. Бұл отбасында дүниеге келген балалары: 1) Зейнеп; 2) Нұрмұхамед (Нұқыш); 3) Фарида; 4) Жаймұхамед (Көкен); 5) Халима; 6) Жармұхамед (Жаржан).

	Зейнеп, Фарида, Халима Біләлқыздары жайлы дерегім жоқ, туыстары да бейхабар (Сейітовалар).





ЖАРМҰХАМЕД (ЖАРЖАН) БІЛӘЛҰЛЫ ШОРМАНОВ




	Біләл Мұсаұлының ең дарынды ұлы – Жармұхамед – Жаржан аталып кеткен. Омбыдағы гимназияны үздік оқып бітірген. Гимназияда оқи бастаған кезінен әкесі Жаржанға тәрбиеші (гувернер), күтуші (служанка) ұстап тұрған. Би билеуді үйрететін әртісті, шетел тілін оқытатын мұғалім жалдап оқытқан. Осыдан кейін оқуын жалғастырмай, Жаржан еліне оралып, болыс боп сайланады да, біраз уақыт жұмысын атқарып жүріпті.

	Жаржанның үйленген әйелі (құда түсіп алып берген, аты белгісіз) Ақмоланың билік тізгіні қолында тұрған атақты бай, Ыбырайдың қызы. Жаржанның отбасында Әлихан есімді ұл туған. Жаржан туып-өскен ортасында әрдайым шат көңілде, жайдары күйде жүретін ашық мінезді бола тұрса да, айтқанынан қайтпайтын, бірбеткейлік қайсарлығы да болған көрінеді.

	Ауыл-аймақтарда жастардың қатысуымен өтетін ойын-сауық кештерінде домбырамен ән салатын, айрықша өнерімен ел-жұрттың назарын аударған әнші «өнерпаз-Жаржан» аталып, замандастарының құрметі мен сыйлығына бөленген. Жаржан жақын құрбы-достарымен ел ішін тегіс аралаған көрінеді. Барған жерлеріндегі көпті көрген шешен тілді ақсақалдармен кездескен сайын олардың ғибраты мол сөздерін естіп, өнегелі әңгімелеріне мән беріп, зейініне дарыта білген. Омбыда өсіп, Еуропа тәрбиесін алса да, қазақтың тұрмыс-күйін, әдет-ғұрпын, салт-дәстүрін жақсы білгені анық. Көрген-білгендері жұрттан артық болмаса кем түспейтіндей тең дәрежеде болған кісі.

	Баянауылдағы Боқырау (Покровск) жәрмеңкесіне барғанда, атақты балуан Қажымұқан Мұңайтпасұлымен, әнші Қали Байжановпен танысады. Жәрмеңкеде әншілік өнерімен атағы жайылған Майра Уәлиқызымен Жаржанның танысқандығы туралы, Майраны жұрт қалай қарсы алғаны туралы кішкене кезімде Әміре, Иса ағаларымнан естігенім есімде. Олардың айтуынша және басылымдарда жазылғаннан білгенім: «Қоянды жәрмеңкесіне келген әнші Майраны жұрт қошеметпен қарсы алып, өзіне арнап жеке тігілген киіз үйге түсірген, қасына күтуші-даяшылар қойылған. Майраны көруге, әнін тыңдауға ойын-сауық өтетін үйге лық толған кісілерден аяқ алып жүрер жер қалмапты. Үйге сыймағандары үйдің жабысынан, есігінен сығалап, Майраның салған әнін тыңдаған екен.

	Майра домбыра мен сырнайды (гармонь) керемет шебер орындайтын музыкант әрі сазгерлігі де болған. Майра сырнайын тартып, өзінің шығарған «Майра» әнін салғанда, гармонының үні мен даусын бірдей шығарып, әнді әртістігімен түрлендіріп, құбылтып салады екен. Оның сүйіп айтатын әндері: «Екі жирен», «Нұркүләндам», «Зұлқия»; татардың халық жырлары: «Ғалия-Бану», «Қара орман», т.б.

	Жаржанның нәзік жаны, өнерсүйгіштігімен, Майраның сұлу көркіне, әншілік өнеріне бір көргеннен есі кетіп ғашық болады. Жаржанның Майраға деген махаббаты күннен-күнге өрши түседі. Майраны жан-тәнімен сүйгендіктен, бірін-бірі жақсы көргендіктен, Жаржан алды-артына қарамастан, 22 жастағы Майраға 1912 жылы үйленеді.

	Жаржанның Майраға үйленгеніне барлық Шормановтар қарсылық көрсеткен. «Бізге тең келмейтін, қайдағы бір бөрікші қу кедейдің қызын алғаныңды кешірмейміз. Жұртқа не дейміз? Ыбырай құдамыздың бетін қалай көреміз» деген сөздерді естісе де, Жаржан туыстарының дегеніне көнбей қойған. Майраны туыстарына алып бара алмағандықтан, Майраға арнап Нияздың Қаракөлінің жағасына ақ отау тіккізіп берген. Салтанатты жиһаздалған осы отауда екеуі аз жыл қызықты өмір сүрген екен. Қызығы мол тұрмыстары таусылмайтындай көрініп жүргенде, Жаржан ойда жоқта қатты сырқаттанып қалады. Дәрігерге қаралуға Омбыға келеді. Таныс, бұрыннан білетін дәрігердің берген кеңесімен, Жаржан ауруханаға жатып, операция жасатады. Тәуір боп жазылып кеткенше Омбыда қала тұруды жөн санапты. Жаржан науқасынан біртіндеп басын көтеріп, жазылғандай болады.

	Төсек тартып жатқан кезінде Жаржанның есіне не түспеді дейсіз?

	Бір Майра үшін оның жолында басын тігуі барлық ағайын-туғандарды ренжітіп, қол үзіп кеткені Жаржанның жанына батпауы, ойына алмауы мүмкін емес.

	Осындай уайым мен қапалану үстінде Жаржан науқасынан айыға алмаған. Ауруы асқынып, қайтадан қиналып төсек тартып қалғанында, Майра үнемі бағып, күтумен күні-түні қасынан кетпеген. Майра көзін ілмей, бұл түндері қалың уайыммен өткізген шағында мазасын алатын – өзінің опасыздығы. Біреудің отбасын бұзумен, тағдырына қиянат жасағаны үшін өкінбеді, ойына алмады деу ақылға сыймайды ғой. Орыстың мәтелі: «На чужом несчастье счастье не построишь» дейтіні де есінде. «Жаржанның ауруға шалдығуы да, бәлкім, менен болар, әлдебіреулердің қарғысы тиді ме? Олай ойлауым да қате шығар, кім біліпті? Менің бар айып-жазығым, Жаржанды шексіз сүюімнен деп білемін», – деп, өзін-өзі жұбатқандай, ағынан жарылады, байғұс. Сондықтан Майраны жазғырып кінәлауға бола ма?

	Опасыз дүние-ай, Жаржан Майраның қолында Омбыда қайтыс болған. Туған-туыстары жиналып мәйітін елге алып жүрерде Майра бірге шығады, Павлодарға жеткенде Шормановтар Майраны сол жерде қалдырып кетеді.

	Сөйтіп, Майра сорлы күйеуіне топырақ сала алмаған. Майра 1890 жылы туып, 1927 жылы 25 қаңтарда, 37 жасында дүниеден өткен.





НҰРМҮХАМЕД (НҰҚЫШ) БІЛӘЛҰЛЫ ШОРМАНОВ




	Өткен ғасырдың жетпісінші жылдарына дейін өмір сүріпті. Ұлғайған жасында аурудан қайтыс болыпты. Нұрмұхамед – Нұқыш Біләлұлы жайлы жазылған деректі ұшырата алмадым.

	Нағашысын жақсы білетін, қолында өскен Клара Асылбекқызынан естігенімді бөлісейін. Төменгі жолдардан Клара жөнінде жеке жазғанымнан оқисыздар. Әзірге сабыр сақтай тұралық.





ЖАЙМҰХАМЕД (КӨКЕН) БІЛӘЛҰЛЫ ШОРМАНОВ




	Жаймұхамед – Біләл Мұсаұлының екінші ұлы. ХІХ ғасырдың соңғы жылдарында дүниеге келген. Ата-анасы Жаймұхамедті еркелетіп Көкен деп атап кеткені мәлім.

	Шорман әулетінің барлық ұрпақтары шетінен оқыған, ел-билеушілер санатындағы, атақтары әйгілі зиялылар. Көкен де солардың қатарында оқыған, зиялы болуы ықтимал деп болжаймын. Сөз етерліктей Көкен жайлы жазылған мәліметтің болмауынан Шормановтардың жиен-немерелерінен сұрағанымда, олар да еш нәрсе білмей шықты.





АСЫЛБЕК ЖҮМАНҰЛЫ СЕЙІТОВТІҢ ҚЫЗДАРЫМЕН ТАНЫСУ




	Роза, Кларамен алғашқы танысуым 1990 жылы қалай өткенін сол кезде жазып қойған естелігімді өзгертпестен алдарыңызға ұсынғанды лайық көрдім.

	«Шілденің қайнап тұрған күнінің бірінде үйден шықпай, кітап оқып отырғанымда, телефонның шылдырынан селт ете қалдым. Трубканы алсам, құлағыма әйелдің жұмсақ даусы:

	– Гүлнар апай боласыз ба?

	– Иә, – дедім.

	– Роза Асылбекқызы Сейітова боламын, – деп жөнін айтты да, сөйлеп кетті: – Апа, соңғы уақытта өтіп жатқан барлық жаңалықтарға қанықпын, папаңыздың – Міржақып ағамыздың аты шығып, ортамызға оралуымен шын жүректен Сізді құттықтаймын! Өзіңізбен жолығып танысқым келеді, мен Жандосов көшесінің бойында тұрамын, телефонымды жазып алыңызшы, – деді. Бір аптадан соң Роза телефон шалып, үйіне қонаққа шақырды, қабыл алып рақметімді айттым. Келесі күні үйіне бардым. Сіңлісі Клара екеуі қарсы алдымнан шығып, күтіп алды. Бір-бірімізбен құшақтасып, құшағымыз жазылар емес. Жақын бауырларымды көргендей, қуанғанымнан сөзге келе алмай, үн-түнсіз көңілім босап, көзімнен жасым сорғалады.

	Алғашқы кездесуіміз 1990 жылдың тамыз айында осылай басталған еді. Розаның шағын пәтерінің бөлмелері мұнтаздай жиюлы да таза. Жайылған дастарқан үсті түрлі тәтті тағамдарға толы. Мұның бәрін пісірген Розаның өзі екен. Қолымызды шайып, үстел басына отырдық. Тамақ ішіліп, шайға дейін үзіліс жасалды. Менің асығып жеткенім де осы еді, Роза екеуміз диванға барып жайғасып отырдық та, әңгімеге кірісіп кеттік.

	Ғайнижамал анам Омбыдағы араласып жүрген таныстарының ішінен айрықша бөліп алып, жақын тартып достасқан ағайынды Сейітовтерді аузынан тастамай айтып отыратынын талай естігем. Ал Асылбек ағам әкемнің қасындағы серігі, жан досы болған.

	Ол жылдары кішкене баламын ғой, ауылда бірге тұрған шақтағы еміс-еміс көріністер болмаса, бәрін біле бермеймін. Асылбек ағаның келбетін көзіме келтіре алмаймын. Есейгенімде ағамен жолығуға нәсіп жазбағанына өкінемін.

	Розаға өзімнің басымнан кешкен өміріме қысқаша тоқталып өттім де: «Ал ендігі кезек сенікі. Сейітовтердің шыққан тегі, нағашыларыңнан не білесің, толық айтып беруіңізді өтінем», – дегенімде, мынадай әңгімесін естіп, оны асықпай қағазға түсірумен болдым.

	Розаның берген деректеріне көңіл бөлейік: «Біздің атамыз Жұман Сейітов (туған жылы белгісіз) орта дәулетті шаңырақта дүниеге келіпті. Сейітовтер әулеті Павлодар уезінің Баянауыл өлкесінен шыққанымен, елден ерте кетіп, Омбыда тұрақтап қалған кісілер. Жұманның ата-анасы ұзақ өмір сүрмей, аурудан қайтыс болыпты. Жетім қалған жас баланы асырап өсірген жанашыр ағайындары болса керек. Оқу жасына жеткенінде, ауыл мектебінде мұсылманша оқытып, сауатын ашқызыпты да, Омбыдағы дін мектебіне (церковно-приходская школа) түсіреді. Ол заманда мұсылмандарды христиан дініне шоқындыру саясатын жүргізуші миссионерлер ел аралап, үгіттерін жүргізетін кез. Жұманның шала сауатты туыстары мүмкін солардың ықпалына көнді ме? Кім біліпті? Өздерінше, әйтеуір орысша оқып, білім алып шықса жетіп жатыр, әліптің соңын көре жатармыз деген ойлары болған шығар. Балада ерік болушы ма еді, үлкендердің сөзін тыңдап, берген ақылдарын алып, әлгі мектепте оқи береді. Бұл мектебін үздік бітіріп шығады, онымен қанағаттанбай, білімін әрі қарай өз күшімен оқып, толтыра берген. Екі тілде бірдей сайрап сөйлейтін Жұманның бар арманы – тілмаш-переводчик болу екен. Сөзге шешен ақылды әрі сауатты өзін топ алдында қысылмай еркін ұстай алатын Жұман жоғары лауазымды шенеуніктердің көзіне ілінсе керек. Солардың көмегімен қолы жұмысқа жетіпті.

	Тұрған жұмыс орны қатардағы мекемелердей емес, Омбы губернаторының тілмашы ретінде орналасқан. Бұл қызметін ұзақ жылдар атқарып жүргені аян.

	Жұманның үйленген зайыбы – Хадиша Әйтенқызы. Екеуі бір қыз, бес ұл тәрбиелеген: 1) Жамал; 2) Сұлтанбек; 3) Мұсылманбек; 4) Асылбек; 5) Омарбек (ерте шетінеген); 6) Мұратбек Сейітовтер.

	Балаларының жоғары білім алуларына әкелері аянбай бар қаражатын жұмсаған кісі. Ізгі тілегіне жеткен абзал жан, бұл дүниеден көңілі тыныш өткен екен.





СҰЛТАНБЕК ЖҰМАНҰЛЫ СЕЙІТОВ


	(1885 – ????)



	Сұлтанбек – Жұманның екінші баласы, Омбыда туған. Омбы гимназиясын бітірген, одан соң жоғары білімді топограф боп қызмет атқарған. 1928–1930 жылдары заманның бүліне бастағанын (тәркілеу, қуғын-сүргін) көріп, өзінің сау қалмасын сезеді де, Омбыны қимаса да, басқа жаққа кетуді дұрыс деп ойлаған. Шығыс Қазақстанға кетіп, сондағы Лесничествоға жұмысқа тұрады. Сөйтіп, 1937 жылғы қуғын-сүргінде ұсталмай, аман қалған. Соңғы тағдыры белгісіз.





МҰСЫЛМАНБЕК ЖҰМАНҰЛЫ СЕЙІТОВ


	(1887–1937)



	Омбыда туған. Жоғары білімін Омбыда алған–экономист. Мұсылманбек Алашорда қозғалысының белсенділерінің бірі, алашорда партиясының мүшесі болған.

	Орынборда өткен съезге не іс сапарымен Орынборға келген кездерінде өзінің пікірлес жан-жолдасы Міржақыптың үйіне түсетінін, Роза анасы Нәфиғадан естігенін айтып берген-ді.

	Мұсылманбек 1937 жылдың құрбаны.





АСЫЛБЕК ЖҰМАНҰЛЫ СЕЙІТОВ


	(1894–1937)



	Омбыда туған. 1911 жылы Омбының ерлер гимназиясын үздік бітірген. Сол жылы Томскіге барып, университеттің медицина факультетіне түсіп, 1916 жылы тамамдаған. Асылбек Алашорда партиясының мүшесі.

	1917–18 жылдары М. Дулатов құрған атты әскер құрамында дәрігер боп қызмет атқарған. Әлихан, Ахмет, Міржақыптардың айнымас жолдасы, әр кезде бірге жүрген азамат.

	Асылбектің еңбек жолы 1916 жылы Омбыдан басталған, алғашқыда земстволық дәрігер боп бір жыл істеген, кейін әр жерде дәрігерлік қызмет атқарған. Семейде өзімен бірге жұмыс істеген дәрігер М.Ф.Пшеницина, А.С.Порнягиналардың айтуынша: «Асылбек Жұманұлы Сейітов өз ісіне жанымен берілген, халықтың денсаулығын сақтау жөнінде аянбай қызмет еткен жоғары дәрежедегі білімпаз дәрігер болатын.

	Оба, сүзек, шешек сияқты жұқпалы аурулар ел ішіне жайылған эпидемия кезінде, Асылбек көмекшілерімен (фельдшер) бірге ел аралап, ауруларды ашылған ауруханаларға салып дәрігерлік көмек беретін. Жұқпалы аурулар өршіп кетпеуі үшін алдын ала шаралар жасауда бар күшін, бар білімін салатын. Газет басылымдарында орыс, қазақ тілінде «Тән саулығын сақтау» тақырыбына жазылған мақалалары кең тарап, жарияланып тұратын», – деп естеріне алады әріптестері. Асылбектен емделіп шыққандардың бірі – ҚазПИ-дің доценті, тарихшы Сәдуақас Құрманғалиұлы Бакшиловтың айтуынша: «1929 жылы өкпе ауруынан өлім халіне жеткенімде, мені емдеп, таза жазып жіберген Асылбек Сейітов ағамыз еді. Ол кісі өте мейірімді, ақкөңіл, жұмсақ мінезді адам болатын» дегені бар. Бакшилов 1994 жылы дүниеден өткен кісі. Асылбекті студенттік кезінен білетін, өзі де Томск университетінде бірге оқыған Ермеков Әлімхан Әбеуұлы былай есіне алады: «Асылбек сабақты үздік оқыды. Өте кішіпейіл, егер біреудің жағымсыз істерін жақтырмаса, ойын бүкпей, бетіне тура айтатын турашыл еді.

	Асылбек өмірінде атақ-даңққа қызықпайтын, бар ықыласы – адамзатқа адал қызмет қылу жолына өзін бағыштаған, еңбексүйгіш азамат болатын».

	Асылбек Сейітов 1922 жылдан – 1937 жылдың маусымына дейін Семейде 15 жыл қызмет атқарған. Облыстық денсаулық сақтау бөлімінің меңгерушісі ретінде қыруар шаруалар тындырған. Өзінің басқаруымен әр ауданда ашылған: амбулатория, медпункттер, әйелдер босанатын үйледе істейтін түрлі маман дәрігерлер мен медучилище бітірген жергілікті фельдшерлерді қосып жұмысқа тартқан. Сөйтіп, колхозшылар мен жалпы елге дәрігерлік көмек алуларына жәрдемін тигізген, қамқоршы болған.

	А. Сейітовтің беделі таудай биік, жұрт сыйлайтын құрметті азамат болған. Асылбектің еңбекқорлығы мен қолына алған әр істі жолға қоя алатынын бағалаған.

	Қазақ Денсаулық сақтау Халық Коммиссариаты оны Семейден Алматыға шакырып, Жоспарлау бөлімінің бастығы етіп жұмыска орналастырған. Асылбек бұл кызметі мен өзінің сүйікті дәрігерлік жұмысын да катар алып жүрген. №5 емхананың бас дәрігері болып аз уакыт істеп жүрген кезінде (1937 жылы маусым айынан бірінші желтоксанға дейін) жұмыс үстінде Ішкі істер Халык Коммисариаты (НКВД) тұткынға алған.

	Асылбекті түрмеге каматуға себепкер болған ағайын арасынан шыккандардың жапкан жаласы, оны Асылбектің кыздары әкелері акталған кұжаттарынан білген. Асылбек Жұманұлы Сейітов 1937 жылғы «Қызыл террордың» кұрбаны.

	Омарбек сәби шағында ерте кайтыс болған.





МҰРАТБЕК ЖҰМАНҰЛЫ СЕЙІТОВ


	(1898–1937)



	Жұманның кенже ұлы Мұратбек Омбыда туған. Өзінің таңдауымен 1918 жылы Омбының коммерциялык училищесіне түсіп, бітіріп шығады. Мамандығы бойынша екі жылдай кызмет істеген. 1920 жылы Омбыда ашылған медицина институтына окуға түсіп, оны 1925 жылы тамамдаған. Алғашкы дәрігерлік кадамын Баянауылдағы емханадан бастапты. 1928 жылы Мұратбек отау кұрып, Роза есімді сұлу кызға үйленген. Бұл отбасында 1930 жылы тұңғыш ұлы Суниятсен туыпты, оған тетелес екінші перзенті Надясы дүниеге келген. Бес жылдың аралығында Мұратбек тәжірибелі, колы епті хирург боп, түрлі операциялар жасап, көптеген ауруларды емдеген. Мұратбектің ауруларға берген медициналык көмегі өзіне канша канағат, куаныш әкелгенімен, көңіл күйі алаңдай бастайды.

	1928–1930 жылдары ел ішінде өтіп жаткан тәркілеу, ірі байлардың катарында орта шаруалардың кетуі, т.б. Мал-мүліктерін тізімдеп алып, тәркілеу басталғанын, оның соңы немен тынғанын окушым білесіздер. Жазыксыз байғұстардың көрген күні ертең өз басына келетіндей, Мұратбекті ойға түсіріп, берекесін кетіре бастапты.

	Тыныштыктан айырылған Мұратбек кызметін калдырып, баска жакка коныс аударуға мәжбүр болыпты.

	Содан соң Көкшетау облысы, Еңбекшілдер ауданы, Казгородокқа (бұрынғы Сырымбет) келіп орналасыпты. Тұрған қызметі – аудандық емхананың бас дәрігері әрі хирургі болған. Бұл жерде де адал еңбегімен жұрттың көзіне ілініп, ризашылығы мен алғысына кенеліп жүргенде, НКВД-ның құрығы жетіп, 1937 жылы тұтқындалып, атылып кеткен құрбандардың бірі. Мұратбекті қамаған соң, көп ұзамай «халық жауының» әйелі деп Розаны да түрмеге отырғызған. Соттың үкімімен Ақмоланың 26-шы учаскесі дейтін лагеріне – АЛЖИР-ге (Акмолинский лагерь изменников родины) айдап жіберген. Балалары: Суниятсен мен Надяны НКВД жетім балалар үйіне өткізіп жіберген. Бүгінге дейін хабар-ошарсыз, бар ма, жоқ па, туыстары бейхабар.

	Роза, Клара Сейітовалармен қашан, қалай жолыққаным туралы жоғарыда сөз етілді. Бірақ көпшілік бұларды әлі біле бермейді. Сондықтан таныстыру жағын Розаның өзіне беруді қолайлы көрдім.





РОЗА АСЫЛБЕКҚЫЗЫ СЕЙІТОВА


	(1923–1994)



	Өзі жайлы Роза әңгімесін былай бастаған еді: «Мен дәрігер, қоғам қайраткері Асылбек Жұманұлы мен Нәфиға Сәдуақасқызы Шорманованың отбасында 1923 жылы дүниеге келіппін. Әке-шешем жалғыз баласы мені он төрт жасыма дейін еркелетіп өсірді. Алғашқы оқуымды Семей қаласының мектебінен бастап, одан Омбы, Павлодарда жалғастырғам. Оқып жүргенімде, үйге берілген тапсырма сабақтарымды қарап, қалай орындағанымды тексеретін. «Жақсы оқы, балам, келешекте білімді ғалым болу үшін ерінбей көп оқу қажет», – деп ақыл айтатын қайран менің әкешім.

	Кішкентай кезімде қуыршақ ойнағаннан гөрі кітап оқығанды жақсы көрдім. Қандай кітап оқуымды, әкем жасыма қарай лайықтысын таңдап оқытатын. Әкемнің мінезі жібектей жұмсақ, балажан еді. Ешкімге даусын көтеріп ұрыспайтын сабырлы кісі еді. Музыканы сүйетін, домбыраны жақсы тартатын. Біздің үйге төңіректегі бірге қызмет ететіндер көп келетін. Қонақтарына домбырасын, мандолинасын тартып, өлең айтып, бәрінің көңілін көтеретін өте сауықшыл еді. Әкем менің есімде осылай қалды.

	Анам Нәфиға Омбының қыздар гимназиясын бітірген, орысша, французша жақсы сөйлейтін еді. Еуропаша тәрбие беруден ата-анасы аянбаған. Өзіне күтуші ұстап, би мен музыка сабақтарын беретін білімді мұғалімдер жалдап оқытқан. Анам сәнді киінгенді тәуір көретін сәнқой болатын. Әкемнің жан-жары, аяулы анам көпшіл, жұрттың бәрін бірдей көретін. Кемтарларға, жетім-жесірлерге көмегін беруден тартынбайтын қолы ашық, жомарт кісі еді», – деп, Роза үндемей қалды.

	Сейітовтердің шуақты жылдары ұзаққа бармаған. Асылбекті НКВД тұтқындағанда, Розаның жасы небәрі он төртте екен. Анасы Нәфиғамен тұрмыстың ауыр шағын бастарынан өткізуі Розаны ерте есейтіп жіберді. Қол ұшын берер, сүйеніш боларлықтай жандарында ешкім жоқ. Бәрі 1937 жылдың лаңынан қорқып, «Халық жауының» отбасынан аулақ жүру дегендей, әуре-сарсаңға түскен бейшараларға кім жолаушы еді? Сол қорлықтың барлығын көрген Роза Омбыны қалдырады да, Павлодарға келіп, мұғалімдер даярлайтын курсқа түсіп оқиды. Оны 1941 жылы бітірген соң, Павлодар, Ақмола, Алматы қалаларында бастауыш кластарда мұғалім болып қызмет істеген. Розаның бар арманы – жоғары білім алу, сол мақсатымен Алматыға келіп, ҚазПИ-дің тарих факультетіне сырттай оқуға түседі. Институтты бітіргеннен кейін 1959–1992 жылдары Алматыдағы №69 орыс мектебінде бастауыш кластарда, зейнетке шыққанға дейін сабақ беріп жүрген. Роза істеген мектептерінде алдыңғы қатардағы білікті, тәжірибелі ұстаз, қоғам жұмысына белсенді қатысатын, еңбекқорлығымен жас әріптестеріне үлгі-өнеге боларлықтай қайраткердің бірі болды. Розаның атқарған еңбегі зор бағаланып отырған, аудандық сайлауларда да бірнеше рет халықтың қалаулы депутаты боп сайланып жүрген. Роза «Қазақ КСР-і мен КСРО халыққа ағарту ісінің үздігі» медалімен марапатталған.

	Роза Сейітованы жақсы білетін, бір салада қызмет атқарып жүрген, әр кезде жолығып, оның істеген ісіне қанық, өзіме туған сіңлімдей болып кеткен Сафура Қыдырбеккеліні (әл-Фараби атындағы Қазақ мемлекеттік университетінің түлегі, «Үздік ағартушы – мұғалім», «Қазақстан Республикасының Еңбек сіңірген мұғалімі» атақтарын алған). Зейнетке шыққанынша, ұзақ жылдар №56 мектептің директоры әрі ұстазы болған ардақтым. Бірде Сафурадан: «Роза Сейітова туралы білетін жайларды айтып берші», – деп сұрағанымда, Сафура былай әңгімелеген еді: «Розаның тамаша, ерекше қасиеттерінің бірі – оның жаңашыл болуы. Мектептерде бұрын қолданбай, қолға алынбай келген жаңалықтар, тың әдіс-тәсілдерді енгізу деген мәселе есінен шықпайтын.

	Розаның ұсынысы бойынша бастауыш мектептің оқушыларын, төрт класын бітірткізбей, бірден үшінші класынан бесіншіге өткізіп оқытуды көздеген. Одан келер кемшіліктің болмауына көзі жететінін айтып, оны дәлелдеу үшін тәжірибе жүргізуді батыл бастаған еді. Розамен қатар оның үлгісімен сол тәжірибені жүзеге асыруды екінші бір мектепте істейтін тағы бір мұғалім (аты-жөнін әдейі көрсетпей отырмын – Г. Д.) екеуі қолдана бастаған. Алты жыл бойы әрқайсысы өздерінің мектептерінде тәжірибе жүргізіп отырған. Бұл жұмыстары ойдағыдай баянды нәтижеге жеткендіктен, қалалық оқу бөлімінің қолдауын, қорытындысын күткен-ді. Қалалық оқу бөлімінің арнайы құрылған комиссиясы атқарылған еңбектеріне жақсы баға беріпті де, «бұл тәжірибе әрі қарай келесі оқу жылынан бастау алуы қажет» деп қорытынды шығарып, бекітілген екен.

	Екі ұстаздың сіңірген еңбектері бірдей бағаланбады. «Қазақстан Республикасының еңбек сіңірген мұғалімі» деген атақ әлгі екінші ұстазға берілді де, өкінішке орай, Роза құр қалды. Сондағы Розаның «жазығы» соңынан қалмайтын «халық жауының» қызы болуы. Ол жағы ескерусіз қалушы ма еді.

	Тағы бір басынан кешкен сорақылық туралы, Роза былай деген: «Сабақ біткен соң оқушыларымды тараттым да, үйге кеткелі класымнан шықсам, дәлізді жуып жүрген әйел маған қарап: «Роза Асылбековна, тоқтаңызшы, бағана директор сізге мынаны бер деді», – деп, кірленген қолымен қалтасынан шығарған медальді созып: «Алыңыз», – деді. Мені «Халық ағарту ісінің үздігі» медалімен марапатталғанымды кеше газеттен оқығам. Қарасам, үй сыпырушының қолындағы – сол медаль. Оның қолынан неге аламын, бұл не деген қорлық, мұндай мазаққа шыдайтын мен бе?! Ашуланғаным сонша, үй сыпырушыға: «Бар, қолыңдағыны директорыңа бер», – дедім де, үйге бармастан, тура Обкомнан бір-ақ шықтым. Обкомның бірінші хатшысы Асанбай Асқаровтың қабылдауына барып, көмекшісі арқылы А. Асқаровтың қабылдауын өтіндім. Бұл бөлмеде менен басқа бірталай күтушілер бар екен, солардың қасына барып орнықтым. Жаураған кісідей денем мұздап, қалшылдаған күйімді әзер ұстап отырғанымда, көмекші жігіт маған қарап: «Сіз кіріңіз», – деп есікті ашты. Көңілім алай-дүлей боп кабинетке кіргенімде, Асанбай ағай орнынан көтеріліп, қолын беріп сәлемдесті де: «Отырыңыз, шырағым, қандай шаруамен келдіңіз?» – деді. «Мен, Роза Асылбекқызы Сейітова боламын. № 69 мектептің қатардағы мұғалімімін. Істеп жүрген жұмысымды жоғары бағалаған шығар, «Халық ағарту ісінің үздігі» медалі беріліпті. Бұл – мен үшін бағалы сыйлық, сол үшін алдымен Сізге алғысымды айтуға арнайы келдім. Бірақ қуанудың орнына намысыма тигенін, қатты қапа болғанымды жасыра алмаймын».

	Асанбай ағай: «Оның себебі не?» – деген соң, бүгінгі болған оқиғаны аяғына дейін тегіс айтып отырып: «Бұдан артық адамды қорлау бола ма?» – деп, шыдай алмай жылап жібердім.

	Асанбай ағай қасыма келді де басымнан сипап: «Жылама айналайын», – деп, стақанға су құйып ішкізіп, есімді жиғызды. «Азғана шыда, бәрі де ойдағыдай өткізіледі, оған өзім кірісемін, ашуыңды басып, алаңсыз жұмысыңды істей бер, шырағым», – деді.

	Аз күннен кейін А. Асқаровтың басқаруымен салтанатты жиналыс кең ғимаратта өткізілді. Оған қатысуға Алматы қалалық мектептерінің директорлары мен барлық мұғалімдері шақырылған. А. Асқаров жиналыста сөз сөйлеп, сыйлық алғандарды құттықтады.

	Сол мәжілісте А. Асқаров мені құттықтап, өз қолынан омырауыма медальді қадап берді. А. Асқаровтың маған істеген осындай жақсылығын ұмытар емеспін. «Жастайымнан өртке күйген жанымды басқандай, әкемдей қамқорлық жасайтын бұл дүниеде адам баласы бар екен-ау», – деп, ішімнен шүкірлік айтып, күбірлеп отырдым. Көп ұзамай директорымызды орнынан алды», – деп Роза әңгімелеп берген еді. Роза осындай әділетсіздікті басынан кешкен болатын», – деп, Сафура күрсініп қойды.

	Роза қызметке тұрып, қолы аузына жеткен соң, туған сіңлісі Клараны жеті жасынан, күйеуге ұзатқанша асырап, ата-анасын жоқтатпай, еркелетіп өсірген. Өзі де бақытты шаңырақ құрып, перзент сүйген кісі. Көзінің қарашығындай сақтап, мәпелеп өсірген жалғызы, 1947 жылы туған ұлы – Хажы-Мұрат Желдібаев. Ұлының мамандығы – юрист. Бұл бақытты отбасында, Розаның екі немересі дүниеге келген – Жәнел мен Даниял. Жәнел нағашы атасы Асылбек Сейітовтің жолын қуып, 2003 жылы Санжар Асфендияров атындағы Мемлекеттік Медицина университетін қызыл дипломмен үздік бітіріп шыққан. Даниял мектептің үздік оқушысы.





ОСЫ БІЗ ҚАЛАЙ ТАБЫСЫП ЕДІК?





	90-жылдардан бастап елімізде көңілге қонарлықтай түрлі жаңалықтардың кіре бастағанын көре жүріп, соның куәсі болып келеміз. Жаңалықтың біздерге пайдалы жағы «Әділет» қоғамының құрылуы. Оны басқарып жолға қойған академик Манаш Қозыбаев болатын.

	«Әділет» қоғамы қуғын-сүргінге ұшырап оралғандардың, «халық жауларының» ұрпақтарының, бүгінгі зейнеткерлердің бастарын біріктіріп, мәжілістерге қатыстырып, жұмысын істей бастады. «Әділеттің» атқарған шаруалары күнделікті газет беттерінде хабарланып отырғанын білесіздер. Ең алдымен, 1937–38 жылдары қуғын-сүргінде атылып кеткен ардақтыларымыз: әйгілі жазушы-ақындардың, ғалымдар мен дәрігерлердің, кеңес-партия басшыларының мүрдесін іздестіріп табудан басталған еді. Қай жерде көмілгендері белгісіз болатын. Іздеушілер бірталай жерді қарастырып жүргенімен, нәтиже шықпаған, онымен жұмыс тоқталып қалған жоқ. «Ел аузы – елу» дегендей, «Жаңалық» деген жердегі байырғы тұрғындардың, көнекөз қариялардың сілтеген жерін қазғанда, үйіліп жатқан адам қаңқаларының үстінен шыққан еді. Әлгі мола 1932–33 жылдары аштан өлгендердікі еместігі, бас сүйектердегі оқтың тиген орнынан айқындалды. Сүйектерді жаңа молаға көшіріп, қайтадан жерлеу рәсімі өткізілгенін газеттен оқығанбыз. Осындай ауыр жұмыстар аяқталған соң, «Жаңалықта» Қазақстан Республикасының Президенті Н. Ә. Назарбаевтың басқаруымен жұрт жиналып, қаралы миниг өткізілді, оның жанында сөз сөйлеуге шақырылған осы жолдардың авторы, 18 жылы тұтқында болып келген қарт ардагер Бекболат Мұстафин, академик Манаш Қозыбаевтар микрофон алдында тұрдық. Көңілім алай-дүлей болып, аруақтардың бейнелері елестегеннен денем мұздап, өзімді әзер-әзер ұстап тұрғандықтан болар, Елбасының айтқан сөздерін толық келтіре алмаймын. Тек есімде қалған жайт – Елбасының митингке қатысушыларға арналған жүрек түкпіріне жетерліктей жылы сөздері, қайғыларына ортақтасып көңіл айтуы. Содан соң шейіт боп кеткен арыстарымызды еске алу рәсімін жасап, бір минут үнсіздікпен тұрып еске алдық.

	Митингтен соң зират басына гүл шоқтарын қойып, әкелерінің суреттерін көтеріп тұрған көпшілік әлі көз алдымда. Келушілердің қасыма келіп: «Әкелеріміздің атын атағаныңыз үшін Сізге ризамыз», – деп қолымды қысқандар да болды.

	«Әділет» қоғамын басқарушы қызметкерлердің сіңірген зор еңбегі – қазақша-орысша бірнеше томнан тұратын қуғындалған азаматтарға арналған қаралы кітапты басып шығаруы. Сол үшін алғысымызды білдіргім келеді. Онымен қатар «Жаңалықта» арыстарымыздың мәңгі тынышталып жатқан жеріне зәулім ескерткіш қоюы. Жыл сайын 31 мамыр – Еске алу күнінде зират басына жиналып, құран шығартып отыратын болдық.

	Сол жылдардан бері өзімнің тағдырлас достарыммен арақатынасымды үзбей келемін. Бәрінен туған сіңлімдей боп кеткен Клара Асылбекқызы Сейітованы айрықша бағалаймын. Өйткені оның әкеге деген сүйіспеншілігін, әке атын қалың елге таныстыруда сіңірген еңбегін ұнатам. Клара мұрағаттардың шаң басқан беттерін сүзіп шығып, әкесі Асылбектің өмір жолы мен істеген қызметтері жайлы материалдардың басын құрастырып алды. Одан соң Асылбектің қызметтес болған дәрігерлерімен жолығып, жақсы білетін кісілермен сөйлесіп, қайсыбіреулерімен хат жазысып, естеліктер жинастырды. Сол мәліметтері бойынша Клара: «Очерк об отце» деген жақсы еңбек жазып шығарды. Әкеге деген балалық парызын өтеп шықты-ау деп білген лазым. Мен білетін Клара нәзік жанды, сезімтал, адамгершілігі биік, адал ниетті кісі. Сөзінде тұратын, жауапкершілікті ұмытпайтын, ұқыпты (алған кітаптарды уақытында қайыратыны, т.т.). Бір қызығы, біреудің өзіне ұнамайтын қатесін көрсе, бет-жүзіне қарамастан тура айта салатын мінезден де құр емес.

	Менің 1995 жылы шыққан «Шындық шырағы» естелігімнің 24-бетінде жаңылғанымды айтып көрсеткен де сол Клара болатын. Онда Сейітовтердің аттарын шатастырып Асылбектің орнына Мұратбек деп жазып жібергенім. Оны мойындадым да, келесі жария көрген екі кітабымда түзеткем, Клараға сыйға тартқам. Клараның әкесіне тартқан турашыл мінезін бағаламауға болмайды. Сын түзелмей, мін түзелуші ме еді. Клараға өкпем жоқ.

	Ұмытпасам, шілденің қайнап тұрған күндерінің бірінде, салқындатқышты қосып, бөлменің ішін біраз салқындатып алдым да, үстел басына отыра бергенімде, есіктің соғылған қоңырауынан селк ете қалдым. Есікке таяп: «Бұл кім?» – десем «Мен Кларамын ғой» – деген соң, үйге кіргізіп, құшақ жая қарсы алып, сәлемдестім.

	Клараның қолында көлемді альбомы бар. Өзі терлеп-тепшіп келген соң, демін алдырып, шөлдеген шығарсың, деп су ішкіздім. Біраздан кейін бетіне қарап: «Клара өзің туралы, басыңнан кешкен жылдарды, маған беймәлім тұстарына сұрақ қойып отырсам, оған қалай қарайсың, бүгін сөйлескім келіп отыр», – дегенімде: «Ой, Гүлнар апа, мұның бәрін есіме түсіру өзіме оңай тимейді, бірақ берген сұрақтарыңызға жауап қайтаруға әзірмін. Білген-көргенімді Сізден несін жасырамын», – деді де, өмірбаянын айтып берді.

	Клараның әңгімесіне назар аударалық: «Әкем Асылбек 1937 жылдың желтоқсанында түрмеге қамалған соң, анам Нәфиға Алматыны тастап, бір түні 14 жастағы Розаны алып, Омбыға қашып кеткенін білесіз. Алты айдан соң 1938 жылы мен дүниеге келіппін. Омбыда танитын кісілер көп, оларға арқа сүйеуге де болар еді, бірақ бәрінің үрейлері ұшып, бірімен-бірі жолығудан қашқақтай беретінді шығарған кез. Сондықтан Омбыда тұра берудің қауіпті екенін сезген анам тұрғынжайын өзгертеді. Келген жері – Омбы облысының Люблино қаласы.

	Ұзаққа бармай, анам қатты ауырып, сол науқасынан жазыла алмай 9.IV.1939 жылы қайтыс болған. Бұл қайғылы хабар елдегі Зейнеп Айтбакина-Шорманова әжелеріне (Сәдуақас Шормановтың екінші әйелі) тез жетсе керек. Екі немересінің бағусыз бөтен адамдардың қолында қалғанын ести сала, Зейнеп әжелері бар шаруасын тастап, қалыптасқан тіршілік тұрмысын қиып, Люблиноға жетіпті. Шешемнен сегіз айлығымда қалған мені бауырына салып, үш жасыма дейін бағып, еркелетіп өсірген мейірбан әжем – Зейнеп болатын. Менің сорыма әжем 1941 жылы Омбыда қайтыс болды. Туыстардың ішінен мені аяп, жетім балалар үйіне өткізбей, асырауға алған нағашым – Нұрмұхамед (Нұқыш) Біләлұлы Шорманов. Өзінің отбасындағы балаларына қосып, туған балаларынан кем көрмей, жоқшылықты көрсетпей, еркелетіп өсірген Нұқыш ағам болды. Бұл нағашы ағам өте балажан-ды, бәрімізді бірдей жақсы көретін, даусын көтеріп ұрыспайтын сабырлы кісі еді. Осы кезге дейін ағамды сағынышпен есіме алып отырамын, маған жасаған қамқорлығы мен жақсылығын ұмытар емеспін», – деп көзіне жас іркілгенін байқадым. «Нағашың қай жылы туған еді?» – деген сұрағыма, Клара: «Ағамның жасын анық білмеймін, анам Нәфиға анамнан төрт-бес жастай үлкендігі болатын, шамалауымша, ол кісі 1894–1896 жылы туған болды деп ойлаймын».

	«Ағаң қандай жұмыс атқарып еді?» – дегенімде, Клара жымиып: «Кішкентай бала не білуші еді, жақсы киініп қызметіне барып-келіп жүретін, кеңсе қызметкері болуы анық», – деді.

	Ендігі білгім келген жайт – ағасының отбасы еді. Клараның айтуынша: «Нұрмұхамед Біләлұлы екі рет үйленіпті. Бірінші әйелінен қалған жалғыз қызы – Кәмила. Кәмиланың тұрмыс құрған күйеуі Байназаров деген азамат. Бұлардың отбасында туған бір ұл, бір қыз. Тұңғышы – Абай Байназаров (1938–2001). Абай – Медицина институтын бітірген дәрігер. Соңғы қызметі «Терівенерология» институты директорының орынбасары боп істеп жүргенінде аурудан қайтыс болған. Кәмиланың қызы Софья он саусағынан өнері тамған модельер-тігінші, бүгінде Алматыда тұрады. Нұрмұхамед әйелі дүние салғаннан кейін екінші рет үйленген. Әйелі – Полина Ивановна. Бұл отбасында дүниеге келген балалары: Руслан, Әлихан, Нәфиға Біләловтер – барлығы Қарағандыда тұрады», – деп, Клара білгенін осылай айтып берді де, қолындағы альбомынан суреттерді көрсете бастады.

	Ең алдымен ата-анасының, ағайынды Сейітовтердің әр жылдарда түскен тамаша суреттерін алдыма қойды.

	Шыдамым жетпей, Кларадан: «Нұрмұхамед ағаңның суреті бар ма?» – дегенімде: «Бар», – деді. Альбомның келесі бетін аударып, бір топ кісілердің ішінен: «Мынау отырған – Нұқыш ағам», – деп көрсетті. Нұрмұхамед Біләлұлын орталарына алып түсіпті. Ортаға алып отыру – Нұқышқа деген үлкен құрметтің белгісі.

	Суретте Нұқыштың жасы шамамен елуді алқымдап қалған кейпіне ұқсайды. Бет әлпеті өте сүйкімді. Бұрынғы сұлу келбеті, ажары таймаған қалпы бедерленген.

	Еуропаша киінген киімі де өзіне қонып тұр, оқыған зиялылар санатына жататыны бар болмысынан көрініп-ақ тұр, шіркіннің.

	Мені қызықтыра түскен келесі сурет. Суретте еңгезердей, ірі денелі Сәдуақас Мұсаұлы Шорманов туыстарымен және отбасымен түсіпті. Сәдуақастың сол жағында отырған – Зейнеп Айтбакина (екінші әйелі), оң жағында – зайыбы (үшінші әйелі) Бәдіғұлжамал. Екі әйелінің де кескіндері бірінен-бірі өткендей көрікті. Қазақ салтымен киінген, киімдері қымбат матадан тігілген, барынша әдемі. Бастарына ақ жібек орамал салыпты.

	Бәдіғұлжамал бар сұлулықты бойына жинап алғандай – ажары атқан таңдай, сұлулардың сұлуы екендігін суреттен көріп, көз ала алмай ұзақ қарадым. Ғажап сұлу, сүйкімді әйел!

	Клараның альбомындағы суреттердің бірсыпырасы – көшірме, түпнұсқалары Розаның баласы Хажы-Мұраттың мұрағатында сақтаулы көрінеді.

	Енді Клара жөніндегі әңгімені суытпай, қайтадан жалғастырайық.

	Клараның сәбилік шағында жетім қалып, әке-шешесін тек суреттерінен білетіндігі қандай аянышты. Шормановтар қанша жақсы қарап асырағанымен, туған ата-анасындай қайдан болсын. Тағдыр қанша қатаң боп сорлатқанымен, бәрін орнына келтіріп, ұмыттырып жіберген, өзінен он төрт жас үлкен, туған әпкесі – Роза. Роза Клараны жеті жасынан қолына алып, оған әке, әрі шешесі орнында жетімдіктің зарын, жоқшылықтың зардабын тартқызбай, жақсы тәрбие беріп, оқытқан кісі. Розаның істеген барлық жақсылығын, жоғары білім алуына, еркін өсуіне жағдай жасағанын, оқуын бітіргеннен кейін өз қолынан Зинел Жұбанұлы Сыйықовқа ұзатқанша баққанын үлкен ризашылық-ілтифатпен есіне алады.

	1963 жылы Клара Қыздар педагогика институтының филология факультетін бітірген. Еңбек жолын Жоғары білім Министрлігінде Коллегия хатшысынан бастаған екен. Одан алты жылдай КазГУ-де сырттай оқу бөлімінің жауапты қызметін (зав. учебный частью) атқарыпты. Қалған он төрт жылында Қазақстан Республикасы Ғылым Академиясының Сейсмология институтында инженер болып, сол жерден құрметті демалысқа шыққан зейнеткер.

	Клараның күйеуі Зинел Жұбанұлы Сыйықов жоғары білімді, Қазақ ССР Дайындау Министрінің орынбасары болып істеген кісі.

	Бұл бақытты отбасында туған – Зәуре мен Әнел. Екеуі де жоғары білімді мамандар.

	Зәуре Мәскеудің Жеңіл және тамақ өнеркәсібі институтын бітірген. Ал Әнел әл-Фараби атындағы Қазақ мемлекеттік университетінің Социология және халықаралық бизнес академиясы факультетін тамамдаған.

	Клара мен Зинелдің үш немересі өсіп келеді– Әдел, Әнуар, Тимур. Үлкен немересі мектеп оқушысы, кішкентайлары үй тәрбиесінде.

	13. 11. 03, 21. 01. 04





КӨЛБАЙ ТӨГІСОВ (ТӨЛЕНГІТОВ)


	(1879–1919)



	Семей облысы, Зайсан уезі, Шорға болысында дүниеге келген. Орта жүздің найманы. Мектеп жасына толғанда, әкесі ауыл молдасына беріп, мұсылманша хат танытқан. Одан соң Зайсандағы ауылшаруашылық мектебіне түсіп, орыс тілінде оқып бітірген, екі тілге жетік болған кісі. 1905 жылы Көлбай Қарқаралыда өткен шеруге қолына Қызыл ту көтеріп қатысқандардың бірі. 1911 жылдары Көлбай Троицкіде шығып тұрған «Айқап» журналына үзбей мақалалар жариялап тұрған. 1916–17 жылдары Мариям ханыммен бірге Ташкентте «Алаш» газетін шығарып тұрған. Ол жөнінде Мәди Меркішұлы Ташкенде 1917 жылы «Туһфай Жұмхурият» журналының 42-бетінде былай жазған:



	Ахмедбай Тұрсынұлы бұл күнде,

	«Қазақ» газет шығарды Орынборда.

	Міржақып Дулатұлы анық заһир,

	Әрі сөзге шешен жігіт, өзі шағир.



	Қазақтарға әртүрлі сөз айтуда,

	Әр алуан сөз айтуға ақылы Малир,

	Болғанда мың тоғыз жүз он үш жылы

	Ашылды «Қазақ» газет деген гүлі.



	Ішінде насихат бар, хикая бар,

	Хаты хош һәм өзі қазақ тілі,

	Және шаһар Ташкенде Көлбай әфенді

	Мариям ханум екеуі Төгіс мырза

	«Алаш» газет шығарды насихат жақа.



	Көлбай Төгісов. Шығармалар жинағы.

	Алматы: Алаш, 2003.

	«Қаныш елі».

	«Жібек жолы». 1999. 48-бет.





ТАРАЗ ТАРЛАНДАРЫ




	Қазақстан Республикасының Президенті Н.Ә.Назарбаевтың биылғы 2000 жылды «Қуғын-сүргін көрген, құрбан болған азаматтарды еске алу жылы» деп ерекше атауы – бүкіл қазақ халқының ойынан шығуы, әсіресе біздердей қорлық-зәбірді көп көрген ұрпақтар үшін асыл армандарымыздың орындалуы, қуаныштың ең үлкені болып отыр.

	1937–38 жылдары елімізде өткен сталиндік қанды террордан шейіт болған аруақтарды еске алуға арналған қаралы шеру Іле ауданына қарасты «Жаңалық» жерінде 31 мамырда өткізілді.

	Қазақ елінің тұңғыш Президенті Н.Ә.Назарбаевтың митингіні ашып, мыңдаған жұрттың алдында аруақтарды еске алып сөйлеген сөздері әркімнің сана-сезіміне жеткендей, тебірентпей қойған жоқ. Аруақтардың алдында жаралы жүректен шыққан, ұзақ уақыт айтылмай, ішімізде сақтап келген мұң-шерімізді тарқатып, көз жасымызды төгіп, иіле тағзым етуге жиылғандардың ішінен келесі сөйлеген – 18 жыл тұтқында болып оралған қарт ардагер Бекболат Мұстафин, одан соң осы жолдардың авторы Гүлнар Дулатова және академик Манаш Қозыбаевтар еді.

	Тұрған биік төбенің астында жатқан ардақты қоғам қайраткерлері, атақты жазушылар, дәрігерлер, өнер қайраткерлері, журналистерді атап өтейін: Қоғам қайраткерлері: Т. Рысқұлов, О. Жандосов, Н. Нұрмақов, Х. Қошанбаев, О. Исаев, Ұ. Құлымбетов, С. Жанайдаров, Татимов; жазушылар: А. Байтұрсынов, С. Сейфуллин, І. Жансүгіров, Б. Майлин, Қ. Жұбанов, С. Шәріпов, М. Жұмабаев, Е. Омаров, Х. Жүсіпбеков, Т. Шонанов; журналистер: А. Әлібаев, Р. Сүгіров, Қ. Танкин, О. Байшимиров, Т. Берденов, М. Дәулетбеков, Ә. Қоңыратбаев; дәрігерлер: А. Сейітов, А. Мәметов, Ә. Байчурин, Ж. Жармұхамедов; қызметкерлер: Ғ. Нұрымов, Ф. Әлиханов, Е. Байғаскин, т.б.

	Әрқайсының есімдері тізбектеліп аталған соң, бір минут үнсіз тұрып, еске алу рәсімі жасалды. Гүл шоқтарын қойған сәтте оркестрдің сызылта тартқан мұңды сазы төңіректі күңірентіп, жиналған кейінгі ұрпақтың көңілін босатып, көз жастары беттерін жуып өткен еді. Жиын тарқаған соң, жұрт құшақтасып, көрісіп жатты.

	1937–38 жылдары НКВД үштігінің үкімімен атылған, жоғарыда аты аталған ардақтыларымызбен бірге басқа да мыңдаған аяулы азаматтарымыздың қай жерде жерленгені жұрттан жасырылып, құпия сақталып келгендіктен, белгісіз болатын. Қанша жасырғанмен, сыр ашылмай қоюшы ма еді? Бұл істі «Әділет» қоғамы қолына алып, арнайы комиссия құрып, ізденіс жұмысына кіріскен болатын. Ең алдымен, 1937–38 жылдары осы маңайды мекендеген жергілікті куәгерлермен жолығып, қарттардың айтып, көрсеткен жерлерінде («Жаңалық») қазба жұмысын жүргізген-ді. Сол еңбек босқа кетпей, нәтижесінде, жер астынан мыңдаған адамдардың қаңқалары табылды. Бұл жантүршігерлік оқиғаны газет беттерінен оқығанбыз. Міне, содан бері 30 мамыр күнін «Қуғын-сүргін құрбандарын еске алу күні» деп «Жаңалыққа» тәу етуге барып тұрамыз.

	Өткен кезеңге ой жүгіртіп байқасақ, қазақтың көрмеген қорлығы қалды ма? Басынан кешкен аянышты халдері жөнінде (аштық, түрме, жер аудару) ақын Жұбан: «Қазақ мың өліп, мың тірілген» дегендей, зұлмат аз болды дейсіз бе? Қазақстан жеріндегі алғашқы сталиндік қуғын-сүргін екі заманды бірдей сілкіндіріп, менің сүйікті әкем Міржақып Дулатұлын ең бірінші етіп, тұтқынға алудан басталған еді. Бұл – 1928 жылдың желтоқсаны болатын. Келесі кезекте Алаш қозғалысының көшбасшыларын біртіндеп, 1930 жылға дейін түрмеге қамап үлгергені белгілі. Бұлардан кейін байларға тиісе бастады. Голощекин байларды тәркілеу «науқанын» жүргізді, оның құрығына ілінгендер де аз болмады. Бүкіл мал-мүлкі мен қолында барын жұрдай тәркілеп, бала-шағаларын зар қақсатып, туған елінен шалғай өлкелерге жер аударғанын ұмытуға бола ма? Солардың ішінен шынайы дерекке қолымыз жетіп отырғаны – халық жазушысы, белгілі ақынымыз Хамит Ерғалиевтің ұрым-бұтағының тағдыры. Тәркіленіп алынған бар мал-мүлкінің санын келтіріп жазған материалды «Қазақ әдебиеті» газетінен оқып білдік. Оған қоса, тарих ғылымының докторы, профессор Талас Омарбеков: «Мұражай қоймасында сақталған мыңнан аса байлардың тізімі, қанша мал-мүлік алынғаны туралы құжаттар барын, Әулиеата (Тараз) өңірінен шыққан, белгілі болыс болған Бұралқы Сұлтанбекұлының өз қолымен жазған арызын көргенін айтқан еді.

	Ендігі әңгіме сол байлар жайлы болмақ. Көңілімде ұялап қалған, естен кетпес оқиғалар, түрлі көріністер көп-ақ, бәрі есімде сайрап тұр. Алдымен байлармен танысып, қарым-қатынаста болған әкем Міржақыптың өз аузынан естігенімді ұмытар емеспін. Атақ-даңқы ерте шыққан Міржақып қазақтың кең-байтақ даласын атүсті жүріп, аралап шыққаны белгілі. Сол жерлерді тұтас жайлаған барлық жақсы-жайсаңдармен, атақты байлардың көбімен жақын, таныс, кейін аралас-құралас, дәмдес болғанын білетінмін. Әкемнің айтқан сөздерін қалт жібермей қызыға тыңдайтын, саққұлақ бала боп өстім. Біраз байлардың отбасында болып, танитын кісілерім де аз емес. Кішкене бала болғандықтан, естігенім болмаса, кісілердің бәрін көрдім, білемін дей алмаймын, ол мүмкін де емес. 1928 жылы жасым 13-ке толар кезде «кәмпескеге» ілініп, жер аударылып бара жатқан әкемнің таныстарын көргенімді неге естен шығарайын? Куәгері емеспін бе? Бір таңғаларлық нәрсе – әр жерде тұрып жатқан байларды сапырлыстырып, Қазақстанның әр облыстарына жер аударуы: Семейден – Жетісуға, Баянауылдан – Торғайға, Әулиеатадан (Тараз) – Оралға, Қызылжардан – Ақтөбеге. Қарасақ, бәрі өзіміздің Қазақстан көлемі, ортасы. Ал қазақ үшін жазаның үлкені – ол бауыр басып, туып-өскен, кіндік қаны тамған жерінен, ата-бабаларынан келе жатқан ежелгі қоныс-мекенінен айырылып, мал-мүлкін, күн көрерліктей жиған-тергенін түгел сыпырып алып, құралақан қалдырып, жат жерге айдалуы еді. Одан артық жандарына бататын зорлық болмас? Сол заманның белгілі ақынының айдалып бара жатып, ел-жұртымен қоштасарда жазған өлеңі кісінің сай-сүйегінен өтетіндей, мұңды да аянышты. Орта буын сол өлеңдерді сақтап қалған. Екі ақынның сол өлеңдері өзімде де бар. Біз тұрған Қызылорда арқылы өтетін әкемнің жақын таныстары, Міржақыптарына жолығып, сәлем беруге түсетін. Келгендерге ақыл-кеңесін айтып отырғанын естігем. Үй ішімізбен қарсы алып, сый-сияпат көрсетіп, қонақ еттік. Мал сойылып, жолдарына азық даярлаған мамам, бұзыла қоймайтын қуырдақ қуырып, оны майға қатырып бергенін көргем. Бәріміз бауырсақ пісіріп, кесілген бауырсақтарды ас үйге тасып жүргенім есімде. Баяғыда әкемнің өз елінен кетіп, бөтен жерде жүрген кезінде, өмірінің қауіпті, ең қиын шақтарында ажалдан құтқарып, басына пана боп қорғап қалған жандарды Міржақып ұмытты дейсіз бе? Енді тағдырдың тәлкегіне түскен сол сыйластарына жақсылықпен қайтаруды парыз санайтын Міржақып пен Ғайнижамал олардан несін аясын.

	Үйден шығарып қоштасарда, әке-шешем әрқайсысына киім-кешек кигізіп, әйелдерге сақина салып, әр түсті топталған кездеме қойып, ақша ұстатты. Қоржындарын толтыра жол-азық: шай, қантқа шейін салып бергенде, әлгілер баталарын беріп, алғыстарын білдірді. Кетерде құшақтасып, дауыс айтып, көрісіп жылағандары әлі күнге дейін көз алдымнан кетпейді. Бұл кісілердің аты-жөнін білмеймін. Дәл осы жағдаймен айдалып бара жатқан екінші топ, біздің үйге тоқтап, қоштасып кеткендерге де жоғарыда айтқанымдай, бірдей құрметпен қарсы алып, шығарып салып отырды. Бұл отбасының менің есімнен шықпайтындай әсер қалдырғаны бар. Келіп түскен кісілердің балаларының бірі – ержетіп қалған сүйкімді қыз – кішкене бала секілді, өзінен-өзі мәнсіз қарқылдап күле салады да, одан соң томсырайып, үндемей тыныштала қалған кезде, оның аузынан шұбырып аққан сілекейін шешесі әлсін-әлсін орамалымен сүртіп отырды. Алдарына тамақ әкеліп қойғанда, шешесі сәбиге тамақ бергендей, асты қасықпен жегізіп отырғанын көргенімде, бейшараны аяғаным сонша, шыдай алмай, үйден шығып кетіп жылағаным-ай! Қыздың сол күйін жаратылысынан біткен мақау, ақыл-есі дамымай, тілі сөзге келмей, мақұрым қалған ауруын, біз – дәрігерлер «олигофрения – жазылмайтын ұзаққа созылатын дерт» деп санаймыз. Әке-шешесінің қайғысы мен сарыуайымының бірі екендігі айтпаса да түсінікті, Құдай ондай кеселді ешкімнің басына келтірмесін! Осы уақытқа дейін сол қыздың түр-сипаты көз алдымда тұрады да қояды.

	Өз көзіммен көріп, әңгімеме арқау еткен байлар жайлы есімде қалғандарды келтіріп отырмын ғой. Ал бай аталып, солармен қатар қуғынға түскен өзім көрмесем де, біздің Дулатовтар әулетіне тікелей қатысы бар құдалар туралы ұмытпай, толығырақ жазып, еске алғым келеді. Құда деп, Бұралқы Сұлтанбекұлын айтамын. Бұралқы кім? М.Дулатовқа қай жағынан жақын? Бұл сұрақтардың да жауабын өзім берейін.

	Бұралқы жайлы айтудан бұрын 1927 жылы Міржақып үйінің Әулиеатаға (Тараз) баруынан бастайын. Ол былай болған еді: әдеттегідей жаз шыға, Әзен екеуіміздің оқудан қолымыз босағанда, қайда, қалай демалуымызды ойлайтын әкем, бізді поезбен Семейге аттандыратын. Алып жүретін Исламбек ағамызбен бірге Семейден Шыңғыстаудағы ауылға баратынбыз. 1927 жылы Міржақыпқа Әулиеатадан торғайлық Жұмыр Есмурзин деген адвокаттан қонаққа шақыру хаты келіп түскен. Үй іші сонда баруды құп көрген. Бұл жолы мен Гуля тәтеме еріп, балаларымен қосылып (Фарида, Серік, Ләйлі) Сарыторғайдың Батпаққарасында (қазіргі Амангелді ауданы) тұратын Ахмедсафаның әкесі Жүсіп хажының аулына кеткенмін, ал Бота апам мен Әзен әке-шешеммен бірге Әулиеатаға барған. Дулатовтардың жақсылап тынығып, демалуын ұйымдастырған Жұмыр қаладан 12 шақырым жердегі Ақпұлымда (қазіргі Байзақ ауданы) үш киіз үй тіккізіп, Қалыбай (торғайлық Ғ. Қайырбековтің ағасы) – Бұралқының бажасы екеуі қонақтарын күтумен болған. Алыстан келген атақты Міржақыпқа сәлем беруге әр тұстан көптеген кісілер келсе керек. Солардың арасында Бұралқы Сұлтанбекұлы да болыпты. Сәтті күннің бірінде Міржақып екеуі танысып, дәмдес болған екен. Бұдан кейін екі азаматты жақындатқан – жастардың басқосуы. – Міржақыптың қарындасы Ботакөз Асқарқызына Бұралқының ұлы Мұстафаның үйленуі. Қилы заманның зардабынан Құдай қосқан құдалардың емін-еркін, аралас-құралас, жақын жүрулеріне нәсіп жазбаған. Бірі келесі жылы түрмеге қамалып, екіншісі зорлықпен жер аударылып кете барған. Өз басым Бұралқыны көрген емеспін, жолдасым Әбен Сағымбекұлы Сатыбалдиевтан көп нәрсені естігенім бар. Әбен болыс жәкесін бала кезінен жақсы білетінін, басынан кешкен оқиғаларын, мінез-құлқын жыр ғып әңгімелейтін. Сондықтан Әбеннен естіп-білген Бұралқы жайлы деректерді келтірейін.

	Ел ішінде көнекөз қариялардан естіген: әкеден-балаға, ұрпақтан-ұрпаққа ата-бабалары жайлы жеткен тарихи оқиғаларды, ұлы даналардан қалған өнегелі-өсиет сөздерін аңыздай ширақтап айтып отыратын. Қазақтар шыққан тегін білмейтіндерге: «Әй, жетесіз, тексіз неме екенсің» деп қатты кіжінетін. Ұлы бабалары Қошқар туралы, Әбен алғашқы рет Бұралқыдан естігенін былай келтірген еді: «Қошқар бозбала кезінде ұйықтап жатып түс көріпті. Түсінде биік таудың басына шығып тұрып, төменгі етегіне дейін (ұлы сөздің ұяты жоқ) шаптырып, кіші дәретін сындырса керек. Түсіне таңғалып, түс жорығыш қартқа барып, жүгіне отырып түндегі көрген түсін айтыпты да: «Ата бұл не түс? Жорып беріңізші», – деп өтінген екен. Ақсақал жігіттің тік қараған өткір жанарына, зор дене бітіміне қарап: «Балам, биік тауға шыққаның – басыңа қонатын бақыт болар, атақ-даңқың кең жайылып, ел қорғайтын батыры боларсың. Ал зәрің төмен шашылса: көптеген ұрпақтарың дүниеге келіп, өсіп-өніп, ұшы-қиыры жетпейтін өңірді жайлайтын болар» деген екен.

	Бұралқының ұлы атасы Қошқар (арғы атасы бізге беймәлім) жаңабай руынан. Туған жері Әулиеата (Тараз) оязы, Шу-Құмөзек өңірінде, қазіргі Жамбыл облысы, Мойынқұм ауданында дүниеге келген.

	Қошқардан он бір үрпақ тараған: 1) Дайырбек; 2) Райымбек; 3) Әжібек; 4) Әсілбек; 5) Байбек; 6) Сәйбек; 7) Бегалы; 8) Шыныбек; 9) Есболат; 10) Есқожа; 11) ...?

	Қошқардың Әсілбегінен тараған балаларын жұрт – «бесбек» дейтін, олар: 1) Сұлтанбек; 2) Бексұлтан; 3) Нұрбек;, 4) Молдабек; 5) Медербек.

	Қошқардың барлық ұрпақтарын, бесбектен өрбіген балаларын, тегіс атап көрсетпей, бүгінгі сөз етілетін Бұралқының әкесі Сұлтанбектен, Бексұлтаннан басталық: Сұлтанбек Әсілбекұлынан туғандар – Бұралқы, Садығұл, Әбділда, Дүйсен. Бексұлтаннан туғандар – Сағымбек, одан – Мелдебек, Әріпжан, Әбен.

	1. Бұралқыдан: 1) Мұстафа, одан – Торғауыт; 2) Шапай (қыз), одан – Сәрсенбай, Зада Аймановтар; 3) Мұртаза – (ұрпақсыз); 4) Әлмағамбет; 5) Ысрайыл; 6) Сейітжаппар; 7) Бәбен, одан – Тынай, одан – Мінәй (қыз), Асқар, Айдар; 8) Исмайыл.

	2. Садығұлдан: 1) Сейіткендір, одан – Рақымжан, одан – Елдос, Жандос, Сұлтан; 2) Әкімжан; 3) Айтжан – үш қыз;4) Нұрлан – 1) (белгісіз); 2) Сейітбақы – (ұрпақсыз).

	3. Әбділда – (белгісіз).

	4. Дүйсеннен – Қырғызбай.

	5. Бексұлтаннан – Сағымбек, одан – Мелдебек, одан – Бұлан, Болат, Раушан, Райхан. Бұланнан – Әбен, Болаттан – екі ұл, бір қыз. Раушаннан – Ермек, Ерік. Райханнан – Мәди, Баян.

	6. Әріпжан одан 1) Үлан, одан – Асыл, Ажар, Дана; 2) Зәуре – Әлия, Баян.

	7. Әбеннен: 1) Динар, одан – Гүлнар, Эльмира; 2) Нұрлан, одан – Дулат, Шолпан. Дулаттан – Арай, Санжар. Шолпаннан Жәңгір; 3) Жаннат, одан – Іңкәр, Данияр; 4) Ерлан, одан – Алуа, Мадияр. Алуадан – Айша, Арнұр.

	1960 жылдары Әбен екеуіміз Жамбылға барғанымызда, Ақжарда тұратын ағайындарға сәлем бере барғанбыз. Ол уақытта көнекөз қариялар: Әбділдә, (баяғы сарттардан Бұралқыға іні болғандардан) Әбдірәсіл, Құрамысов Әбдіқалықтар Қошқар бабалары әйгілі батыр болғанын, өз елінен, Жетісудан шыққан Райымбек батырға қосылып, ел-жұртын жоңғардан аман сақтап, ұрыстарға қатынасқанын айта келе, Батыр Қошқардың киген сауыты үлкен үйімізге шаңыраққа ие Жамал апамыздың қолында сақтаулы екенін айтты. Біз қызығып, сол сауытты көргіміз келгенін естіген ағай, дереу осы ауылда тұратын Жамал апайды шақыртуға кісі жіберді де, оған түсіндіріп: «Жамал қолындағы Қошқар батырдың сауытын ала келсін», – деді. Көп күттірмей Жамал апа құстай ұшып жетіп келді. Бізді ыстық құшағына алып сәлемдесті. Жамал апа 40 жасына қарамай өте жігерлі, жүріс-тұрысы ардың-гүрдің жұрттың бәріне еркелігі көрініп тұрды.

	Әбен: «Ал, апасы, Қошқар батыр бабамыздың сауыты бар деп естідік, әкелдіңіз бе?» – деді.

	Жамал апа күліп жіберіп: «Рас, сауыт менде сақтаулы, қашаннан бері келе жатыр. Сіздер қалада тұрып, ескі салтты білуші ме едіңдер. Иә, шырағым, інім – Әбен, сауытты жұрт қалап, алдымнан талай өткен, оны бергем жоқ.

	Қатын-қалаш соңымнан қалмай, шілдерінен ырымға үзіп берші дегендерге мен байғұс таратып бере беріппін. Мынау қалғаны», – деп дорбасынан сауыттың 20–30 см қалғанын алып шықты. Міне, қызық, кәдімгі мұражайдан, кітаптардан көргеніміз көз алдымызда.

	Әбен: «Әй, қазақшылық-ай, қымбат дүниені қалай қор қылдыңыз!» деп ойланып қалды.

	Сонымен, Қошқар ата жайлы ақсақалдардан естігенімізге қоса шынайы дерек, батырдың сауытының жұрнағын көргенімді жазып отырмын.

	Бұралқы Сұлтанбекұлы (1865–1934) Әулиеата (Тараз) оязының Шу-Құмөзек өлкесі, қазіргі Жамбыл облысы, Мойынқұм ауданы, Фурмановка қаласында дүниеге келген. Сүйген жары Жәмиламен құрған отбасында көрген балалары: Мұстафа, Шапай (қыз), Мұртаза, Әлмағамбет, Бәбен, Ысрайыл, Исмайыл, Сейтжаппар. Бұралқы ескіше оқыған, орыс тілін де білген сауатты кісі. Ақыл-парасаты асқан, ашық-жарқын мінезді, шешен сөзді, адамгершілігі мол, қолынан өнері тамған – ұста, жомарттығымен кедей-кепшіктерге жәрдемін, қолұшын беруден тартынбаған. Халқының қамын жеп, мүддесін ойлаған. Әділ де турашыл кісі болғандықтан, ел-жұрты сенім білдіріп, сыйлап, бірауыздан болыстыққа сайлап отырған. Сонымен Бұралқы 18 жыл болыс болып қызметін үлкен абыроймен атқарғаны белгілі. Көпті көріп араласқан, көзі ашық, көңілі ояу. Бұралқы балаларын Ташкентте, Әулиеатада, Түркістанда жоғары, орта білім беретін оқу орындарында оқытудан, мамандық игеруден қаражатын аямаған.

	Бұралқы 1913 жылы Петерборға барып, Романовтар патшалығының 300 жылдық мерейтойына қатысып, шен тағып оралған кісі.

	Әбеннің айтуына қарағанда, Бұралқының зайыбы Жәмила ерте дүние салыпты. Жетім балаларын бағатын, мейірімді ана боларлықтай, мал-мүлкіне ие, шаруашылық жағын жүргізе алатын өзіне лайықты әйел қарастырады. Алысқа бармай, ауылы жақын жерде тұратын Ақшайға сөз салып, үйленеді, одан перзент көрмегендіктен, Әнипа сұлумен бас қосады. Екі әйелі де өмірмен ерте қоштасады. Ең соңғы төртінші әйелі 18 жасар Динаға Бұралқы алпыс бірге келгенде, 1926 жылы үйленеді. Әбеннің айтуынша, Қазан төңкерісінен бұрында біздің елге басқа жақтан (Ресей, Өзбекстан) түрлі себептермен қашып келген келімсектер көп болатын. Бұралқы бұлардың барлығына қамқорлық жасап, бауырына тартқандардың аты-жөндерін азан шақыртып өзгерткізген екен. «Келімсек сарттарды (өзбектер) енді Сұлтанбек әулетінен шыққан жаңабай руының қазағы дейсіңдер, сарт деуші болмаңдар», – деп ағайындарына қатты ескертіпті. Бұралқы қарамағына алғандарды үйлендіріп, отау тігіп, алдарына мал салып шығарып отырған. Бұл кезде «қазақ жаңабай» аталып, сіңіп кеткен туыстардан қалған ұрпақтар Жамбыл облысы, Байзақ ауданына қарасты Ақжарда тұрады. Осы кісілердің аталарына байланысты жұрттың есінде қалған, күліп айтып жүретін баяғыда өткен бір қызық оқиғаны Әбен былай еске алады: «Біздің Шу өлкесі жалпы қазақ елдеріне тән өте сауықшыл келеді. Айлы түндерде жастар жиналып, ақсүйек лақтырып, алтыбақан теуіп, ән шырқайтын. Одан барып бір отауда басқосып, сауықкештерін жалғастыратын, оны «қызойнақ» дейтін. Қыз-жігіттер екі-екіден отыратын. Кешті қыздыратын айтыскерлер болатын. Бұлардың мақсаты – жеңіп шығу, сондықтан бет-жүзіне қарамастан, бар мінін өлеңге қосып айтып салатын. Оның ішінде ұят-анайы сөздер де кетіп жататын. Осындай бір «қызойнақтың» тұсында әрдайым айтысқа түсіп жүрген, жасы келсе де, үйінде отырып қалған бір тәкәппар қыз болатын. Желіккен жастарға әзіл-оспақ, қалжың аралас қызық керек. Жезделерімен ойнайтын қулар, өздерінің сарт жезделерін еркіне қоймай, зорлықпен сүйреп әкеледі. Әлгіні көре сала жаңағы қыз былай деп өлеңдете жөнеледі:



	Қыз:

	Дегенде сартым кедей, сартым кедей,

	Бұл жерге не деп келдің өлем демей.

	Малына Бұралқының мас боласың,

	Сорлы сарт босқа жүріп, ішпей-жемей.

	Сарт:

	Бұ жерге килмәй деп ем, көп әпкелді,

	Көпшілік қызы с...әй не әпкелді.

	Осы үйде былшиған бір қара қыз бар,

	Сарт с...е болмайды деп әпкелді.



	Үйдегі кісілер қарқылдап күлісіп, «бәрекелді» десіп, жезделерін қолпаштауларына ыза боп, жеңілген қыз жиынды тастап кетіп қалады. Ауыл-аймақтың көне көздері бұл болған «қызойнақты» әлі күнге дейін айтып жүреді».

	Әңгімешіл Әбен бала кезін есіне алып бізге айтып отыратын: «Әкем Сағымбек өте қарапайым кісі еді, ит жүгіртіп, құс салып, аң аулағанды сүйетін. Шешем Қанапия өз үйінің тіршілігіне берік, көп балалы әйел болатын, мен алтыншы баласы едім. Шешемнің қолы шебер: кілем тоқу, ши орау, текемет басу, киім-кешек тігу сияқты істерді өзі істеуші еді. Үлкен әпкеміз Зәбира мен жездем Жармағамбет Сатыбалдыұлында перзент болмады. Әке-шешемнен мені қалап, алты жасымда бала етіп асырап алды, сондықтан фамилиям Сатыбалдиев болып кетті ғой. Өкіл әкем Жармағамбет оқымаған кісі, бірақ көргені мен көңіліне тоқығаны көп, өмірден алған тәжірибесі мол. Әулиеата қаласының базарында делдал болды. Тұрмыс-күйіміз жаман болған емес, бірақ менің оқығанымды қаламады. Оқуды 1927 жылы он үшімде Әулиеатадағы Аса интернатында бастадым», – дейтін Әбен. Әбен алты жасына дейін әке-шешесімен, бауырларымен бірге тұрған кезінде көргендерін былай есіне алатын: «Ел-жұрт көктем шыға қыстауларынан жайлауға көшіп шығатын. Өздеріне жайлы, малдарын бағуға қолайлы, құдыққа жақын, төбе-төбе бұйрат құмдардың жиегіне ақ боз үйлерін қатарластырып тігетін. Әр ауыл – ауылдың белгілі кісілерінің атымен аталатын. Бұралқы жәкемнің ауылымен біздің үй жақын отыратын. Бұралқыны жұрт «Болыс жәке» дейтін де үйін «үлкен үй» деп атайтын.

	Қыс бойы бір-бірімен көріспеген сағынышты ағайын кезектесіп ерулікке шақырысып, қыстай күткен қымызының мұрындығын берісетін. Бұралқыға сәлем беруге баратын үлкендерден қалмай, ілесіп мен де баратын едім. Бала болып имену деген менде жоқ, жәкеме кіре сәлем берем де, қасына барып отыра қоям. Сыпайылығы ұстаған үлкендер: «Әй, Әбен оның не? Төрге шығып кеткенің, ұят емес пе?» – десе, мен: «Кызық екенсіздер, жәкем бәрібір өзі шақырап жанына отырғызады», – дейді екем. Жәкем менің сайрап тұрған тілімді қызық көріп, еркелетіп оны-мұныны сұрап: «Сен кімнің құлысың, кімнің үмбетісің?» деген сұрақтарына мүдірмей жауап қайырып, оған қоса жеті атадан келе жатқан ататегімізді шұбыртып атап бергенімді, тағы басқа балалық қылықтарымды үйдегілер айтып отыратын. Жәкемнің түр-сипаты көз алдымда: орта бойлыдан жоғарырақ, шымыр денелі, қою қара сақалы қызыл шырайлы дөңгелек жүзін көркейтіп көрсететін, қыр мұрынды, қой көздері сөйлегенде күлімсіреп, жылы жүзбен қарап, кісіні еріксіз үйіріп әкететін. Бойын тік ұстап жүретін. Киген киімі жыл мезгіліне лайықты, көк шұғадан тігілген қиғаш жағалы бешпент киетін. Басына елтірі бөрік, қыста күзен ішік киетін. Басқа байлардай оқалы-зерлі шапан үстіне ілмейтін, өте қарапайым жүретін. Бұралқы той-томалақ кезінде өзін көңілді қалыпта ұстап, бар өнерін жұртқа көрсететін. Ат құлағында ойнап, жоғарыға ілінген күміс жамбыны мылтығымен бір сермеп атып түсіретін керемет қол мерген, ат үстінде шауып келе жатып, денесін төмен тастап, жерден теңгені іліп алудың шебері, көкпар тартысуда шабандоздығымен мәлім болған кісі.

	Күні бүгінге дейін қариялар ауыздарынан тастамайды. Кішкентай бала болғандықтан, бұл тамашаны көре алмадым. Жұрттың айтуына қарағанда, Бұралқы айналасындағы жұртқа жағымды, мырза кедейлерге қолұшын бергеннен тартынбайтын, көпшіл, әділдігімен беделі асқан кісі болған. Ел ішінде бір-бірімен араздасқандарды татуластырып, ақыл-кеңесін беріп, ымыраға келтіретін билік те жүргізген. Жәкеміздің басқа бар қасиеттерін айта алмаймын, көргендерден естігенім болмаса, бала болғандықтан бәрін қайдан біле берді дейсіз.

	Ал өз басым Бұралқыны бар әулетімен 1928 жылы Оралға жер аударғанын естіп-білетінмін. Одан басқа жағы қараңғы болатын. Жамбылда тұратын Мұстафа Бұралқыұлы оқта-текте бізге келіп, аунап-қунап кететін, Әбен екеуінің сыйлыстығы үлкен, көп нәрсені әңгіме етіп, сырласатын. Әбен өзінің орыс жолдастары арқылы Мұстафаға аударатын көркем шығармаларды беретін. Сол кезде Мұстафадан туыстары жайлы сұрауға ыңғайсыз көруші ем, соным бекер-ақ, өткізіп алған қателегіме осы күні қатты өкінемін.

	Бұралқының ақырғы жылдардағы өмірінен шынайы деректерге қол жеткізетін өзінің ұрпақтары ғой, ал балалары бірінен соң бірі бақилыққа аттанғандары қашан. Соңында қалған 1906 жылы туған қызы Шапай әпкеміз барын естігенім болмаса, көрген емеспін, қайда тұратынын да білмейтін едім.

	Жамбыл облысындағы Фурмановкадан келген Тұрар Тілеужанов қайным үйге келгенде, бір әңгіме үстінде: «Бұралқының қызы Шапай әпкеміз біздің көршіміз, қатар үйде тұрамыз» дегенін естігенімде, қатты қуандым, «жаман айтпай – жақсы жоқ», олай-бұлай болып кетпей тұрғанда, сол жаққа жүріп кетуге асықтым. Фурмановкаға келіп, Тұрардың үйіне түстім. Ертеңгісін, әпкемізге сәлем беруге Назым келінімді ертіп үйіне бардым. Әпкеміз менің арнайы жолығуға келгенімді естіп, қойын сойғызып, үй ішімен менің қарсы алдымнан шығып: «Қош келдіңіз», – деп құшағына алды. Шапай Бұралқықызы – Айманкеліні, 1906 жылы туған әпкеміздің, ұлғайған жасына қарамастан туабіткен көркемдік нышаны жақсы сақталыпты. Көз жанары барынша өткір, кісіге именбей, тік қарап сөйлейтін адуындығын байқадым. Ортадан төмен бойлы, ашаң денесін шалқақ ұстап, ширақ жүреді екен. Әпкеміз жалғыз баласы Сәрсенбай Аймановтың қолында тұрады екен. Сыпайы да сүйкімді Мәруа келіні, немерелері Берік, Серік, Аида, Айгүл әжелерін аймалап, қасынан кеткен жоқ. Тұрмыс-күйлері молынан баршылық, Кұдайға шүкір, бәрі жақсы, мұнтаздай киінген. Бұл сәтті кездесуіміз 1991 жылдың тамыз айында өткен еді.

	Ас ішіп, дастарқан жиналған соң, әпкеміз екеуміз оңаша қалдық. Бар ынтам әпкені сөйлету, әкесі Бұралқының соңғы жылдары қай жерде, қандай жағдайда, кімдермен бірге өмір сүргенін айтып беруін сұрадым. Мұны естіген әпкем бір сәт үндемей, қалың ойға батқанын көре тұра, амалсыздан жан жарасын тырнағандай ыңғайсыз жағдайға түссем де, қинамасқа лажым қалмады. Бастан кешкен ауыр жылдарды еске түсіру деген кімге де болса оңай тимейтіні белгілі емес пе, бәрін білемін де түсінемін. Әпке, «Сыр сандықтың» кілті қолыңызда, енді әңгіме өзіңізден болсын», – дедім.

	Әпкенің аузынан шыққан сөздерін өзгертпестен қағазға түсіре бердім. Енді соны келтірейін: «Е-е-ей, шырағым-ай, өткен күннен алыс жоқ, келер күннен жақын жоқ» демекші, бастан өткізген оқиғаларды, көрген-білгенімді өзіңнен жасырмай айтып берейін. Өмірдің ащы-тұщысының дәмін таттық қой. Туған күннен жақсы-жайсаңдардың көз алдында өсіп, тәрбие алуым, үй ішімізбен қасіретті бірге тартқанымыз, соның бәрі қаз-қалпында есімде қалды. Әкем байғұстың қартайған шағында шеккен азабы мен қорлығы есіме түссе, әлі күнге дейін түнгі ұйқымнан айырыламын. Баяғы 1928 жылы, өкімет байларды тәркілеу жүргізгенде, біздің барлық малымызды, көзге ілінер мүлкімізді түк қалдырмай сыпырып алғанда, әкеміздің ойына еш нәрсе кіріп те шыққан жоқ, жаны қиналғанын көрген емеспіз. Бар болғаны: «Жұртпен көрген ұлы той», – деді де қойды. Шошытып, үрейімізді ұшырып жанымызға қатты батқаны – «Оралға жер аударыласыңдар» деген жарлықты шолақ белсенділердің аузынан есту еді. Жазықсыз қасірет көрген бізге ең қиын, ең ауыр боп тигені сол. Ол туып-өскен, кіндік қанымыз тамған қасиетті топырақты, ата-бабаларымыздың жатқан зираттарын амалсыз тастап кету қандай қиын десеңші!..

	Бұралқыдан жақсылықтан басқа зәбірлік-қорлық көрмеген ауыл-аймақтың кедей-кепшіктері түгел жиналып, қоштасарда қимастықпен көрісіп жылағандары, бәрі кешегідей естен шықпайды. Дүйсебек деген жылқышымыз өз еркімен бізден қалмай еріп кетті. Айдалған жеріміз Оралға да жеттік, үй ішіміз түгел (күйеуім, інілерім) сонда болдық. Әкеміз ОГПУ-дың қарамағында, әр ай сайын барып, қол қойып тұруы шарт екен. Барған жеріміздің халқы бізді бөтенсімей, танысып, араласып кеттік. Куғынға түскендерді жұмысқа алу деген оңайға түспеді, інілерім әрең дегенде орналасты-ай! Тұрмысымыз біркелкі оңала бастады, тек жанымызға қатты батқан жай, ол – Мұстафа ағамыздан хабар-ошар болмауы, оның үстіне, елімізді сағынып, көкірегіміз қарс айырылады, жылап аламыз. Сонымен мезгіл өз сағатын соғып өте берді. 1932 жылдың басында тұрған жерімізде ашаршылық басталды. Жергілікті тұрғындар аштықтан боса бастады. Тігулі үйлері аңырайып, заттарына қарамастан жылы жаққа – Оңтүстік өлке, Кырғызстанға, қайсы-біреулері Кытайға өтіп жатқаны құлағымызға шалынып жүрді. Азықтың жоқшылығы өз басымызға да келді, бәрін көре бастадық. Сөйтіп тұрғанымызда, ОГПУ біздің әулетті Өзбекстанға жер аударды. Барған жеріміз – Өзбекстанның бір шалғайда орналасқан «Нышан» деген совхозы болып шықты. Біздің бақытымызға орай, совхоздың директоры қазақ, Мұстафа ағаммен Ташкенттегі Орта Азия мемлекеттік университетін бірге бітірген, агроном екен (фамилиясын ұмыттым). Әлгі директор қолынан келген жақсылығын бізден аяған жоқ. Күйеуімді, Мұртазаны, Бәбенді жақсы жұмысқа қойды, тұрмыс-күйіміз жақсара түсті. Бұл жерде де әкем баяғы ГПУ-дың бастығынан еліне барып келуіне рұқсат сұрайды ғой. Әлгі залым, қу Бұралқының аузындағы екі қатар алтын тістеріне көзі түсіп, қызығып: «Егер елге барып оралам десең, аузыңдағы барлық алтын тістеріңді суырып бересің», – дейді.

	Бұралқы әрі-бері ойланып, еріксіз көнеді. Қанішер сұмның қарсы алдында отырып ап, үш рет оң жұдырығымен аузына қойып қалады, бірақ қаттырақ соғып батыра алмағандықтан, тістері түспейді. Содан соң қалтасынан бір метрдей ақ батис шүберекті алып, қолын орап, төртінші рет ұрғанда, тістері қан аралас сау етіп түсе қалады. Басы айналып, көзі қарауытып қалса да, есін жиып, жаңағы шүберекке қан боялған тістерін орап, орыстың қолына ұстатады. Ол шіміркенбей алады.

	Тістің сондағы «құны» бар болғаны: бір қап нан мен құмшекер болыпты».

	Жаңағы естіген қатыгез сұмдықтарды өз көзіммен көргендей әсер етті, тұла бойым қалшылдап кетті. Оны әпкеге сездірмеуге тырысып, үн-түнсіз мелшиіп отырып қалдым. Шапай әпке бір күрсінді де, сызаттап аққан жасын орамалының ұшымен сүртіп, әңгімесін жалғастыра берді: «Үйге кірген әкеміздің өңі боп-боз, аузы опырылып, ерні көнектей қызарып іскен түрін көргенімде, жаман шошыдым. Әкемнің жаны қиналып сөйлеуге дәрмені жетпей тұрғанын көре сала дереу төсекке жатқыздым да, орамалды сулап ерніне бастым. Кейін әкемнің өзі не болғанын айтып берген еді. Бір аптадан кейін әлін жиып өз-өзіне біршама келген соң, бәрімізді шақырып: «Айналайын балаларым, ренжімеңдер, болар іс болды, елге барып келуіме рұқсат алдым. Бар арманым – туған жерімді бір көрсем деген ем, сол арманым орындалар, жолымнан қалдырмаңдар. Алла, бұйырса, аман-есен келермін, мені ойлап абыржымаңдар, көргенше күн жақсы», – деп, қоржынын арқалап үйден шығып жүре берді, жарықтық! Алған беті – Арыс станциясы. Жол алыс, жаяу жүріп әбден шаршап, әр жерге бір тоқтап жүріп отырыпты. Тынығайын деп жол жағасындағы теректің көлеңкесіне келіп отырғанда, арбаларына толтыра ағаш тиеп өздері жаяу келе жатқан төрт қазаққа кез болады. Әлгілер жанына жақын келіп, сәлемдесіп, мән-жайды біліскен соң: «Е-е, сіз мүсәпір (жолаушы) екенсіз», – деп аяп, арбаларына мінгізеді. «Сор бір айналдырса, шыр айналдырады» дегендей, сайдан қүлдырап түсе бергенде, арба аударылып кетіп, әкеміз құлайды, ағаштың бұтағы мұрнының терісін жырып, жаралайды. Алған жеңіл жарақаты жазылып, орны онша білінбейтін. Әурешілікпен Арыста поезға отырып, Әулиеатаға жетеді. Қалада тұратын партия қызметін атқаратын Қасымбек Есілбаев деген туысымыздың үйіне түсіп, бірнеше күн тынығады. Ағасының ел жаққа Шуға бет алғанын білген Қасымбек жолынан қалдырмайды. Өзінің жүйрік атына мінгізіп, азығын қоржынына толтырып шығарып саларда былай ескертіпті: «Ел ішінде береке кеткен, тыныштық жоқ, бұзақы белсенділерге, ешкімге сенбеңіз, абайлап жүріңіз», – деп аттандырыпты. Қазекең қарап жүруші ме еді, біреулер көріп қалып, танып ГПУ-ға жеткізіпті. Бұралқыны қашқын санап, қолға түсіру үшін ГПУ бір отряд шығарыпты, өздерімен бірге Бұралқыны жақсы танитын Әмірбек Әжібаев деген қызылкөз белсендіні қосып алыпты. Бұлар түлейдің ішін кезіп, Бұралқының ізіне түсіпті. Бұралқыны алдап қолға түсіру үшін Әмірбекті жұмсайды да, өздері жасырынып қалыпты. Шаңқай түсте, бұталардың көлеңкесінде ат шалдырып, сусындап отырған Бұралқының үстінен Әмірбек шығады. Түк білмегенсіп ыржиып, анадайдан келе жатқан Әмірбек жақындай бергенде, сұмдықты іші сезген Бұралқы тапаншасын суырып алып, айқайлайды: «Әй, сұм атаңа нәлет сатқын, мені ұстап беру үшін жасаған көмегің үшін осы жерде көзіңді құртайын ба? Есіңде болсын, бәлем, қай жерде жүрсең де аман қалдырмаймын, жаның барыңда көзіме көрінбей жоғал, иттің баласы. Аналарыңа айта бар, мені қууды тоқтатсын, бәрібір жеткізбеймін. Егер олардан қорқатын болсаң, мені көрмедім, лезде жоқ болды дерсің», – деп, атына қонып, шаба жөнеліпті. Бұралқы атамекені Құмөзек, Қарабөгетке жетуге асығуда. Жол бойы толқындалып, жал-жал боп үйіліп жатқан төмпешік құм. Құм арасында қалың біткен сорайған сексеуіл, тобылғы мен жыңғылы аралас тоғайдың іші. Айнала маңай жым-жырт, аспанда қалқып ұшқан құстар, аяқ астынан атты үркітіп, пыр етіп ұшқан қырғауылдар, жортып жүрген қоян мен жарыса жүгірген қосаяқ тышқандардан басқа аңдар көрінбейді. Баяғы өзі білетін тамдар (қыстаулар) бұзылған. Алыстан көзіне түскен тігулі киіз үйлерге жортып барса, есіктері аңғал-саңғал ашық, үй жиһаздары сол бойы жинаулы қалпында, тірі жан жоқ. Қайсыбір үйлерге кірсе, төсектерінде сұлап жатқан өліктердің қаңқасы. «Жантүршігер сұмдықты көрем-ау» деген Бұралқының ойына кіріп пе? Енді құм кезуден не таппақ? Кеш батпай, ата-бабаларының жерленген зиратына барып тәу етіп, құран оқып, жүріп кеткеннен бөтен не қалды?

	Қымбатты, туып-өскен жерін сағынып келгенде, қалың жайлаған ел-жұртының көзден тып-тыйпыл боп жоғалуы, тірі жанды кездестірмеуі, Бұралқының жанын қинап, көңілін су сепкендей басыпты. Күйзеліспен суынған жанын қоярға жер таппай, жерден бір уыс топырағын орап алып, туған жерімен біржолата қоштасып жүріп кетіпті».

	Шапай әпкенің айтуынша: «Әкеміз, шамамен айтқанда, бір айдай жол жүріп, Қасымбектің мінгізген сәйгүлігімен салт жүріп, аман-сау үйге оралды. Мұстафа ағамыздың түрмеден босатылып бес жылға Воронеж қаласына жер аударылғанын, Әбіктен (Мұстафаның бөлесі – Ә. Танкин) естіп келіпті, бірақ адресін біле алмапты. Ағамыздың барына шүкір дедік. Әкеміз екі жылдай ортамызда тың өмір сүрді. Күтпеген жерден ауырмай-сырқамай, кенеттен қайтыс болды. Осындай күйде тіл тартпай өлуіне қарағанда, миына қан құйылған болар деп шамалаймыз. Әкемізді арулап, қолымыздан келгенше барлық діни рәсімдерді сақтап, «Нышан» совхозының мұсылман бейітіне қойдық. Жерлеуге қатысқандар: Дина, Мұртаза Әлмағамбет, Сейітжаппар, мен, менің күйеуім Ибадулла тағы басқа жергілікті тұрғындар. Бұл – 1934 жылдың көктемі болатын».

	«Әпке, енді өзіңіздің жеке басыңыз жайлы, Бұралқы әкеңізбен айдауда бірге болған туыстардың тағдыры жайлы айтып, әңгімені жалғастырып жіберсеңіз қайтер еді?» – деп өтіндім. «Сенен несін жасырып, бүгіп қалайын, – деді де сөйлеп кетті: – Еліміз, Жұман Бөлебаев – Нұр жалайырдың болысы, әкемнің қимас досы еді. Ертеректе, заманның тыныштығында құда түсіп, Ибадулла есімді баласына мені айттырыпты. Бойжеткен соң Ибадуллаға қосып, екі жақ үлкен той жасап, ұзатқан еді. Бізден туған Хамзагүл, Захар деген баламыз дүниеге келді. 1928 жылы біздің үйді жер аударғанда, Ибадулла қалмай Оралға, Өзбекстанға қоса барған кісі. 1934 жылы Өзбекстанда қалып қоймай, елге бекер келгенімізге әлі күнге шейін өкінемін. Жұрт қарап жүре ме, «пәленше байдың нәсілі, Бұралқының күйеу баласы» деп, үстінен арыз жазып, Ибадулланы 1937 жылы түрмеге қаматқызды. Сол кеткенінен кейін қайырылған жоқ, естуімше, атып жіберген көрінеді. Екінші рет тұрмысқа шыққан ерім – Өмірәлі Айманов (1901–1986). Одан 48 жасымда көрген балаларым: Зада, Сәрсенбай.

	Енді әкем Бұралқымен айдауда бірге болған кісілерді жекелеп айтайын: «Нышан» совхозында тұрғанымызда Дүйсебек дүниеден өтті. Оған қоса ұзақ ауырып, өкпесіне тиген суықтан інім Ысрайыл қайтыс болды. Әкемнің төртінші әйелі, 1926 жылы үйленген 18 жасар Дина (1908 жылғы) алпыс бірдегі Бұралқыға өз еркімен қосылған. Динаны алып қашып үйленген, одан бала болмады. Әкем қайтыс болған соң, біздің рұқсатымызбен, сол жердегі Адай жігітіне тұрмысқа шығып, Өзбекстанда қалып қойды. Елге оралғандар: Ибадулла екеуіміз, Мұртаза, Әлмағамбет, Бәбен, Сейітжаппар. Мұртазаның қандай оқу орнын бітіріп, қандай жұмыс істегенін білмеймін. Мұртаза кеңсе қызметкері болатын. Луговой ауданында Толымға үйленіп, екеуі бірдей жұмыс істеп жүргенінде, Мұртаза Отан соғысының алдында қайтыс болды. Мұртаза баласыз өтті. Әлмағамбет пен Сейітжаппар екеуі де үйленбестен, Ұлы Отан соғысына қатысып, қан майданда қаза тапты. Бәбен бізден бөлініп, елден аулақ кетіп, Қырғызстанның Беловодск ауданында тұрып жатыр. Сондықтан 1937 жылдан аман қалды», – деп, Шапай әпке әңгімесін аяқтады.

	Бұралқының Мұстафадан басқа өзім көрген, білетін балалары, туыстары жайлы тоқталғым келеді. Біз 1934 жылдың бас кезінде Алматыда тұрғанымызда отбасымызбен араласып тұрған ағайынды: Әбік, Қалық Қалыбайұлдары Танкиндер еді. Екеуі Мұстафа, Мұртазамен бөле болып келетін (Әбіктің шешесі Жәмиланың туған әпкесі – жұрт жақсы апа дейтін). Мұртазаны алғашқы да соңғы көріп, танысқаным – 1935 жылы Әбіктің үйінде болған еді. Мұртазаның қасына еріп келген студент жігіт есеп-несие техникумында оқып жүрген Әбен Сағымбекұлы Сатыбалдиев болатын. Әбен Мұстафа жездемнің туысы ретінде бізге құда, оны «құда бала», деп атайтынбыз. Мұртаза мен көрген кезде, шамасы 25-26 жастағы кезі болуы керек. Көрмекке өте көрікті, еуропаша сәнді киінген, кербез жігіт. Өзін барынша әдепті де салмақты ұстайтын, көп сөйлемейтін тұйықтау мінезді кісі боп көрінді маған. Жаңылмасам, орта білімді, финанс жағында – экономист әлде есепші қызметін атқаратын. Сол жылы екі жолдасымен түскен Әбен мен Мұртазаның суреті қолымда. Ал Бәбенді жақсы білемін. 1960 жылдары Бәбен Бұралқыұлы Қырғызстанның Беловодск ауданында тұрғанда, Әбен екеуіміз Жамбыл, Шымкент жаққа машинамен сапарға шыққанымызда, Қырғызстан арқылы жүргенбіз. Жолда Беловодскіге бұрылып, Бәбенге сәлем беруге соққанбыз. Бәбен оқығаны көп емес, сауда жағында жұмыс істейтін. Меншікті үйінде тұрды, бізді көргенде, жеңгеміз (атын ұмыттым) екеуі шексіз қуанған еді, жарықтықтар. 1964 жылы Әбен кандидаттық диссертация қорғағанда, Бәбен жанында екі қырғыз жолдасымен арнайы құттықтауға келген болатын. 1980 жылы Бәбен, Мұстафаға жақын тұру үшін Жамбылға көшіп келіп, ағайынымыз Әбдіқалық Құрамысовтың үйіне іргелес жерден үй тұрғызып, сонда тұрды. 1981 жылы Мұстафа қайтыс болғанда, Алматыдағы туыстардың бірі қалмай Жамбылға барып, Мұстафаны Тектұрмас зиратына жерлеуге қатысқанбыз, сол жылы Бәбенді соңғы көруім болды. Бәбен 1982 жылы, жеңгеміз 1983 жылы дүниеден өтті. Жамбылға бара алмадым. Бұл күнде Бәбеннің жалғыз ұлы Тынай, одан туғандар – Мінәй (қыз), Асқар, Айдар Бұралқиевтар Түлкібаста тұрады.

	Шапай әпкенің қайтыс болғанына да талай жылдың жүзі өтті, жаман кеткен жоқ. Сәрсенбай Айманов баласының қолында көзін жұмды, аяулы әпкеміз. Адам баласы тіршілікте қашан, қай жерде мәңгі тыныштық табатынын біле бере ме? «Жазмыштан – озмыш жоқ» дегендей, бәрі Алланың бұйрығы да. Ардақты атамыз Бұралқыға туған жердің топырағы бұйырмағаны өкініштің үлкені!

	Қайран, ата! Жатқан жерің жаннатта, топырағың торқа болсын! Әумин!

	Алматы, 2000 жыл, мамыр – қазан.





САДЫҒҰЛ СҰЛТАНБЕКҰЛЫ


	(1868–1934)



	Бұралқыдан соң оның інісі Садығұл жайлы туыстарынан естіген деректерге сүйене отырып, оқырманды таныстырып өтсем артық болмас.

	Садығұл Сұлтанбекұлы Әулиеата (Тараз) оязы, қазіргі Жамбыл облысы, Мойынқұм ауданы, Құмөзек бауырында дәулетті Сұлтанбек Қажының отбасында туған. Сұлтанбек ел билеу ісіне араласып, халық ырысының еселей түсуіне, өсіп-өркендеуіне бар ғұмырын арнаған кісі. Адалдықпен жұрттың сенімін ақтаған Сұлтанбекті болыстыққа отыз жыл қатарынан сайлап отырған.

	«Үяда не көрсең – ұшқанда соны ілерсің» дегендей, өнегелі отбасында жақсы тәрбие алған Садығұл, жасы оқуға жеткенде, ауыл мұғалім-молдасынан діни сабақ алып: наху, мантық, мұхтасар фәндерінен өтіп, құран аяттарының мағынасын шешіп тоқтайды. Әкесі балаларын оқытуға Әулиеатадан алдырған мұғалімнен оқиды. Алғыр да зерек Садығұл, әкесінің жиған түрлі кітаптарын саралап оқып, білімін толықтыруға бар күшін салады. Орысша сөйлеп, жаза білген сауаттылар қатарындағы кісі.

	1912 жылы атастырып қойған қалыңдығы, байдың қызы Аққызға үйленеді. Сұлтанбек Садығұлға еншісін беріп, алдына мал салып, жеке отау құрып шығарыпты. Садығұл мен Аққыздан бір қыз, екі ұл туған:

	1) Делдеш (Әнапия) – (1913–1994);

	2) Сейіткендір (1916–1982);

	3) Сейітбақы (1924–1942).

	Аққыз қайтыс болған соң, Садығұл екінші рет Әнапияға үйленеді, одан туған:

	1) Есенкүл;

	2) Қырғызбай.

	Әбеннің айтуынша: «Садығұл тәтемнің (солай атайтын – Г.Д.) бет әлпеті дөңгелек жүзді, ақ сары өңді, қыр мұрынды, жоғары ширатып қоятын қияқ мұрты жарасымды көрінетін, бойы ортадан жоғары, шымыр денелі, жаурынды болатын. Ашық-жарқын мінезді, сөзге шешен. Думанды топта домбыра тартып, ән де салатын, көпшіл, жұртты өзіне тартып әкететін сиқыры да ерекше еді. Мұқтаждық көргендерге көмегін аянбайтын жомарт еді.

	Атап айтатын қасиеті – ол ата-бабаларынан қанмен ауысқан, Садығұлдың басына қонған бақыт – қолөнерінің болуы және халықтың асыл мұрасынан үлгі-өнеге алып, оны әрі қарай дамытып, іс жүзіне асыруы көзге айрықша көрінетін.

	«Өнерді үйрен де – жирен» дегендей, Садығұлдың қолынан келмейтін ісі жоқтың қасы. Өз үй ішіне, жақын туыстарына киім-кешекті пішіп, машинамен тігіп беретін. Ал өзінің жақындары мен достарына қыста, аязда киюіне қолайлы сеңсең тон тігіп сыйлайтын кездері аз болмаса керек. Тонды қойдың иленіп өңделген, қынамен сарыға боялған, терісінің жүнін ішіне қаратып, сәнді көріну үшін жағасы мен өңірінің айналасын қара мақпалмен көмкөріп тігеді екен. Садығұлдың шебер тігінші атағы ел ішінде тарап та кеткен көрінеді. Қолөнерлік дарыны – Садығұлдың ағаштан, сүйектен, темірден түйін түйетіндігі ешкімді бейжай қалдырмаса керек. Әсіресе үй әбзелдері: кебеже, жүкаяқ, сандық, қыздарға арналған қолсандықшалар, ағаш төсектер. Төсек жасағанда, оның бет жағына сүйекті әсем тоқылған шілдер тәрізді өрнектеп ойып шығарудың өзі не тұрады. Бұл дүниелердің барлығы сақталмағаны, бұйырмағаны жайлы төменгі жолдарда айтыла жатар. Тек сол жылдары Садығұл жасаған киіз үйдің ағаш есігі ақыртөбелік (Жамбыл облысы) біреудің қолында барын естіп, Делдеш бастап, Әбен және мен үшеуміз барып көріп келдік.

	Тақтайдан жасалған есіктің бетіне ою ойып, оны түрлі сырмен бояп қойған – тамаша! Бұл күнде бұл есік Садығұлдың немересі, белгілі суретші Рақымжан Сейіткендірұлы Садығұловтың қолында сақтаулы.

	Енді Әбеннің естелігіне қайтадан оралайық. «Әлі есімде, көктем шыға ел қыстаудан жайлауға көшетін. Біздің Сағымбек ауылы Садығұл тәтемнің қонған жеріне жақын болатын. Садығұлдың ақ отауының маңында қараша киіз үй тігілетін, оның түндігі жабылмайтын. Бала емеспіз бе, Делдеш екеуіміз сол шеберханаға кіріп, қызыға қарайтынбыз. Үйдің төр жағына қойылған дөңгелек, аласа үстелдің үстінде үлкенді-кішілі темір құтылардың іші толы дайын болған зергерлік бұйымдар (сақина, білезік, сырға, алқа). Оларға қоса, ер-тоқым бөлшектері, үзеңгілер, жүгеннің ауыздығы, тағалар кереге бастарында қыстырулы тұратын. Есікке таяу қойылған қатпарлы көңнен жасалған көрік тұратын. Көріктің жел үрлеуіш көмекейі арқылы көмір қыздырылып алтын, күміс, жезді балқытатын. Тәтеміз жұмыс істеген кезде ыстықтайтын болар – денесін беліне дейін жалаң ұстайтын да, былғары алжапқыш киетін, маңдайын қабатталған орамалмен шарт байлап қоятын.

	Садығұл еңбегінің арқасында ірі байлыққа жеткен кісі, бірақ сол дәулеттен көрген рақатынан зияны басым болғаны өкінішті-ақ. Оған себеп, 1928 жылы бүкіл қазақ даласында ұмытылмас күйзелістің басталуы еді. Үкімет байлардың төрт түлік малы мен бар мүлкін тәркілеп, өздерін жер аударып жіберген кезеңді халық «Ұлы кәмпеске» деп атап кеткен еді.

	Сол кәмпескеге ілінген Садығұл үй ішімен Қырғызстанға, Бұралқы ағасы Оралға жер аударылды. Садығұл өзімен тетелес, момын, қолынан еш нәрсе келе бермейтін інісі Дүйсенді қалдырмай үй ішімен бірге алып кеткен-ді. Басқа түскен әуреге көнбегенде не қылсын? Ел-жұртпен, туған жермен жылап-сықтап қоштасып кете барды.

	Бауырмал қырғыз ағайындармен тіл табысып, олардың берген көмегімен бастарына үй тұрғызыпты. Бала-шағаны асырау үшін қол қусырып отыру қайда. Тіршілікке кірісіп кеткен Садығұл үйлеріне таяу терең шатқалды қақ жарып өткен асау өзеннің жағалауына диірмен құрыпты. Бұл құрылысқа көршілес қырғыздардың да күш-көмегі тиіпті.

	Төңіректегі жұрт бидай, жүгерілерін диірменнен тартқызып, ақысын мөлшерлі түрде, ұнмен төлеп отырса керек. Іске шебер Садығұлдың қолынан келмейтіні болсайшы. Бұзылған шөп оратын машина ма, қираған аспап-мүліктері ме – бәрін жөндеп береді екен. Жұрт бұл кісіні Шоң ұста атапты. Еңбекпен терін төгіп тапқан қаржысына Садығұл ұсақ мал, сауынды сиыр, сүт тартатын машина сатып алыпты. Қоныстас көршілері шелек-шелек сүттерін сепаратордан өткізіп алып, ақысын күнара қаймақпен өтеп отырыпты. Сөйтіп, жиналған қаймақтан май шайқап, өздерінен артылғанын сатып отырған. «Мал-мүлік біткенге – күш бітеді» дегендей, екі-үш жыл аралығында қолындағы мал өсіп-өніп көбейіп кетеді де, Садығұл қайтадан байып шыға келеді. Бұл байлық назардан тыс қалушы ма еді, үкімет зорлық жасап, Садығұлды екінші рет тәркілейді, жиған мал-мүлкін кедейлерге үлестіріп береді. Бұл қорлыкда Садығұл қабағын да шытпастан, мойымай көтеріп: «Е-е-ей, шырактарым, қайтер дейсің, бас садақасы, аман болсақ, дүние тағы құралар», – деп, ренжіген қалпын көрсетпепті, сабазың.

	Садығұл өзінің және Дүйсеннің отбасын, отызыншы жылдары өткен аштықтың зардабын тартқызбай аман-сау алып шыққан. Айдау мерзімін өтеп, туған еліне жақын Луговой станциясына келіп қоныстанған. Дәм-тұзы таусылған Садығұл аз күн сырқаттанып, 1934 жылы дүниеден өткен еді.

	Ұлы Отан соғысынан кейінгі жылдарда түрлі себептермен (1930 жылғы ашаршылықта шетелге кетушілер мен айдаудан оралған байлардың ұрпақтары) ұзақ уақыт арақатынастары үзіліп қалған, енді-енді естерін жиған жұрт бір-бірімен табысып, қуанышпен мәре-сәре болып жатқан кез. Осы кезде Әбенді алғашқы тапқан, аталас әпкесі Делдеш Садығұлқызы Көпешкеліні еді. 1950 жылдың орта шенінде Алматыдан Луговой ауданына іссапарымен барған «Социалистік Қазақстан» газетінің қызметкерімен Делдеш кездескен көрінеді. Әңгіме үстінде әлгі журналист Әбен Сатыбалдиевпен қызметтес екендігін сөз етеді. Жоғалған бауыры табылғанына Делдеш қатты қуанып, адресімізді алыпты. Осыдан соң ұзаққа созбай, Делдеш Алматыға, біздің Водная көшесі, 19-үйімізге келді.

	Әбен екеуінің қуанышпен көрісу сәтін сөз жеткізіп айту қиын. Делдештің атын Әбеннен естігенім болмаса, жүздескен емеспіз. Міне, басқосып, өткен-кеткенді еске алып, әңгіме-дүкен құрып отырдық. Бір жақсысы, Делдеш екеуіміз бір-бірімізді баяғыдан білетіндей шүйіркелесіп кеттік. Сол күннен өмірінің соңы – 1994 жылға дейін достасып, аралас-құралас боп, сыйласып жүргенімізге де қырық жыл өтіпті-ау. Бұл аз уақыт емес.

	«Жақсының жақсылығын айт – мерейі тасысын» дегендей, Делдештің қандай кісі екендігін таныстырып шығудың артықтығы болмас.

	Делдеш (Әнапия) Садығұлқызы Көпешкеліні (1913– 1994) Жамбыл облысы, Мойынқұм ауданы, Құмөзек өңірінде дәулетті отбасында туған. Делдеш дөңгелек жүзді, қоңырқай өңді, кішірек көздері өткір, кісіге тура қарайтын. Орта бойлы, алып денелі, жүріс-тұрысы ширақ. Сауатын төте оқумен ауыл мұғалімінен ашыпты, араб әрпін оқып, жаза білетін. Делдештің ой-өрісі кең, өмірден алған өнеге-тәжірибесі мол, оны бойына дарыта білген кісі. Делдеш өте бауырмал, балажан, жақындарға қамқорлық жасап, мұқтаждарға көмек беруден аянбайтын. Өзі қатарлы әйелдермен салыстырсақ, орны бәрінен жоғары тұратын. Көршілес тұрған Бозжановтың (қоғам қайраткері – Бозжанов) және басқа да көршілерімен сыйласып, араласып тұрды. Жұртты жанына үйіріп алатын көпшіл, ақыл-парасатты жан еді. Делдештің қолынан келмейтін іс-әрекеті болмайтын, шапшаңдықпен бәрін үлгеретініне абысыным Рәкүл Ақпамбетқызы екеуміз таңғалатын едік. Делдеш он саусағынан өнер тамған (ата-бабаларынан ауысқан) шебер тігінші. Көп жылдар шеберханада жұмыс істеп, ысылған жан. Киген киімі өзіне қонымды, көрмеге қоярлықтай сәнді тігілген болатын. Луговой ауданының әкімшілік қызметкерлері үй іштерімен Делдешке заказ беріп, киімдерін тіккізетін.

	Үлгі бойынша (мода) пішіп алған киімді тігерде, кісіге кигізіп, өлшеп әуреге түспейтін, құйып қойғандай мінсіз, дәл тігіп шығаратын. Жұмыс үстінде бас көтермей, машинасын бір сәт тоқтатпай, лезде (самаурын қайнағанша) желең шапанды тігіп бітіргенін көріп, таң-тамаша болғанымды ұмытпаймын. Делдештің тұрмыс құрып, қосылған жан жолдасы Тілеубай Көпішевпен (1930–1941) Отан Соғысы басталғанша Жамбыл облысының Ақыртөбеде мекенінде тұрған. Делдештің жеке басына келсек, алаңсыз, бақытты өмір сүрді деп айту қиын. Олай дейтінім, өрімдей жас ерлі-зайыптылардың жандарына батқан нәрсе, аңсаған армандары – перзент сүю болған. Армандары орындалмай қасірет шеккендіктен, реті келсе бала асырып алуды жөн көріпті.

	Делдештің бала асырап алу арманы қай кезде орындалғаны жөнінде Делдештің асырап алған қызы Зияшпен кездесіп, «Мейірім бұлағы» атты очерк жазған журналист Нұрлытай Үркімбаеваның10 кітабынан алынған жолдарды келтірейін: «Сегіз жасар кезім. Ағам Баяхмет екеуміз әке-шешесіз, жетім қалдық. Тағдырдың кішкентай мойнымызға өз салмағын салып тұрған шағы болатын. Баяхмет жетім балалар үйінде, мен болсам жақын ағайындар отауын сағалаудамын. Өмірде әртүрлі пиғылды адамдар бар ғой. Ұзын сөздің қысқасы, әлгі ағайындарыма үйлерінде жүргенім көптік ете бастады. «Қызым, жөніңді тап» деген сыңай танытты. Шағын ауыл ішінде сенделіп біраз жүрдім. Содан соң есіме жаңа ғана шаңырақ көтерген жас жұбайлар отбасы түскені. Үй иесі Тілеубай ағай қызметіне кетті-ау деген кезде жас келіншекке келіп, барлық жағдайымды айттым.

	Ол кісі менің әңгімемді тыңдап алды да: «Жақсы, біздің үйде жүре бер. Қаласаң, анам дерсің немесе жеңге болармын», – деді. Сәлден кейін қызметтен келген Тілеубай ағай менің жайыма қаныққан соң: «Е, бәрекелді, қызымыз болса болсын, тіпті жақсы», – дегені. Мұндай қуанбаспын. Жақсы адамды сәби көңілі аңғарғыш қой. Мен оны туған анамдай жақсы көрдім. Біраз уақыт өткенде балалар үйінен Баяхмет келді. Сонымен ағалы-қарындасты екеуміз өзімізден жас айырмашылықтары сәл-ақ үлкен адамдарға бала болып шыға келдік. Мәпелеп бағып-қағып, Делдеш анамыз мені құтты орныма ұзатты. Ұлы Отан соғысына барып келгеннен кейін Баяхметті де аяқтандырды. Осы бір аяулы анамыздың ақ тілегі ме екен, әйтеуір жаман емеспіз. Ағам Баяхмет Әбдалиевтің бес баласы, менің жеті балам бар. Балаларымыздың алды отбасын құрып, немере сүйіп отырмыз. Сонда да болса әлгі үлкен балаларымыздың өзі осы кісіге келіп, сәбидей еркелеп қайтуға құштар. Жолдасым Жұмай да Делдеш анамның алдынан көлденең өтіп көрген емес. Ендігі келіндерім мен күйеу балаларыма да соны айтып отырамын».

	Делдештің мақтанышы болған Баяхмет баласы көз алдында өсіп, институт бітіріп, жетілді. Ол тарих ғылымының кандидаты, Жамбыл пединститутының доценті, жастарды оқытып, тәрбие беруге, болашақ маман болып шығуына зор үлес қосқан майталман ұстаз. Баяхмет бұл күнде зейнеткер. Делдештің сүйікті Зияш қызының бақилыққа аттанғанына да бес жыл толып отыр.

	Делдештің бала асырауы жоғарыда айтылған ұл-қызымен шектелмейді. Делдештің өз аузынан өкінішпен айтып бергенін келтірейін. Ол былай болған: Ұлы Отан соғысы басталысымен, майдан шегіне таяу Ресей қалаларының тұрғындарын, зауыт, фабрикаларды Қазақстан, Қырғызстан, Өзбекстанға көшіру басталған. Вокзал басы құжынаған халықтың айқай-шуы. Жанталасқан, естері шыққан жұрт асығыспен, алды-артына қарамай поезға ілінгендер бірін-бірі жоғалтып, әр тұсқа бөлініп кеткен болатын. Туыстарынан көз жазып қалған сәбилерді балалар үйлеріне орналастырған еді. Сол соғыс кезінде әу бастан балаға зар Делдеш балалар үйіне барып, өзіне қол созып «мамалаған» екі жасар Олег деген орыстың баласын асырауға алады. «Балам мейірімді болсын» деп, атын Мейірхан қояды. Балажан Делдеш баласын бауырына басып, еркелетіп өсіреді. Мейірхан мектептің алтыншы сыныбына өткенде, күтпеген жерден баланың туған әпкесі іздеу салады. Кімнің қолында екенін біліп, Делдешке келеді. Соры ашылмаған Делдештің амалы қалмай, баланы қимаса да, туысына табыс етіп, үлкен адамгершілік жасаған. Бала да анасы болып өсірген Делдешке: «Апатай, сенен ешқайда кетпеймін», – деп, айырылғысы келмей жылап, үйден әзер дегенде кетсе керек.

	Делдештің күйеуі Тілеубай Көпішев, інілері Сейіткендір мен Сейітбақы үшеуі де Ұлы Отан соғысына қатысқандар.

	Тілеубай мен Сейітбақы соғыстан оралмады. «Майданда ерлікпен қаза тапты» деген қарақағаз Делдештің қайғысын үдете түседі. Ендігі бар уайымы – Сейіткендірдің соғыстан аман оралуын тілегеннен өзге не қалды дейсіз. Құдайға шүкір, ол тілегіне де жетті. Сейіткендір Отан соғысының басынан аяғына дейін қатысып, бірнеше рет жараланып, 1946 жылы Луговойдағы туыстарына қосылды. Келісімен Луговой станциясына жұмысқа тұрып, көп ұзамай шаңырақ көтерді. Шаңырақ дегенім, жұмысына жақын көше бойында зәулім үй тұрғызды. Сол жылы Күлбінге үйленіп, келесі 1947 жылы құтты отбасында тұңғыш ұлы Рақымжан дүниеге келді. Рақымжанды туысымен бауырына салып, асырап өсірген – Ділдеш апасы. Онжылдықты бітірген соң, Рақымжан Львов қаласына барып, Бейнелеу өнері институтына оқуға түскен. Оны 1978 жылы бітіріп шықты. Студент Рақымжанға оқып жүрген жылдарында көмек беруден Делдеш аянған жоқ. Бұл күнде Рақымжан белгілі суретші: Т. Жүргенов атындағы Өнер академиясында кафедра меңгерушісі, профессор. Қосылған жары Майя Әбсентайқызы Жамбыл Технологиялық институтын бітіріп (тігін өндірісінің технологі), жоғары разрядты тігін ательесінде модельер. Бұл отбасында үш ұл бар. Садығұловтардың алды жоғары білімді мамандар. Үлкен ұлы Жандос – юрист, Елдос – мүсінші, кенжелері Сұлтан – мектеп окушысы.

	Рақымжаннан кейін туған Сейіткендірдің он баласын да оқытып, қатарға қосуды өз мойнына алған қайратты Делдеш дамыл таппайтын. Сол үшін 1970 жылы Луговойдан қоныс аударып, үй ішін Шамалғанға көшірді. Шамалғаннан тұрмыс шаруаларына ыңғайлы жері көлемді, бақшалы үй сатып алып, Сейіткендір мен Күлбін үш баласымен сонда тұрды. Қолдарында сауынды сиыр, қой-ешкі дегендей – мал ұстап, тұрмыс-күйлері жаман болған емес. Алматыдағы Делдештің қарамағындағы балаларына да жетіп тұрды. Осы тұста Делдештің Алматыға қалай орналасқаны жөнінде сөз жүйесіне келтіріп айтуды парыз деп білемін. Делдеш Алматыға келген сайын үйімізде әрдайым Баукеңмен (Бауыржан Момышұлы) кездесетін. Баукең қайнағам танысқан кісісіне сын көзімен қарайтын әдетімен әлгі кісіні ұнатса, құп, ал ұнатпаса, «мынадан түк шықпас» дегендей, өзінің адуын тік мінезімен бет-жүзіне қарамастан қолын бірақ сілтеп, бөтен сөзге келмейтін. Ал өзінен бір-екі жас үлкендерді қатты сыйлайтын, көңіліне жаққан кісілерді қамқорлығына алатын. Әңгімелері жарасқан Делдешке туысқандық пейіл көрсетіп, үйіне қонаққа шақырып, сый-сияпат жасағанын да көргенбіз. Сөз арасында Делдеш «Алматыда тұрғысы келетінін, оның себебі – астма ауруына Алматының ауасы жағатынын айтып, бірақ ол үшін қаланың бір үйіне тіркелу (прописка) керек, оған қолым қайдан жетсін», – деп мұңайып күрсінгенде, Баукең: «Оны уайымдамаңыз, қаласаңыз, мына менің кең сарайдай пәтеріме тіркетейін, әй, Маржуля (Камашты солай атайтын – Г. Д.), осы жұмысты қалдырмай, тындыр», – деп, сөзін екі айтпайтын батыр Баукең бұйрығын бір-ақ берді. Сөйтіп, әлгі жұмысты Камаш орындады да, Делдеш алматылық боп шыға келді. Баукеңнің мейірі түскен Делдештің сол күнгі қуанышын айтып жеткізе алмаймын. Қайран Баукең қайтыс болып, театрға барып қоштасарда, нөсер боп төккен жаңбырдың астында қалып, зиратқа шығарып салғанда, көпшілік арасында Делдешпен бірге мен де болғанмын.

	Кейіннен Делдеш қалалық әкімшілік мекемелерге бара жүріп, майданда қайтыс болған күйеуі Тілеубайдың (Ұлы Отан соғысында қайтыс болған жауынгердің) жесірі ретінде заңды түрде қысқа мерзімде Киров көшесі мен Абылайхан даңғылы қиылысынан пәтерге де қолы жеткен еді. Балалары да көктемгі жауқазындай құлпырып, жайнап шыға келді. Көбі жоғары, орта кәсіби (кәсіптік техникалық) оқу орындарын бітіргеннен соң, түрлі қызметтер атқаратын болды. Ұлдарын ұяға, қыздарын қияға қондырған Делдештің көңілі енді жай тапты-ау десек, жоқ, олай болмады. Қайсыбір уақыттарда астмасынан тынысы тарылып, кеудесі сырылдап, ауырып жүрсе де, сыр білдірмей дүниеге келген үлкенді-кішілі немерелерін бақпай отыра алмады. Бұл не деген жанқиярлық! Соны көрген біз аяйтын едік.

	Тағы бір айта кететін нәрсе, Делдеш басқа балаларынан айрықша жақсы көретін, арқасынан түсірмей, мәпелеп, еркелетіп өсірген Айтжаны кемтар, көзі нашар көргендіктен, өсе келе оны Қазақ соқырлар қоғамының оқу-өндірістік комбинатына жұмысқа тұрғызды. Айтжан үйленіп, үш баланың әкесі болғанға дейін үй-күйсіз жалдамалы пәтерден-пәтерге ауысып, көп азап шеккені Делдештің жанына қатты бататын еді.

	Жұмыс орнындағы басшылар пәтер алу кезегінде тұрған Айтжанды жыл сайын тізімнен сырғыта берген, әділетсіздікке шыдамы таусылған Делдеш Мәскеуге бармақшы болып даярлана бастады. Айтжанның атынан мән-жайды түсіндіріп, қысқа түрде шағым-арыз жаздырды. Біздің: «Әпкесі-ау, Мәскеуге кімге барасыз? Жаңбырлы суық күз де түсті, жол жүру оңай ма, босқа қиналып қаласыз ғой, – дегенімізге Делдеш: «Е-ей, шырақтарым-ай, әйелдерге көмек көрсетіп, ақыл-кеңесін беретін, кәдімгі космосты шарлаған бірінші әйел – ұшқыш Валентина Терешкованы кім білмейді? Мені сонша надан, еш нәрседен хабары жоққа шығарайын дедіңдер ме? Мен сол Терешкованың өзіне барып жолығам», – деп (1968 жылы В. В. Терешкова әйелдер комитетінің төрайымы), қасқайып отырып алды. Үйден шығарда үш жасар немересін жанынан қалдырмай алып кеткен. Вагон купесінде бірге орналасқан, мәскеулік орыс әйелімен танысып алады. Бес күндік сапарда әңгіме таусылушы ма еді. Мәскеуге қандай шаруамен бара жатқанын сұраған соң, тілі жеткенше, Делдеш айтып береді де, қағаздарын оқытады. Бәрін түсінген мейірімді әйел: «Сізге қандай көмек берейін? Қысылмай айтыңыз», – деген соң: «Маған В. В. Терешкованың кеңсесін тауып берсең болды, такси ақысын өзім төлеймін», – деген. Қазан вокзалынан Терешкованың қызмет орнына жеткізеді. Қабыддау бөлмесінің (приемная) кірер жерінде отырған хатшы қызға: «Бұл кісі Қазақстаннан бүгін келіп отыр, мүмкін болса, күткізбей, тезірек Валентина Владимировнаға кіргізіңіз», – деп табыстап, Делдештің алғысын алып кетеді. Сөйтіп сәті түскен Делдеш Терешкованың қабылдауынан бір-ақ шыққан. Терешкова – 1968 жылы Әйелдер Комитетінің төрайымы, 1969 жылы – әйелдер демократиялық федерациясының вице-президенті, әлемдегі барлық Кеңестердің мүшесі болып дүркіреп тұрған кезі.

	Кабинетке кірген Делдешке Терешкова құрметпен орнынан тұрып, қол созып амандасады да: «Отырыңыз, мамаша», – деген. Атағы зор кісінің бүйтіп қарсы алуы, Делдештің көңілін көтеріп, қуантып жібереді. Алдына жайып салған қағаздарды оқып, бетіне қарап: «Тағы қандай өтінішіңіз бар?» – деп сұрапты, оған Делдеш: «Басқа тілегім жоқ, осы жұмысыма көмегіңізді берсеңіз жетіп жатыр. Мың да бір рақметімді айтар ем Сізге», – деп қысқа қайырыпты. Сол сағатта тікелей телефонымен Алматымен байланысады. Қазақ соқырлар қоғамының бастығына өзінің аты-жөнін айтып амандасқан соң: «Сіздер жұмысшы Садығұлов Айтжанға пәтерді кешіктірмей берерсіздер, менің сенімімді ақтарсыздар деп ойлаймын», – деп, сыпайы түрде өтінішін білдірді. Қайсыбір бастықтарға ұқсамай, дөрекілік көрсетіп, зіркілдеп бұйрық бермей, кішіпейілдік, мәдениеттілікпен айтқан сөздерінің өзі неге тұрады! «Ұлық болсаң – кішік бол» деп осындайда айтылған болар. Сөйтіп, Терешкованың тікелей араласуымен Айтжанға көп ұзамай екі бөлмелі пәтер берген еді. Делдештің ақылға салып, ойластырып жасаған іс-әрекеттері, қашанда жемісті аяқталатын. Делдештің он бір бала мен немерелеріне тигізген қолғабысы зор, ал мына айтылып отырған жұмысы көрінген еркектің де қолынан келе бермейтін ерлік, сондықтан асыра мадақтасам, орынсыз болмас.

	Делдеш бізбен жиі араласып-қатынасып тұрған зиялы қауым ортасымен де жақын жүрді. Баукеңнен бастап, профессорлар: Іңкәр, Батырбек Бірімжановтар, менің сырлас досым, хирург Сара Таумышқызы Қашқынбаева, қазақ әйелдерінен шыққан бірінші тіс дәрігері Мүбина Ниязова апамыз, Делдеш, мен 1960 жылы «Сарыағаш» курортында бірге емделіп, үшеуіміз суретке де түскенбіз. Жаңабай туыстарымыз: Қасымбек Есенбаев, Әбдіқалық Құрамысов, ұмытып барам, профессор Бейсенбай Кенжебаевтың да үй іші болатын. Делдештің бәрінен артық көріп, жақсы сыйлайтын кісісі Әбен болатын. Біздерге бауыр басып кеткендіктен, шексіз жақсы көріп кеттік, алдынан көлденең өтпейтінбіз.

	Делдештің ең жақын сырлас-мұңдас құрбысы әрі жеңгесі Рәкүл Ақпанбетқызы Сағымбек келіні туралы айтуды жөн санап отырмын. Рәкүл 1914 жылы Жамбыл облысы, Шу өлкесінде атақты Ақпанбет байдың ошағында туған. Көркіне ақылы сай, аз оқыса да, хат танитын, оқып, жаза білетін кісі. Бала тәрбиелеуде алдына жан салмайтын, ардақты ана. Іс тігудің шебері, іскер де пысық. Жақсы-жайсаңдармен араласып, қаланың тұрмыс-күйін көргендіктен, мәдениеті өсіп, алған тәжірибесін бойына дарытқан. Мен ол абысынымды оқымаған профессор дер едім.

	Рәкүл – Әбеннің тетелес ағасы Әріпжан Сағымбекұлының жесірі. Әріпжан Курск қан майданында 1942 жылы қаза болды. Рәкүл мен Делдеш бір жерде туып-өскендіктен әрі жеңге санайтындықтан, өте тату боп, ойын-қалжыңдары, әзіл-оспақтары жарасып-ақ тұратын. Рәкүл тұрмысқа шықпай, бар өмірін екі баласына бағыштаған аяулы ана. Әбеннің отбасында бірге тұрып, балалармен қатар оқып, тәрбиеленіп өскен Рәкүлдің ұлы Үлан Әріпжанұлы Сағымбеков – медицина ғылымының докторы, Зәуресі – стоматолог, жоғары дәрежелі дәрігер. Рәкүл сексен алтыдағы жасына қарамай әлі тың, немере, шөбере сүйіп отырған бақытты әже. Екінші Делдешке жеңге болған менің апам Ботагөз Асқарқызы Дулатовамен де (Мұстафа Бұралқыұлының әйелі болған) жақын жүріп, әзілдері күшті, өмірлері сыйластықпен өткен кісілер.

	Қала тәрбиесінде өскен жастарымыздың көбі қазақтың ескі салт-санасын, әдет-ғұрпын біле бермейтіні белгілі ғой. Соның бәрін балалардың санасына құйып, үйреткен де Делдеш еді. Делдеш жаңашыл кісі болатын, радиодан ән-күй тыңдауды жақсы көретін, жаңалықтарды да құр жібермейтін. Театр, концерттерге барғанды тәуір көретін кісі еді. Мен білетін Делдеш осындай жарқын кісі болатын. Делдештің дүние салғанына да бірнеше жылдың жүзі өтсе де, Рақымжан, Майяның басқаруымен барлық іні-қарындастары қосылып, жыл сайын ардақты апаларын еске алып, ас беріп, құран оқытып, туыстар мен қүда-жекжаттардың алдында парыздарын өтейді. Арты жақсы деген осындай-ақ болар.

	Жанымдай жақсы көрген, замандас досым Делдештің иманы жолдас, топырағы торқа болсын! Әмин.

	Алматы. 26. Х. 2000.





АРЫСТЫҢ БІРІ – СЕЙДАЗЫМ




	1929–1937 жылдар аралығындағы сталиндік куғын-сүргінге үшырағандарды еске алу, атаусыз қалдырмауда елімізде кейінгі бір-екі жылда бірқатар шаруа тындырылды. Жазықсыз жазаға үшырағандардың ақ адал есімдерін қалпына келтіру, олардың ұрпақтарының тұрмыстық жай-күйіне жәрдем ету шаралары қолға алынды.

	Бұл тұста, әсіресе республикалық «Әділет» тарихи-ағарту қоғамының төрағасы, академик Манаш Қозыбаев атқарған ұйымдастырушылық жұмыстарды айрықша атау жөн. Басқасын былай қойғанда, Қозыбаевтың басшылығымен әзірленіп жарық көрген екі томдық «Аза кітабының» өзі не тұрады. Әрине, шығарушыларға бұдан бәленбай жыл бұрын НКВД үштігінің Үкімімен атылған, жер аударылғандар туралы осыншама мәлімет, деректер жинастырудың оңайға түспегені белгілі.

	Дегенмен бұл осы жинақта сталиндік қуғын-сүргін құрбандардың бәрінің аты-жөні бар дегендік емес. «Аза кітабына» енбей қалғандар әлі де жеткілікті. Солардың бірі – Алаш қозғалысы жетекшілерінің қатарында болған, заңгер, саясаткер Сейдазым Қадірбаев. Атаусыз қалып бара жатқан бұл аяулы ағамызды мен жақсы білемін. Сондықтан қолда бар деректерге сүйене отырып, ол кісіні халқымызға, бүгінгі ұрпаққа таныстыруды міндетім деп білдім.

	Сейдазым Қадірбаев (1885–1938) Торғай уезі, Наурызым болысындағы Сарықопа бойында дәулетті шаруаның отбасында дүниеге келген. Торғай қаласындағы екіжылдық орыс-қазақ училищесінен басқа қандай оқу бітіргені маған беймәлім. Оқу-білімге құштар, зерек ол негізі жастайынан өз бетінше оқып, ізденіп, білімін толықтырса керек.

	Сейдазымаға 1913–1918 жылдары Орынборда заң саласында ірі басшылық қызметте болды. Сондағы «Қазақ» газетінің бас редакторы Ахмет Байтұрсыновпен аға-інідей сыйласып, араласып тұрды. Ал менің әкем Міржақыппен екеуі болса-болмаса жастайынан бірге өскен, бірге оқыған, өмір жолдары бір адамдар еді. Екеуі де Алаш қозғалысының басшылығында болды. Түйдей құрдас әрі бір-бірінің қадіріне қанық олар туыстан бетер сыйласатын.

	Менің есімде қалғаны – Қадірбаевтар үй ішінде сол Орынборда тұрған жылдары бала болмағаны. Мен ол кісілерді «Сейдазым папа», «Жаңыл мама» деп еркелеп өстім. Екеуі де мені «қызым» дейтін.

	Совет өкіметі тұсында 1925–1927 жылдары Сейдазым аға Қызылордада Юстиция халық комиссариатында қызмет істеді. Белгілі заңгер Ахмет Бірімжановпен жұмыстас болды.

	1929 жылы Сейдазым ағаны ОГПУ тұтқынға алды. Соты Алматыда өтіп, бес жылға Воронежге жер аударылды. Сейдазым Воронежде үй ішімен бірге тұрды. Онда олар сонда айдауда жүрген Халел, Жиһанша Досмұхамедовтердің, Кәрім Тоқтабаевтың, Әбдірахман Мұңайтпасовтың, Мұхтар Мурзиннің үй іштерімен араласып тұрды. Сейдазым аға жаза мерзімін өтегеннен кейін елге оралған жоқ. Сол Воронежде қалды. Сейдазым ағаның әйелі ақтөбелік, жағалбайлы руының қызы болатын. Өте көрікті, өткір, отбасында алты алаштың ардақтылармен талай дәмдес, сыйлас болған кісі еді. Бойы ортадан сәл төмен, оны дос-жарандары Жаңыл демей, Тәпіл дейтін. Жаңғақ есімді сіңілісінің қызы Гуляны бауырына салып өсірді.

	Әлгінде айтқанымдай, Халел Досмұхамедов те Воронежде Сейдазым ағамен бірге айдауда болды. Оның Қадырбаевтар үй ішін жақсы білетін қызы Қарашашпен бір кездесіп, сөйлескенім бар. «Воронежде Сейдазым ағай, Жаңыл апай және олардың қызы Гуля бәріміз бір болдық. Жалпы біздің сол кезде көп араласқан адамдарымыз – Сейдазым Қадірбаев пен Жиһанша Досмұхамедовтің үй іші болды, – дейді ол. – Жиһанша ағаның әйелін Зәуре деп қазақша атайтын. Бұл кісілермен әке-шешем қатты дос еді. 1938 жылы менің апайымның ұзатылған тойында Қадірбаевтар үй ішімен болды. Сол 1938 жылы Сейдазым аға мен менің әкем Халел қайтадан тұтқынға алынды. Қадірбаевтар үй ішінен содан бері хабарым жоқ».

	Қадірбаевтар отбасы туралы енді бір дерек естіген кісім – Ахмет Бірімжановтың бәйбішесі – Гүлжауһар Сейдалина. Ол кісі Мәскеуден келе жатқан жолында Жаңыл шешемізді Ақтөбе станциясында жолықтырыпты.

	Бұл туралы: «Жаңыл-Тәпілді пойыз тоқтаған кезде перроннан көрдім. Бұрынғыдай толық емес, жұпыны киінген. Әзер таныдым. «Жеңгей-ау, баяғыда өз пешімді жақпайтын басым, енді қазынаға жалданып пеш жағатын болдым» деп мұңайды. Сол кейпі, сөзі көңілімде, көз алдымда қалып қойды», – деп әңгімелеген еді Гүлжауһар әжеміздің өзі. Өкінішке орай, Жаңыл шешеміздің бұдан арғы тағдыры не болғаны маған да беймәлім.

	Енді Сейдазым ағаның ататегіне келсек, атасы Бойқозыдан алты ұл, оның ішінде, Қадірбай, Әлімбай туған. Қадырбай Байқозиннен төрт ұл тарайды. Олардың өздерінің және балаларының аты-жөндері төмендегідей:

	1) Сейдазым Қадірбайұлы, одан – Гуля.

	2) Сейдахмет, одан – Мүкіш, Бақытжан.

	3) Мейіржан, одан бала жоқ.

	4) Асқарбек, одан – Мәрияш.

	Әлімбай Байқозиннен төрт ұл туыпты. Олардың өздерінің және ұрпақтарының аты-жөндері төмендегідей:

	1) Қасым, одан – Әлмағамбет, одан – Қадиша, Хамит. Қадишадан – Мұхит, одан – Әсия, Хамиттен – Әділбек.

	2) Жүніс ұрпақтарын анық білмеймін.

	3) Закария, одан – Асқар, одан – Едіге.

	4) Қанафия, одан – Сызай, одан – Зина.

	Қадірбай Байқозин ескіше оқыған, орысша сауатты, ел билеген, аса беделді, зор дәулетті кісі екен. Кезінде Торғай ауданының Өтейлерге қарасты төрт болыс елінің жергілікті әкімі болып қызмет атқарыпты. Немере інісі Әлмағамбет Қасымов бұрынғы ҚазПИ-де, мектептерде сабақ берген ағартушы-педагог адам. Ол кезінде Сәкен Сейфуллин, Ахмет Байтұрсыновтармен қызметтес болған, қазақтың зиялы, қадірлі азаматтарының бірі. Сондай-ақ Әлмағамбет ағаның зайыбы Меңеш те мұғалім еді. Бұл кісілер біздің үймен ағайын-тумадай сыйласып, араласып-құраласып тұрды.

	Қадиша мен Хамитті мен Қызылордадағы балалық шағымнан білемін. Бәріміз бір мектепте оқыдық.

	Әлмағамбет ағаның інісі Асқар Закарин жоғары білімді Мәскеуде алды. Оны аяғынын тік тұрғызған – осы ағасы Әлмағамбет. Закариннің ҚазГУ-дің ректоры, профессор болғаны баршаға мәлім.

	Менің бұл тұқымнан етене білетінім – Сызай. Ол да Әулиеатада, Әлмағамбет ағаның қамқорлығында болды. Сызайдың әйелінің аты – Кәсира. Ол семейлік Ақберді қажының Қыстай деген ұлынан туады. Кәсира – біздің үйде, менің әке-шешемнің тәрбиесінде өскен Әзен Ақбердинаның немере апасы. Әзен дәрігер болды. Зейнетке шыққанша үкімет аппаратына қарасты ауруханада қызмет істеген.

	Ал Хамиттің ұлы Әлібек – бүгінде генерал-майор. Ол Стамбұлда әскери атташе болып жүр. Қадиша – медицина ғылымының кандидаты, зейнеткер. Ұлы Мұхиттың мамандығы – геолог, мемлекеттік сыйлықтың лауреаты.

	Қысқасы, Алаш қозғалысына қатысып, сталиндік қуғын-сүргіннің құрбаны болған, алайда есімі атаусыз қалып отырған ардагер ағамыз, сөз басында айтқанымыздай, әлі де аз емес. Соның бір мысалы – біз тілге тиек еткен Сейдазым Қадырбаев аға. Алаштың қатардағы мүшесі ғана емес, топ бастаған серкелерінің бірі болған бұл кісі ұмыт қалып бара жатқанда, басқаларға не жорық?! Мұның себебін мен ол кісілерді ауызға алып іздейтін ұрпақтарының жоқтығынан шығар деп ойлаймын. Кейінгі жастар кешегі өткен сталиндік қанды қырғынды естігендері болмаса, оған, оның құрбандарына аруақтарын ырза қылып, есімдерін ел есінде қалдыруға, әсіресе аға ұрпақ ұқыптылық көрсетсе деймін. «Халқым» деп көз жұмғандардың алдындағы парызымызды ұмытпайық, ағайын.

	Дулатова Гүлнар Міржақыпқызы, Алматы.





ӘБУБӘКІР БЕРМҰХАМЕДҰЛЫ АЛДИЯРОВ


	(1879–1938)



	Әбубәкір 1879 ж. Қостанай уезі, Сарыой болысында (қазіргі Қостанай облысы, Қарабалық ауданы) Бермұхамед Қауменұлы Алдияровтың отбасында дүниеге келген. Әкесі Бермұхамед – елінде атақты ірі байлардың бірі болған, ескіше оқыған, орысша, мұсылманша екі тілді жетік меңгерген озық ойлы, іскерлігімен танылған кісі. Б. Қ. Алдияров жергілікті тұрғындарға өте сыйлы, құрметті адам болғандықтан қырық жыл бойы болыстық лауазымға сайланып отырғаны белгілі жайт.

	1913 жылы Романовтар патшалығының 300 жылдығына арналған мерейтойына, патша әкімшілігінің шақыруымен, Торғай өлкесінен құрметті қонақтар ретінде атақты байлар мен болыс-билерді Санкт-Петерборға бастап барған Бермұхамед Алдияров болған.

	Б. Қ. Алдияровтың жанұясында туған екі ұлының үлкені – Әбубәкір, екіншісі – Әлмұхамед (холерадан өлген). Менің сөз етейін деп отырғаным – Әбубәкір Алдияров.

	Әбубәкірді мұсылманша оқытып, сауатын ашқан ауыл молдасы екен.

	Баласының оқуға деген ынта-құштарлығын аңғарған әкесі оны Торғайға апарады да, белгілі ағартушы Ыбырай Алтынсарин сабақ беретін ремеслинный мектебіне түсіреді. Бұл мектепті Әбубәкір алдына жан салмай үздік бітіргеннен кейін, Ыбырай Алтырсариннің кеңесімен зерек Әбубәкірді әкесі Орынбордағы гимназияға түсіреді. Бұл – 1891–1899 жылдары оқып, гимназияны бітірген кезең. Әбубәкір 1899 жылы Қазан университетінің Медицина факультетіне түсіп, оны 1904 жылы күміс медальмен бітіріп шыққан. Әбубәкір дәрігерлік жұмысын Ақтөбеден бастапты, одан Қостанай, Тройцкіде, Минск, Өскемен, Тараз қалаларындағы емханаларда істеген. Медицина ғылымының бір-бірімен тікелей жалғасып жататын салалары: терапия, хирургия, гинекология, офтальмология, балалар дәрігері, т.б. Осындай мамандық жүйесін жоғары дәрежеде игеріп, халқымызға зор еңбегін сіңірген білімді, мол тәжірибелі дәрігер Ә. Алдияровтың атағы бекер жайылмаса керек. Ауру адамның жазылып, айығып кетуіне дәрігердің сөзі де дәріден артық болмаса да, кем түспейтінін жоққа шығара алмаймыз. Сондықтан Ә. Алдияров ауруларды дәрі-дәрмекпен ғана емдей бермей, оның сана-сезіміне қонарлықтай етіп, аурудың сенімін арттыратын, шипа беретін сөздерімен жазып та жібергендері қаншама. «Жақсы сөз – жарым ырыс» бекер айтылмаса керек. Сөз қүдіретінің күшін пайдаланудан артық не болушы еді (психотерапия). Таза жазылып кеткендер ортамызда баршылық, естіп те, көріп те жүрміз. Сондай-ақ операциядан жазылғандар да бар. Енді, Ә. Қ. Алдияровтың алаш қозғалысына қатысуы жағына ауысайық:

	Ә. Алдияров алаш қозғалысының белсенді қатысушысы. Аз уақыт Алашорданың Костанай уездік комитетінің төрағасы қызметінде болған.

	Бірінші жиһангерлік соғысына 1916 жылы «қазақтарды қара жұмыс – окоп қазуға аламыз», – деген патша жарлығын шығарған. Бұған қарсы тұру тек қазақтарды қанға бөктіру деп көргендіктен, алашорда азаматтары: Ә. Бөкейханов, А. Байтұрсынов, М. Дулатовтар қазақтарды майданға окоп қазуға баруға келісуге шақырады. Ұлттық-демократиялық қозғалысының саяси көсемі Ә. Бөкейханов Петерборға барып патша үкіметінің рұқсатымен «Земский союз» деген ұйымы арқылы майдандағы қазақ жігіттеріне қамқорлық бөлімін аштырып,

	1916 ж. желтоқсан айында өз басшылық еткен ұйымына қатысуға М. Дулатов пен Ә. Алдияровты шақырған.

	1917 жылдың ақпан айында Торғай әскери губернаторы Эвересманн Ә. Алдияров пен М. Дулатовқа Минскінің маңындағы Барановичтегі тыл жұмысында жүрген (окоп қазу) қазақтарға жәрдем беруге баратын төмендегі куәлікті берілген.





Удостоверение




	Предъявитель сего Аубакир Бермухамедович Алдияров следует в г. Минск по приглашению заведывающего иногородческим отделом для поступления на службу в отряд. Чем и выдано ему Алдиярову настоящее удостоверение.

	Дәл осындай құжат М. Дулатовқа да берілген.

	Орынбордан шыққан екі дос Минскіге наурыз айының басында жеткен екен. Бір айта кететін жайт: Бірінші жиһангерлік соғыстың қанмайданы қызу жүріп жатқан кезінде, Әбубәкірдің әйелі Ажар ханум бірге барған. Ажар Жансұлтанқызы Сейдалина-Алдиярова күйеуіне көмекші ретінде ауруларды күтіп-бағуына қолынан келгенінше жәрдемші бола білген.

	Окоп қазуға алынған қазақ жастарының ішінде ауру-сырқау көп болған. Әбубәкір өзінің шипалы емімен жазып жібергендердің алғысын алған білікті дәрігер. Сол уақытта «Қазақ» газетіне Нығыметтолла Қаймекұлы былай жазған: «Доктор Әбубәкір Алдияров жақсы қарап, көп пайдасы тиіп тұр, ерінбей еткен кызметі үшін тәңір жарылқасын айтамыз».





ӘБУБӘКІРДІҢ ҚАЙЫН ЖҰРТЫ ЖӘНЕ ҰРПАҚТАРЫ




	Бұл жөнінде Сәуле Әбубәкірқызы Алдиярова-Әжиева өзінің туып-өскен ұясы мен нағашылары жөнінде жазып берген естелігіне орай, қолыма тиген мәліметтерге сүйене отырып жазуыма тура келіп отыр. Сәуленің айтуына қарағанда: анасы Ажар Жансұлтанқызы Сейдалина-Алдиярова 1884 жылы туған, Ажар еуропаша тәрбие алған бикеш, балалық шағын қалада өткізіпті. Троицк қаласындағы гимназияға түсіп, үздік бітіріп шыққан, онымен қатар әкесінің ақыға жалдап алған мұғалімінен мұсылманша (араб әрпімен) оқып сауатын ашыпты. Ажар екі тілде жақсы сөйлеп жазатын, қазақтың оқыған, білімді қыздарының қатарындағы ханым. Гимназияны бітіргеннен кейін бастапқы мектептерде орыс тілінен сабақ берген мұғалім. Ажар 1974 жылы дүниеден өтті. Ажардың әкесі – Жансұлтан Шуақұлы Сейдалин (1856–1919) Торғай облысынан. 1870–1878 ж. Орынбор ерлер гимназиясында оқыған. 1882 жылы Қазан университетінің Заң факультетін бітірген. Көп жылдар бойы Тройцк қаласында бітімші сот (мировой судья) қызметін атқарып, Тройцк Окружной Соттың мүшесі болған заңгер. Мамандығы бойынша жұмыс істеп жүріп «Қазақ», «Алаш», «Сарыарқа» газеттерінде заң, құқық жайында мақалалары жарияланып тұрған. «Айқап» журналының белсенді, білімді авторларының бірі: «Народный Сот» – «Айқап» №1–1913 ж., «Үрлық түбі қорлық» – «Айқап» № 3., «Үлгі аларлық іс» – «Айқап» № 9, 1912 ж., «Съезд туралы» – «Айқап» № 5, 1913 ж. Жансұлтан Шуақұлының зайыбы Зәуре Махмұдқызы Жантурина-Сейдалина 1955 жылы Алматыда дүние салған. Ж. Ш. Сейдалиннің отбасында дүниеге келген үш ұл, алты қыз. Олар: Аббас (1890–1943), Сафаржан, Ғалиакбар, қыздары: Мариям (Сейілбек Жанайдаровтың әйелі), Ажар (Әбубәкір Алдияровтың әйелі), Гүлсім (Гүлсайран) Омарбек Жанайдаровтың әйелі, профессор Сапарғалидың анасы, Мәдина (Иса Қашқынбаевтың әйелі), Әмина, Гүлнұр.

	Сәуле Әбубәкірқызының айтуынша, Ә. Алдияровтың отбасында бес бала дүниеге келіпті. Олар: Айдансұлу – 1921 ж., Кенесары – 1923 ж., Сәуле – 1925 ж., Едіге (1927–1992), Есет – 1933 ж. Сәуле 1925 жылы Троицк қаласы, Челябі облысында туған.

	Кенесары Ұлы Отан соғысының ардагері, зейнеткер. Едіге (1927–1992) КазГУ-дің физика-математика факультетін, Есет Ленинградтағы политехникалық институтын бітірген, мамандығы – радиоэлектроника. Алматының маңындағы атом реакторында істеген.

	Сәуле 1955 жылы КазГУ-дың филология факультетін бітіріп, сол мекемеде қазақ тілі кафедрасында аға лаборант боп 1975 жылға дейін істеген. 1975–1983 жылдары Кітап палатасында библиография бөлімінің меңгерушісі, осы жерден зейнетке шыққан екен.

	Сәуленің тұрмыс құрған күйеуі – Әжиев Үкі, 1924 ж. Алматыда туған. 1939 жылы Ленинградтағы Академия Художеств жанындағы талантты балаларға арналған мектепте оқып жүргенінде (Отан соғысы басталғанда) блокадада қалған көрінеді. Жасы толған соң әскер қатарына алынып, Ұлы Отан соғысының басынан аяғына дейін қатысып, аман-есен елге оралыпты.

	Суретші болуға ынталы да дарынды Ү. Әжиев білімін сол салада жетілдіруге Алматыдағы Художественное училищеге түсіп, оны 1950 жылы бітіріп шыққан. Бүгінде Қазақстанның белгілі суретшісі, бірнеше ордендермен марапатталған зейнеткер. Үкі мен Сәуле Әжиевтерден туған балалары: Нұрлан Әжиев – 1952 ж. т., КазГУ-дің физика-математика факультетін бітірген, ҚР. Академиясының астро-физика институтында жұмыс істеген. Әсия Әжиева-Хайруллина (1958 ж. т.) – суретші, Алматы Театр және көркем өнер институтын бітірген, қазір ЮНЕСКО жолында қызмет істейді.

	Төңкерістен көп жылдар бұрын, адвокаттар мен дәрігерлердің басқа мамандарға қарағанда табыстары әлдеқайда жоғары, мол, бәрінен артық болған. Мол табыстың арқасында дәулетті тұрмысқа қолдары жеткені әйгілі. Ә. Алдияров Қазақстанның аймағындағы өзі тұрған облыс орталығы ма, қала ма, сол жерлердегі емханалардың жауапты қызметтері: бас дәрігер, бөлімдердің меңгерушісі қызметтерін атқарған. Оған қоса ауруларды ақыға қарайтын жеке кабинет ашқан, оны «Частная практика» дейтін.

	Ә. Алдияровтың ел-жұртына сіңірген емші-дәрігерлік қызметі (абақтыға алынғанша) жиырма төрт жыл бойы созылғанын білеміз. Осы жемісті, табысты жұмысы арқылы байып кеткені баршаға мәлім.

	Ә. Алдияров бейнеткерлігімен тапқан-таянғанын өз үй ішінің тұрмыс жағдайына жаратқан кісі. Мыңғырған төрт түлік малы болмаған, оның есесіне, бар байлығы – жиған-тергені кітаптары болған. ХІХ ғ. соңы ХХ ғ. басында жарық көрген орыс, еуропа классиктерінің шығармалары мен неміс, француз тіліндегі медицина жинақтары, толып жатқан журналдармен кітапханасын байытып отырған. Қазақтың алғашқы зиялыларының бірі Ә. Алдияров деп білуіміз керек. 1928 жылы Кеңес өкіметінің феодал – байларының мал-мүлкін кәмпескелеу жарлығы шыққаны, ел ішінде ол жарлықтың қалай жүргізілгені, қалай аяқталғаны, асыра сілтеудің де кездесуі барша жұртқа мәлім. Ауыл белсенділерінің көрсетуімен орта шаруалардың бір-екі малы кәмпеске нормасынан артық бола қалса, оларды да байлардың есебіне жатқыза салып, тонағандарын естігенбіз. Тройцк қаласындағы зәулім үйінде тұрып жатқан Әбубәкірдің 77 жастағы (1851–1932) ірі бай әкесі, Бермұхамед Алдияровтың да бар мал-мүлкін тегіс жинап алып, өзін Семейге жер аударған және жақын туысқандары да қуғын-сүргінгеннен аман қалмаған.

	Ширек ғасыр бойы тынымсыз дәрігерлік еңбегімен байыған Әбубәкірді Голощекиннің құйыршықтары көздерінен таса қалдырушы ма еді?! Алдияров Әбубәкірді де байлардың санатына қосып, тәркілеген: меншікті үйін, қымбат жиһаздарын, күміс-алтын зергерлік бұйымдарын қалдырмай сыпырып алып, өзін бала-шағаларымен Шығыс Қазақстан облысы, Өскемен қаласына жер аударған. Өскемен қаласына айдалып келген Ә. Алдияровтың үй іші алғашқы кезде жалдамалы пәтерде тұрыпты. Көп ұзамай Әбубәкір жұмысқа орналасқаннан кейін жай-күйлері түзелген. Ол жылдары облыс көлемінде барлық емханаларда істейтін, басшылық ететіндей дәрігерлер жетпейтін, жоқтың қасы деуге де болатын.

	Сондықтан Өскеменге келген тәжірибелі, білімді Ә. Алдияровтай дәрігерге қаланың Әкімшілігі үміт-сенім артып, жауапты басшылық қызметке тартқан екен. Ә. Алдияров жұмысын жұқпалы аурулар (инфекционный) мен балалар емдейтін ауруханалардың бас дәрігері қызметінен бастаған. Бұл емханалар орналасқан үйлердің (бұрынғы ғимараттар) іші де, сырты да ескірген. Жөндеу жұмысын жүргізбесе, пайдалануға беру қауіпті, медицина талабына сай нормасы да сын көтермейтінін Ә. Алдияров қала басшыларына мәлімдеген.

	Осыдан кейін ремонтқа тиісті қаржы бөлінеді де, іске кірісіп кетеді. Оны тез арада бітіруге өзінің қызмет істеп жүрген ұжымы көмектессе керек. Әрине, бұны Ә. Алдияровтың ұйымдастырушылығының бір ғана көрінісі деп қабылдау жөн болар. Ремонт жұмысы екі емханада кезек, бірінен соң бірінде жүргізіліп отырған.

	Ремонттан кейін жаңарып, көңілге қонатындай боп жақсы қалпына келтірілген емханалар пайдалануға берілген.

	Ә. Алдияровтың іскерлік қабілеті мен жақсы емші-дәрігер атағы төңіректегі ауыл арасына «ұзынқұлақ» арқылы жайылып кетеді. Содан бастап науқастанған адамдар қалаға қарай ағылады. Келушілерді Ә. Алдияров амбулаторияда қабылдайтын болған. Ел-жұртының денсаулығын сақтауына Ә. Алдияровтың атқарған еңбегі ерекше, мадақтауға тұрарлықтай зор. Жұрт сыйластықпен «Доктор, Алдияров» деп тегін атамаған. Оның шипалы емінен, шеберлікпен жасаған операциясынан жазылып кеткендердің берген алғысының өзі дәрігерге қуаныш әкелетін жайт. Осылай жылдар өтіп жатты. Өскеменге келгеннен бері, Әбубәкірдің ойынан әкесі Бермұхамед бір сәт кетсейші. Қартайған шағында көрмегенді көріп, қиналып жүрген әкесін аяйтын. Әкесінің Семейде жалғыз қалуы жанына қатты батып жүрген Әбубәкір Орталық Өкіметке әкесі Бермұхамед Қауменұлы Алдияровты Семейден Өскеменге ауыстыру жөнінде өтініш хат жазумен болады. Екі жылдан соң әкесін Семейден Өскеменге барып тұруына Өкіметтің рұқсат құжаты қолына тиген соң, әкесі Бермұхамед ақсақалды Өскеменге алдырған еді. Бірақ ол кісінің өмірі ұзаққа бармады, баласы Әбубәкірдің, сүйікті келіні Ажар мен немерелерінің алдында дүниеден өтті, жарықтық.

	Бұл 1932 жыл еді.

	Балалық шағынан басталған әрқилы тағдыр-тауқыметін басынан кешкен Сәуле соңғы жылдарында көрген-білгендерін есіне былай алған еді: «Әбубәкір әкемнің Өскеменнен кетуіне рұқсат 1936 жылы берілген еді. Сегіз жыл бойы тұрған Өскемен қаласынан кейін тұрақты жер болмады десем, артық айтқаным емес, әр жерге көшіп-қонумен болдық. Ең әуелі, екі жылға жуық Қырғызстанның Қарақолында тұрдық, ол жерде әкем жетім балаларға арналған санаторийде бас дәрігер боп істеді.

	1938 жылы әкемнің қалауы бойынша оңтүстіктегі Мирзоян станциясына (Тараз) көшіп келіп орналастық. Бұл жерде де әкем теміржолдың ауруханасында бас дәрігер қызметін атқарып жүрді. Әупіріммен тұрып жатқанымызда Ажар анамыз науқастанып қалғанынан, әкем жұмысынан өз еркімен шықты да, Алматыға кетуге жинала бастадық. Жүктер буылып-түйіліп қойылды, жол билетіне дейін алынып, ертең жолға шығамыз деп отырғанымызда, үйімізге сау етіп НКВД-ның екі сотруднигі кіріп келді де: «Обыск жасаймыз», – деп, жүктерді шешіп қопара бастады. Оның ішінде киім-кешектер, көрпе-жастықтар мен кітаптардан басқа не болушы еді? Көздеріне түскен: «1914–1916 жылдары шыққан патшаның үрім-бұтақтарының суреттері салынған журналдар, Семенов-Тян-Шанскийдің 7 томы, Мережковскийдің 7 томдық шығармалары, бірнеше суреттер басқа еш нәрсе таба алған жоқ, осының бәрін алып кеткен еді. Бір күннен кейін әкемді тұтқынға алумен тынды.

	Анамызға жолығуына (свидание беріліпті) берілген уақытының аздығынан, әкем айтатын сөздерін қысқа қайырып: «Енді бұл қалада кідірмеңдер. Алматыдағы төркіндеріңнің қасына барып тұрыңдар. Олар сені білікті врачтарға қаратады, емханаға жатқызып та емделуіңе жәрдемдесетін, барлық жағдайды жасайтын туысқандарыңа кәміл сенемін. Амандық-саулықпен қауышуға күн жақсы болсын», – деп үмітін үзбестен қоштасыпты, қайран әкеміз.

	Одан бері талай жылдардың жүзі өтіп те кетті.

	Балалық шағымнан есейгенімше көрген қуанышты, шуақты күндерім мен қайғы-қасірет шеккен уақытты, көрген-білгендерімді, үлкендерден естіген хикаяларды түгел шолып шығу мүмкін емес. Есіме алудың өзі мен үшін өте қиын. Соның бәрінен жаныма қатты батқан, ауыр тигені – әкемізден айрылған күн. Ол қасіретті күнді ұмытар емеспін. Оқта-текте есіме түсе қалса, денем тітіркенеді де қорқыныш бойымды билейтінін қайтерсің. Менің бұл мүшкіл халімді өз бастарынан кешкен кісілер ғана жақсы біледі.

	Алматыдағы өмір сүрген жылдарын Сәуле Әбубәкірқызы есіне былай алған еді: 1938 жылы Алматыға келгеннен бері үй ішіміздің тұрмыс-тіршілігі бұрынғыдай қайдан болсын, тез арада оңала қойған жоқ. Жоқшылықтың азабы мен тауқыметтің зардабын шеккенімізді несін жасырам. Бәрін көрдік. Өтті, кетті. Әкесіз қалған мектеп жасындағы бес баласын асырап, оқытып, қатардан қалдырмай жеткізу, мынадай тар, қиын-қыстау кезеңде, шешемізге оңай тиген жоқ. Тіршіліктің бар ауыртпалығын көтерген қажырлы анамыз бұл қиыншылықты да жеңіп шыққанын айтпай өте алмаймын.

	Өне бойы осындай халде күн көрдік деудің де қисыны келе бермес. Тұрмысымыз күнарта біртіндеп түзеле, жақсара берді. Сөйтіп біркелкі жүріп жатқанымызда, сұрапыл Ұлы Отан соғысы басталып кетті. Төрт жылға созылған ең ауыр кезеңде жұртпен жоқшылық тұрмысты бірге өткізгенімізді, қалай күйзелгенімізді айтудың өзі артық, белгілі жайт.

	Алдияровтардан Ұлы Отан соғысына бастан-аяқ қатысып, аман оралған – Кенесары Әбубәкірұлы ағамыз, басқа балалары тыл ардагерлері, зейнеткерлерміз. Соғыстан кейін халықтың тұрмыс-күйі ауыр, әлі жөнделе қоймаған кезінде біздер орта мектебімізді бітіріп шыққанбыз. Алдымызға қойған мақсатымыз қалай да оқуымызды әрі қарай жалғастыру болатын. Ол тілегімізге жеткізген – шешеміз Ажар. Анамыздың аңсаған бар арманы – балаларының қолын жоғары білім алуына жеткізу еді. Құдайға шүкір, арманы орындалды. Анамыздың арқасында қолымыз аузымызға жетті. Әрқайсымыз университет босағасын аттап, қалаған факультетімізге түсіп, жоғары білім алып шықтық. Мамандығымыз бойынша әр жерде қызмет істей бастадық.

	Анамыздың Алладан жалбарына тілейтіні – өз көзі тірісінде ержетіп қалған балаларының үйлі-жайлы боп бақытты тұрмыс құрғанын көру еді. Ойын жасырмайтын, ашықтан-ашық айтып отыратын болды. Тұрмыс құру әр пенденің басындағы заңды борышының бірі. Сондықтан анамыздың тілегі орынды-ақ. Бұл мәселе жайлы ойлана бастағанымды несін жасырам. Іс жүзінде, тез арада оңай шешіле қоя ма, оған уақыт керек емес пе, ал уақыт тоқтаусыз оза берді. Сөйтіп, сабырлық сақтап, күн өткізіп жүргенімде, тағдырдың жазуы болар: соғыстан оралған Үке Әжиевке кез болдым. Таныстық. Ұнаттым. Үкемен кездесіп жүргенімде менің кім екенімді біле берсін деп Үкеге қандай отбасында туып-өскенімді,бүгінгі күнге дейін «халық жауының» қызы деген жазықсыз жаламен қуғын-сүргінге түсіп, қорлық көріп жүргенімді жасырмай айтып шықтым. Егер де дәм бұйырып қосыла қалсақ, сенің өмір жолыңда кедергі мен бөгеттер де шықпай қалмас, қауіп те тууы мүмкін болар деп ескерттім. Үке бұның бәріне қараған жоқ, біле тұра «Шын сүйгенім сенсің» деген бетінен батырлықпен қайтпады. Өмірлік серік болуымды қалап, қолын ұсынды. Үкенің шын жүрегімен білдірген ұсынысына қарсылық шырай көрсете қойғам жоқ, басымыз қосылып, тұрмыс құруымызды қабылдай отырып келісімімді бердім. Оның алдына қойған бар тілегім: анамның алдынан өтіп, ризашылығымен ақ батасын алуы еді, оны да орындады. Анамыз біздің үйлі-баранды, бала-шағалы боп бақытты өмір сүргенімізді көріп, немерелерін сүйіп, 1974 жылы дүниеден өтті.

	Анамыз 1946–1950 жылдарға дейін тоқтаусыз НКВД-ға барғыштап, күйеуі Ә. Алдияровтың тағдырын білмей, арызданумен тыным таппастан жүретін болды. Олар 1953–1959 жылдары қисынға жатпайтын жалған мәліметтермен жауап қайтаратын. Ал қолымызға берілген соңғы құжаттан білгеніміз: НКВД-ның «үштігі» – Ә. Алдияровқа шығарған ең ауыр үкімі – ату жазасы екен. Оны 20 март 1938 жылы орындап, атыпты.

	Сүйікті әкеміз қыршыннан қиылып, елу тоғыз жасында қанішер зұлымдардың қолынан қаза тапты. Жүрегіміз қан жылады. 1956 жылы әкеміздің реабилитациясы қолымызға тиген еді.

	Екінші реабилитациясы: К.Р Жоғарғы Сотының қаулысы бойынша барлық алашордашылармен бірге 4 ноябрь 1988 жылы ақталған еді.

	Менің көрген-білгендерім, есімде қалған талай нәрселер көп-ақ, бәрін түгел айтып шығу қиын, мүмкін емес, сондықтан әңгімемді осымен доғара тұрайын деп, – Сәуле сөзін аяқтады.

	Сөз соңында менің айтарым: XX ғасырдың ортасына шейін, Ә. Алдияров ағамыздың сыйластықпен араласқан Әлихан, Ахмет, Міржақыппен қатар жүруін айтпағанда, өмір жолында қызметтес болған ортасы белгілі қазақтың жоғары мәдениетті зиялылары еді. Оның ішінде айрықша еске алуды қажет ететін: Торғай – Костанай – Орал өлкесінен шыққан өзінің жақын, бірге қызметтес болған дәрігерлерін атап кетуді жөн көріп отырмын. Олар: Мұхамеджан Карабаев, Халел Досмұхамедов, Санжар Асфендияров, Дәулетше Күсепғалиев, Иса Кашқынбаев, Әмір-Шота Айтбакин, Аққағаз Досжанова, ағайынды Сейітовтар: Асылбек, Мұратбек, Әлжан Байгурин, т. б.

	Бұларды атап келтіруімнің мәні мынада: қазіргі кезде алаш қозғалысына қатысқан жоғарыда аталған ардагерлер жайлы баспа беттерінде жазылып жатқан дүниелер баршылық, соларға байланысты Ә. Алдияровқа қатысты деректер де кездесіп қалуы ықтимал болар деген сенімдемін. Өйткені Ә. Алдияровтың сол кісілердің барлығымен тығыз байланыста болғаны белгілі.

	05-07. 09 ж.





ҚАЗАҚТЫҢ ӘЛИХАНЫ ЕСІМДЕ!




	Әлихан Нұрмұхамедұлы Бөкейхантегі жайлы сөз еткенде, Сұлтанмахмұт Торайғыр ақынның өлеңі ойға орала кетеді. Үш кісіге берілген теңеу қандай шіркін, аттарын атап, бірін күнге, бірін айға, бірін жұлдызға теңеу не деген тамаша! Бұл өлең XIX ғасырдың орта шенінде жазылған, келтіріп отырған кісілері – алаш халқының көсемдері, бүкіл әлемге белгілі Әлихан, Ахмет, Міржақыптар. Соңғы 1988 жылдан бастап аталарымыздың шығармалары, өмір жолдары баспасөз беттерінде, теледидар, радио арқылы қалың бұқараға жар салып, әсіресе жастардың сана-сезімдерін ояту, таныстыру жағы ойдағыдай қолға алынғаны баршамызды қуандырғаны аян. Бұл кісілер тарапынан әлі де толық деректер, мәліметтер берілді деп айта алмаймыз, бұл алдағы қолға алынатын ізденіс-зерттеу жағы ғалымдардың еншісіне бұйырған іс-әрекет дегім келеді. Осы тұста айтайын дегенім, Әлихан Нұрмұхамедұлы еңбектерінің әлі жеткілікті көзге ілінбеген жақтарын іздестіріп, толтыру мәселесі еді. Әлихан – үлкен ғалым, әдебиетші, публицист, абайтанудың тұңғыш көшбасшысы. Орысша, қазақша жазып қалдырған еңбектері аса көп. Мұхиттың түбінде ұялап қалған меруерттердей тұңғиыққа батырып кеткендіктен, оларды сүзіп алып шығу оңай дүние емес.

	Көпшілік, ғалымдар, жазушылар қарап жүр дей алмаймын. Әлихан Бөкейтегін үлкен құрметпен атап, ізденіс-зерттеу жұмыстарына тиянақты үлкен еңбек сіңіріп, баспасөз беттерінде баяндамалар жасап жүрген ғалым ініміз Мәмбет Қойгелдіұлына алғысымды айта отыра, әлі де болса бұл істі қалдырмай, әрі қарай дамытуын тілер едім. Қазіргі таңда Бөкейхантегінің жазба еңбектерін, түрлі құжаттарды жинауда, ізденіс-зерттеу жұмысын, осы салада ғылыми жағынан диссертацияға тақырып алып еңбек сіңіріп жүрген жас ғалым Сұлтанхан Жүсіпұлына айтарым: іске жанашырлықпен кірісіп, ерінбей-жалықпай атамыздың еңбектерін әр қаладан біртіндеп жинастырып, оларды бір арнаға келтіріп, жарыққа шығаруға терін төгіп еңбектенсін дей тұрып, сәтті болғыр жұмысыңды аяқтап, дәмін халқына таттырар деген сенімдемін.

	Бүгінгі күні Әлихан атамызды еске алып, мен де көзкөргендер санатына жататындықтан, естігісі, білгісі келетін жұртқа көрген-білгеніммен бөлісуді жөн көрдім. Бұрын айтылмай келгендер іште қалмасын, қолымызға еркіндік тиіп, сөйлеуге жол ашылыған заманды пайдаланып, бірер сөз айтуды парызым деп білемін.

	Әкем Міржақып ағасы Әлиханды өзі «Әлеке» дейтін де, менің тілім шыққаннан бері «Атеке» дегізген. Туған күннен есейгенімше бауыр басып, орталарында өстім, әкелеріміздің қарым-қатынасы өле-өлгенше бірде-бір үзілген емес.

	Атекемді мен бес жасымнан жақсы білемін. Екі үйіміз Семейдегі Комиссарская көшесіндегі Анияр Молдабаев деген ақсақалдың (банк чиновнигі болған) бізге босатып берген мекенжайында тұрдық, біздің үй іші бұл кісілермен тығыз байланыста болды, мен бұл атамды да, балалары: Сапаш, Нұрыш, Мұқыш, Күләштарына шейін білемін. Атекем менің өзіме біртүрлі сүйкімді көрінетін, қатты еркелететін, бейнесі көз алдымда: ұзын бойлы, сом денелі, иықты келген, өңі қоңыр еді, ашық үлкен көздерімен жұртқа қадала қарайтын, көрмекке сұсты болғанмен, жаны нәзік, балажан, жалпыға жанашырлық көрсететін қолы ашық мырза кісі болатын, біреуге жақсылық етсем дейтін. Үйдегілермен көбіне орысшылайтын, жұбайы орыс – Елена Яковлевна Севостьяноваға Омбыда 1903 жылы үйленген. Тұңғышы Елизавета – Лиза, ұлы Сергей – Үгідей (Үгітай дейтін) 1905 жылғы.

	Атекем жұртқа үйірсек, ашық мінезді, өзін жұрттан ерекше ұстамайтын, кішіпейіл, баламен балаша, үлкенмен үлкенше сөйлесіп кететін, жұрттың атына «товарищ» қосып сөйлейтін. Даусы жуан, гүрілдек, күлгенде қарқылдап мәз болатын. Үстіне киген киімдері жағдайға байланысты, қайда барғанда қалай киіну керек екенін берік ұстайтын зиялы емес пе?!

	Жайшылықта өте сыпайы жүретін. Қыс айларында Семейдің қақаған аяздарында аяғына саптама етік, күзен ішік, басына түлкі тымақ киетін, жаяу жүрмейтін, жазда фаэтонға мінетін, ол кісіні алып жүретін нағашы жағынан келген бір момын кісі болатын. Атекем жаз айларында ерте тұрып, біздің терезеге таяп келіп, мені былай деп шақыратын: «Гульнар, ты спишь?» мен дереу: «Атеке, ты спишь?» деп үйден жүгіре шығатынмын. Бұлай сөйлеуім орысша білмегендіктен болатын. Аулаға шығып дене шынықтырмаққа кірісетін, қолына созғыш резинка (эспандро) алып, күші жеткенше сірескен созғышты екі қолымен айыра тартатын. Мені жіп беріп (скакалка) секірткізіп қоятын. Одан ауланы айнала жүгіретінбіз.

	Әжеміздің бөртпе сүзек ауруынан қайтыс болғанын, қалай арулап қойғанына шейін көргем, бұл 1921 жылдың күзінде болған уақиға. Қала тұрмысы аштықтан қиын соққандықтан, мамам екеумізді Шыңғыстаудағы Өміртай Ақбердіұлының аулына жеткізді. Қыс ортасында «Міржақып, Әлихан Семей түрмесіне қамалды» деген хабар алып, біз Семейге бұрынғы үйімізге келдік. Лиза тәтем мен Үгітай қарсы алды. Күнара Семейдің түрмесіндегі әкелерімізге тамақ жасаймыз, бір көруге зар болдық. Катаң тәртібі сонша, есігінен де қаратпайды, жолықтырып көрсету қайдан болсын. Көз майымызды төгіп үйге келеміз.

	1993 ж. VI.





АЛАШТЫҢ АЙДАРХАНЫ




	Бұл өмірге кімдер келіп-кімдер кетпеді дейсіздер... Сол келіп-кеткендердің бірі, бірі болғанда бірегейі – Айдархан Тұрлыбаев. Айдархан туралы баспасөз беттерінде осы кезге дейін материал жарияланбауы өкінішті-ақ. Тұрлыбаев Айдархан кім? Советтер тұсында арыстарымыз аталмай тұрған уақытта, Алаш қозғалысына қатысушылар туралы, оның ішінде Айдархан Тұрлыбаев жөнінде көз-көргендерден жазып алғандарым сандықтың түбінде жататын. Бертін келе 1995–1998 жылдары Айдарханның жақын туыстарымен кездесіп, біраз деректерге қанығып қалдым. Айдарханмен таныстыру міндетін алудың өзі мен үшін ауыр жүк. Айтуға жеңіл сияқты болғанмен, атқару жауапты да қиын жұмыс.

	Сөйткенмен, осы іске батыл кірісіп, қолымнан келгенше мысқалдай үлес қоссам деген ниетпен қалам алуды азаматтық парызым деп санадым.

	Айдархан Тұрлыбаев (1877–1937) бұрынғы Көкшетау уезі, Шалқар болысының бесінші ауылында, қазіргі Талапты селосында дүниеге келген, Қарауыл руының қазағы. Әкесі Тұрлыбай орта дәулетті тұрмыс құрған, қарапайым кісі екен. Тұрлыбайдың шаңырағына біткен бар байлығы – жеті баласы, Айдархан бесіншісі. Әке баласына сыншы дегендей, Айдарханның зеректігіне көзі жеткендіктен, әкесі оны оқытуға бар күшін салады. Баласын ертіп Көкшетауға әкеледі де, орыс-қазақ мектебіне түсіреді. Мектептің жанындағы интернатқа жатқызып, көңілі жай табады.

	Бұл мектепті бітірген соң, Айдархан әрі қарай Омбы гимназиясына түседі. Онда алдына жан салмай барлық пәндерден үздік баға алып оқиды. Гимназияны алтын медальмен тамамдайды. Ендігі арманы жоғары білім алу, таңдаған мамандығы – адвокаттық қызмет болады. Арман қиялы жетектеп Санкт-Петербургтан бір-ақ шығарады. Санкт-Петербург университеті әркімнің қолы жете бермейтін, ақсүйектер (дворяндар) үшін арналған оқу орны. Ал, Айдарханның бар сенгені қолындағы алтын медальмен бітірген гимназияның құжаты. Соның арқасында ақыры Санкт-Петербург университетінің заң факультетіне қабылданады. Бұл университетті 1902 жылы үздік бітіріп, Омбыға оралады. Адвокаттық қызметі 1902–1937 жылға дейін Омбыда өтеді.

	Алаш қозғалысының белсенді қатысушыларының бірі болған Айдархан Тұрлыбаев жайында С. Сейфуллинның «Тар жол – тайғақ кешу» кітабында жазылған. Орынборда 1917 жылы жалпы қазақ съезі 21/VІІ-де ашылып, 26/ҮII-де жабылады. Съезге Ақмола, Семей, Торғай, Орал, Жетісу, Сырдария, Фергана облыстарының өкілдері қатысады. Съездің құрылуына атсалысқан: Әлихан, Ахмет, Міржақып, Шоқайдың Мұстафасы, Халел, Жиһанша Досмұхамедовтер. Ақмола облысынан сайланған депутаттар он екі кісі: Айдархан Тұрлыбаев, Асылбек Сейітов, Сейілбек Жанайдаров, Хайретдин Болғанбаев, Садуақас Сейфуллин, Мағжан Жұмабаев, т. б.

	А. Тұрлыбаевтың қазақ зиялыларының арасында орны бөлек. Оның қоғам қайраткері болғаны туралы баспасөз беттерінде жарияланған материалдар баршылық. («Алаш Орда» Сборник документов, Составитель Н. Мартыненко. Алматы, «Айқап» 1962 ж. «Тернистый путь» С. Сейфуллина «Жазушы», Алматы, 1975, т.б.)

	Біздің Дулатовтар отбасында Айдархан аға жайлы көп айтылатын. Бірақ атын естігенім болмаса, өзін көруге нәсіп жазбады. Міржақып пен Айдарханның достасуы Омбы, Ақмола, Орынбор кездесулерінен басталғанын білемін. Әкеме тікелей байланысты, бірге жұмыс атқарған, пікірлес зиялы достары туралы естелік жазуға кірісер алдында көп толғандым. Толық, шынайы мәлімет алу үшін, сол кісілердің балаларын не ағайындарын қарастыра бастадым. Бұл әрекетім қиынға соқпады. Бұдан отыз-қырық жыл бұрын, Құдайға шүкір, «халық жауларының» ұрпақтарының төрт көзі түгел еді. Олармен жолыққанымда: байғұстар, іштегі шерін тарқатып, сырларын ақтарып, әке-шешелерінің тағдырын жасырмай бар білгендерін айтып берген. Алған деректерді қағазға түсіре бергенмін. Екі кітапқа топталған естелігімді «Шындық шырағы» атауымның сыры да осында жатыр.

	Бір күні Әрике Мұхтарқызы Мурзина мені қонаққа шақырды. Өзінің туыстарынан басқа және бір әйел болды. Әрике: «Мына кісі София Хұсайынқызы көршім», – деп таныстырды. Әлгі сүйкімді келген ханым жайғасып отырған соң, маған қарап: «Сізді сыртыңыздан білемін, жазғандарыңызды оқып жүремін. Жақында «Бес арыс» кітабын оқығанымда, сіз бір сурет беріпсіз, әкеңіздің қасында отырған Айдархан Тұрлыбаев деп көрсетіпсіз. Суреттегі кісі Айдархан емес, бөтен Айдархан, Айдархан Соловкиде болған жоқ», – деді. «Ал, Айдарханды Сіз қайдан білесіз?» – дегенімде, ханым езу тартып жымиды да: «Жездемді неге білмейін», – демесі бар ма! Міне, қызық! Айдарханның жақыны алдымда отыр екен.

	– Иә, «Бес арысқа» берілген суреттегі кісіні өзім танымаған соң, Ботагөз апаның айтуымен Айдархан деп көрсеткенім рас. Анығын енді біліп, ұялып отырмын. Білместіктен жіберіп алған қатем үшін Сізден және туыстарыңыздан кешірім сұраймын, – деп мойындадым.

	Қалай да қобалжыған көңілім басылмады. Келешекте суреттерді атап көрсетуде біреулерге сене бермей, танымайтын адамның бейнесінің тұсына сұрақ белгісін қоярмын деп, өзіме-өзім серт бергенімді ұмытар емеспін. Бұл да мен үшін өмірдің үлкен сабағындай болды.

	– София ханым, – Бүгінгі кездесуіміз аяқсыз қалмасын, енді өзіңіздің шыққан ұяңыз, ата-тегіңіз, Айдарханға қай жағынан жақындығыңыз туралы әңгімелеп берсеңіз деген тілегімді қабыл алды. «Толық аты-жөнім София Хұсайынқызы Макина – Әлкенова. Омбыда туып, өскенмін. Алматы Политехника институтында бірнеше жыл хатшы-машинистка қызметін атқардым. Қазір демалысқа шыққан зейнеткермін», – деді ол.

	Танысуымыз осылай басталды. София жасына қарағанда өзін жақсы қалыпта сақтапты. Өте ширақ та сүйкімді, адам баласын жатырқамайтын ашық жарқын кісі екен.

	Софияның аузынан бірталай әңгіме естідім. – Бала шағымда үйдегі үлкендер өткен-кеткенді сөз етіп отыратын, – дейді ол. Нағашы жұртымыз кім екенін, қай жерден шыққанын, қандай қызмет атқарғанын естіп, құлағыма құйып өстім. Ең әуелі Айдархан жездеміздің қалай, кімге үйленгенін айтайын. Тұрлыбайдың біреуге құда түсіп, баласына айттырған қалыңдығы болмапты. Оқымысты баласының өз еркіне салса керек. Айдархан өмірлік серік боларлықтай лайықты қыз таңдап, сүйікті жар іздестіре береді. Іздегенге табылар дегендей, көңілі тоқтаған сұлу қыз Сағида Қарабалина болып, соған сөз салып, үйленеді. Бұл шамасы 1907–1908 жылдар болар деп ойлаймын.

	Сағида Мұхамедрахымқызы Қарабалина (1888–1966 жылдар) Семей губерниясының атырабында дүниеге келген. Сағида дәулеті асқан отбасының еркетайы боп бойжетеді. Ескіше, орысша оқыған көзі ашық, көңілі ояу кісі. Айдарханның нақсүйері, жақсы ана, әже болған қадірлі бәйбіше. Сағиданың шуақты күндерінен басына түскен қайғы-қасіреті аз болмаған. 1914 жылы патша үкіметі Айдарханды түрмеге алып, Тайга станциясына жер аударғанда, Сағида тұңғыш қызы Софиямен бірге еріп, күйеуінің тағдырын бөліскен жан.

	1934 жылы Айдарханды тағы да түрмеге отырғызып, алты айдан кейін босатады. Алайда қуанышы ұзаққа бармай, 1937 жылы қайтадан тұтқынға алынып, атылады.

	Бұл аздай, артынша (1937 ж.) күйеу баласы Тайжан Берденовті ұстайды. Келесі 1938 жылы қызы Софияны сегіз жылға соттап, «Алжир» лагеріне отырғызады.

	Сағида екі немересі Алдан мен Суниятты көзінің қарасындай бағып, оқытқан кісі. Басынан кешірген қаралы күндері нәзік жанын қинап, жүйкесі жұқарып, күні-түні қорқыныш үрейі мазасын алып, шаршаған ол ақыры ақылы ауысып, Алматыда қайтыс болды.

	Енді нағашыларыма оралсам, Өлметай Қарабала зайыбы – (1832–1932 ж.) семейлік, тобықты. Абай ауылына жақын жерді мекендеген. Жұрттың айтуынша, Өлметай көркіне ақылы сай дана қыз болыпты. Өзі ақын, қара таныған, кітап оқуға ынтызар екен.

	Ащы-тұщының дәмін көп татқан Өлметай ана, емендей қайыспайтын берік, адуын қалпынан өзгермей, ұрпақтарының ортасында бақытты өмір сүріп, жүз жыл жасап, 1932 жылы Қызылжарда дүниеден өтіпті.

	Сол Өлметей сынды Анадан екі ұл туыпты: I. Мұхамедрахым (Қомыт), 2. Тыныбай Қарабалаұлдары.

	Мұхамедрахымнан үш қыз: Сағида, Мархаба, Рабиға, екінші әйелінен Сара – (1912 ж.). Өкінішке орай, Өлметайдың күйеуі – Қарабала мен олардан туған екі ұл жөнінде еш хабарым жоқ.

	Сағида мен Айдарханнан туған балалар:

	1. София Айдарханқызы Тұрлыбаева – Берденова (1909–1985 ж.)

	2. Ризахан Айдарханұлы Тұрлыбаев (1912–1940 ж.)

	3. Мұратхан Айдарханұлы Тұрлыбаев (1914–1970 ж.)

	4. Ләйлә Айдарханқызы Тұрлыбаева – 1923 ж.

	Енді өзім білетін Тұрлыбаевтардың отбасына келейін. Омбы қаласының тұрғындары ішінде байлық пен салтанат құрғандардың бірі Айдархан Тұрлыбаев болғаны даусыз. Тұрған үйлері Омбының нақ ортасындатұғын, біздің үйге жақын еді. Бала кезімде үйлерінен шықпайтын ем. Софияның жасы менен үлкен. Мені жақсы көріп, қатты еркелететін. Түр-сипаты көрікті, дене құрылысы құйып қойған мүсіндей сұлу, мінезі жібектей жұмсақ, өте кішіпейіл еді. Сәнді киініп, кербез жүретін. Шет тілдерін оқытуға әкесі үйлеріне неміс мұғалімін ұстады. София неміс тіліне судай, ептеп французша да білетін. Еуропаша тәрбие алған София жоғары мәдениетті кісі еді.

	1930 жылы София Тайжан Берденов деген журналистке тұрмысқа шығып, тойлары Қызылжарда өткен болатын. Екеуі сол қалада қызмет істеп жүрген кезінде дүниеге екі баласы келді. Алдан – 1931 және Суният – 1933 жылғы.

	Жоғарыда айтқанымдай, София сегіз жыл отырған лагерьден 1946 жылы босатылып, Омбыға келді. Қанша жүдеп келсе дағы сырт көзге қажығандығын біддірмей, сыр бермеді. Омбыда тұрғызбаған соң, Алматыға келіп үй ішін көшіріп алды. Ақталған шешімді тек 1956 жылы алды. Семьясын асырау үшін түрлі қызмет істеді. Оған қоса қоғам жұмысына белсенді кірісіп, талай сыйлықтардың иегері болып жүрді. Зейнетке шыққанда дербес (персональная) зейнетақы алып тұрды.

	Басынан кешкен азапты жылдар тегін кете ме, денсаулығынан айырылған София 1985 жылы қайтыс болды.

	Айдарханның екінші баласы Ризахан 1940 жылы дүниеден өтті. Мұратхан, Айдарханның үшінші ұлы, орта мектепті бітірісімен, 1936–1937 жылдары Ленинградтағы жоғары әскери-теңіз училищесінде (Высшее военно-морское училище им. Фрунзе) оқыды. «Халық жауының» баласы деп 1937 жылы екінші курсынан қуылды. Алматыға оралып, жұмысқа тұрды. Ұзақ жылдар бойы КазГУ-дің бас бухгалтері қызметін атқарды. 1970 жылы науқастан қайтыс болды. Айдарханның кенже қызы Ләйлә Алматы Шет тілдер институтының неміс факультетін бітірді. Алғаш Алматы Халық шаруашылығы институтында (Институт народного хозяйства) аға оқытушы болды. Одан КазГУ-де неміс тілінен дәріс жүргізді. Ләйлә зейнеткер. Алматыда тұрып жатыр, – деп, әңгімесін айтып болғандай, ауыр күрсініп, орнынан тұрып кетті.

	Әңгімесін аяқтаған Софияға қарадым да, Софиядан: «Айыпқа бұйырмаңыз, жақсыны білгенге не жетсін, сондықтан әке-шешеңізге тоқталып өтсеңіз қайтеді?» – деп сұрадым. «Жаңа айтқанымдай, менің шешем Мархаба Мұхамедрахымқызы Қарабалина – Сағида Тұрлыбаеваның тетелес сіңлісі. Әкем Хұсайын Макин Айдарханның бажасы», – деп жалғады ол әңгімесін.

	Хұсайын Макин (1897–1985 ж.) Торғай облысы, Амангелді ауданында туған, Төртуыл руының қазағы. 1925–1929 жылдары Қызылордада тұрдық. Әкем өте білімді, орыс, қазақ тілінде бірдей жетік сөйлеп, жазатын. Ол партия-совет қызметін атқарған кісі. Отызыншы жылдары Шымкентке қоныс аудардық. Әкемнің қызметі жоғарылап округтік Атқару комитетінің (Предокружком) төрағасы болып тұрғанда, 1937 жылы сталиндік репрессияға ұшырады. Түрмеде бес жыл отырып, ақталғаннан кейін партия қатарына қайтадан алынды. Туып-өскен елінен көңілі қалған болар, әкем Украинаға барып орнықты. Өмірінің ақырғы күніне дейін сонда, Киевке жақын Лесная Буга қаласында тұрды. Туған Қазақстанын қатты сағынып, Алматыға екі-үш рет келіп-кетіп те жүрді. Соңғы сапарында Қазақстан Компартиясының Орталық комитетінің хатшысы Д. А. Қонаевтың қабылдауын өтінген еді. Бірақ онысынан түк нәтиже шықпаған соң, Украинаға қайтып кетті. Бұл күздің соңы, суық түскен мезгіл болатын, жолшыбай өкпесіне салқын тиіп ауырып, сол тұрған қаласында 1985 жылы қайтыс болды.

	Енді Сағида апайдың кенже сіңлісі Рабиға Мұхамедрахымқызы Қарабалина – Майкөтова туралы айтып берейін. Рабиғаның ұзатылған жері ел ішінде атағы асқан байлықпен шыққан Майкөтовтің отбасы. Өзім араласпағандықтан біле бермеймін, тек үйдегілерден естігенімді айтып отырмын. 1928 жылы байларға жалпы кәмпеске жүргізілгенде елмен қатар Майкөтовтердің де мал-мүлкін тәркілеп, түк қалдырмай өздерін үй іші, бала-шағасымен Ақтөбеге жер аударған болатын. Ағайындар хат алысып қол үзбеген еді. Майкөтов жездеміздің қашан қайтыс болғанын айта алмаймын, ал Рабиға апамыз 1992 жылы өмірден өткенін білемін. Майкөтовтің отбасында төрт баласы болған: ұш қыз, бір ұл. Ұлы жастай шетінеген көрінеді. Қыздары тұрмыс құрып, бала-шағалы боп, осы кезде Ақтөбеде тұрады».

	София ханум осымен әңгімесін аяқтады. Шынайы деректеріне қанағат етіп, алғысымды білдіріп қоштастым.

	Бұрын 1950–1960 жылдары достарыммен жиі араласып тұрушы едім. Басымыз біріккен сайын әр нәрсенің басын шатып, еркін сырласып, ұзақ әңгімелесетінбіз. Естіп-білгендерді күндердің бір күнінде керек болып қалар деген ниетпен жазып қоя беретін ем. Өйткені жылдар озған сайын көңіл түкпірінде ұялаған хикаялар көмескі тарта береді ғой. Сол жазып алғанымның себі тиіп, әжетіме жарап отырғанына қазір қуанамын. Өзіміздің торғайлық Айдар Исмухамедовтің (Омардың күйеу баласы) отбасында болғанымды да қағазға түсіріп қойған болатынмын. Ғазизаның емханадан шыққанын естіп, көңілін сұрауға бардым. Келгеніме жандары қалмай қуанып қалды. Үстел басында тамақтанып болған соң, қолындағы үлкен альбомды көрсетіп, мынаны ешкімге көрсетпей тығып қойған едім, енді өзің қарап шық деп, – қасыма отырды. Жаңағы альбомды ашсам, іші толы ескіден келе жатқан тамаша суреттер. Кісі қызықпай қалмайтындай әсерлі, көз алмай қараумен отырдым. Ғазизаға (менен алты жас үлкендігіне қарамай «Сен» дейтінмін): «Өзің Омбыда туып-өстің, үй іштерің қандай кісілермен қарым-қатынаста болды? Омбыдағы оқу орындарыңда өзің білетін қазақ жастарынан кімдер оқып еді? Солар туралы айтып берші?» – деп қиылдым.

	Ғазиза сұлу езу тартып жымиды да: «Оны қайтесің?» – деп қарсы сұрақ қойды. «Қайтесіңің не? – білгім келеді, қорықпа, естігенім аузымнан шықпайтынын өзің білесің», – деп қазымырлық жасап, еркіне қоймаған соң, әдетті еркелігімен бұлаңдай түсті де, көне қалды.

	– Омбыда патша заманында оқу орындары көп болатын: мұғалімдік семинария, медицина, ветеринария училищелері, техникалық училище, ауылшаруашылық мектебі, гимназиялар, – деп бастады Ғазиза әңгімесін. – Сол мәдениет орталығына елден келіп оқуға түскен, өзім білетін қазақтар мыналар болатын: Қызылжардан Мағжан, Ақмоладан – Сәкен Сейфуллин, Атбасардан Шубай Табаев, Бірмұхамед (Біркей) Айбасов, Павлодардан ағайынды Мұсылманбек (Муси), Асылбек, Мұратбек Сейітовтер, Қартқожа Тоғамбаев. Көкшетаудан Аспандияров, Шорманов, Есім Байгаскин, Хаскей Өтекиндер. Омбыдан Қошке Кемеңгеров, Ошан Өтепов, кішкене тәтем Гүлшаһра (Гуля) Досымбекова (гимназияны 1917 жылы бітірген).

	Әкем Омар (Оматай) Жүсіпов 1904 жылы техникалық училищені бітірген. Бұл училищені Әлихан Бөкейхановтың да бітіргендігін Оматайым айтып отыратын, – деп әкесінің окуын бітіргендегі бір топ серіктері, мұғалімдерімен түскен суретін көрсетті.

	– Аталған окушылардың көбі біздің үйге үйірсек болатын, үй дәмін сағынған шәкірттерге шешем Батиха – Кемеңгерова мол дастаркан жайып, тойғызып жіберетін. Айт күндері кыдырып келушілердің саны көп: Ертістің арғы бетіндегі Қаржас ауылының тұрғындары. Құда-жекжаттар мен туыстар келетін. Қаладан Айдархан Тұрлыбаевтың үй-іші, бай саудагерлер – Шонаев, Қуанышев, Омбы мешітінің имамы Әбдірахимов балаларымен кыдырып келетін. Әкемнің орыс, еврей, татар достары да үзбей араласып тұратын.

	Омбының белгілі хирург-дәрігері Нечаев үй ішіміздің камкоршысы (домашний врач), ауырып калсақ күн-түн демей жетіп келетін. Доктор Нечаев жекеменшікті зәулім үйінің как жартысын ауруханаға айналдырған. Кәдімгі аурухана секілді операция жасайтын кең әрі жарык бөлмесі, ауруларды жаткызатын палатасы болды. Өзіне жәрдемші медбикелері, санитарлары кезектесіп жұмыс істейтін. Зор тәтем (Ғайнижамал Дулатова – Г. Д.) екеумізге сокырішектен операцияны сол үйінде жасағаны есімде.

	Әлем чемпионы палуан Қажымұкан Мұңайтбасов шетелдерден не Ресей калаларын аралап, турнирден оралғанда біздің үйге келіп түсетін. Омбы циркінде күресетін атакты палуандар: Ян Цыган, Қажымұкан, Иван Поддубный, «Черная маска» аттарын көлемді жарнамадан (афиша) окыған омбылыктар цирктен калмайтын. Циркке жұрттың әсіресе калмай баратын кезі атакты Дуровтар әулеті келгенде, Дуровтың үйреткен (дрессировка) хайуандарының ойынын көруге жұрт балаларын ертіп апаратын. Балалар үшін цирктен аскан кызыкты ойын ордасы болмайтын. Цирктің екінші бөлімінде палуандар күресі басталатын. Өзім Қажымұканның күреске түскендерді жыкканын талай көргенім бар. Жеңіске жеткен Қажымұкан баскалардай секіріп копаңдамай сабазың: «Ал, сендерге керегі осы шығар» дегендей, айналасына маңғаздана карап тұра беретін. Жұрт ду кол соғып, орындарынан тұрып қошаметтейтін. Қызба жігіттер аренаға жүгіріп Қажымұқанның терін сүртіп, үстіне шапан жабатын.

	Ғазизаның өздерімен араласқан таныстарының аты-жөнін ұмытпағаны мені қызықтырды. Әңгімесін жалғастырса екен деп: «Иә, тағы да омбылық зиялылар болған шығар, олар жайлы не білесің?» – деп сұрадым. Ғазиза көп кідірмеді.

	– Біздің үй ішімен сыйласып, тығыз араласқан кісі атақ-даңқы шырқап тұрған адвокат Айдархан Тұрлыбаевтың отбасы болды. Қашанда адвокаттардың еңбек табысы мол екені белгілі ғой. Сол еңбегінің арқасында Айдарханға байлық бітіп, ақсүйектер іспетті салтанатты тұрмыс құрғанын көрдім. Үй бөлмелері сәнді де қымбат жиһаздарға толы болатын. Қонақ бөлмесінің бір бұрышында рояль тұратын, оған таяу жұмсақ былғары диван екі креслосымен, диванның тұсында ілулі Айвазовскийдің «Тоғызыншы вал» картинасы.

	Бөлменің төрінде биік айна (трюмо), айнаның қоршауы хрусталь. Екі жағында құймалы май шамының (подсвечник) тұғыры орнатылған, ол шамның жарығы не күннің сәулесі түскенде түрлі-түстеніп, жарқырап тұратын. Осының бәрін тәптіштеп айтып отырғаным, Айдархан ағамыздың үй ішін бала кезімнен жақсы білетіндігімнен. Айдарханның қызы – София екеуміз бір жылда туған құрдас едік, бірге қуыршақ ойнап, жұбымыз жазылмай қатар өскенбіз. Қысты күндері балаларға қосылып мұз айдынында коньки тебетінбіз. Жаңа жыл қарсаңында Тұрлыбаевтар елка құрып, балаларды жиып ойнататын. Қол ұстасып, шыршаны айнала жүріп өлең айтатынбыз, батылы бар балалар тақпақ айтып не билеп өнерлерін көрсететін. Балалардың түрлі қылықтарына Айдархан аға мәз болып қарқылдап күлетін. Тарқағанымызда балаларға сыйлық үлестіретін, соған жеткенше асығатынбыз. Шіркін, балалық-ай!

	София мен ұлдарына Европа тәрбиесін берген әкелері шет тілін оқытуға мұғалім әрі тәрбиеші ретінде неміс қызы Мария Генриховнаны үйінде тұрғызды. Біз балалар ол бикешті жақсы көріп, өзіне білдірмей сыртынан Маша дейтінбіз. Мария сыпайы да өте көрікті кісі болатын. София немісшеге судай еді, қалған інілері де сондай жетік боп өсті.

	Айдархан бойы ортадан жоғарырақ, толықтау денелі, ашық жарқын мінезді кісі болатын. Адамға біртүрлі жылы шыраймен қарайтын, өте қарапайым, жұртқа жақсылығын аямайтын жомарт жан еді, жарықтық. Қолы шебер, үйде отырғанда балаларына ағаштан жонып түрлі ойыншықтар істеп беретін. Ол кісі бізбен тек орысша сөйлесетін. Өзі неміс, француз тілдерін меңгерген болатын. Оматайым да, басқалар да Айдарханды жоғары мәдениетті, білімді, мол тәжірибелі, шешен сөзді адвокат әрі қоғам қайраткері деп мақтайтын. Омбылықтар Айдарханды біздің Плевако дейтін.

	А. Тұрлыбаевтың сүйікті зайыбы, балаларының анасы Сағида апай өте сымбатты, асықпай сыпайы сөйлейтін, қазақша-орысша сауатты, кітаптарды көп оқитын әйел болатын. Баладан еш нәрсе аямайтын, еркеліктерін көтеріп, ұрыспайтын, сабырлы еді. Көзге түсетін ерекшелігі – сәнді киінетін, үстінен хош иісті әтірдің иісі аңқып тұратын. Сағида апаның осы қалпы есімде қалыпты. – Ғазиза ханум әңгімесін аяқтай келіп: – Омбыдан кеткеніме де талай жылдар өтті емес пе, Тұрлыбаевтардан қол үзіп қалдым, соңғы тағдырларынан хабарым жоқ» деді. Айдар мен Ғазизаның өмірден өткеніне де жиырма жылдан асыпты, ұлы Мұрат Айдарұлы Исмұхамедов, сүйікті келіндері Әсия, немересі Арман балаларымен Алматыда тұрады. София Хұсайынқызы бұл уақытта Астанада деп еститінмін.

	1998 жылдың жиырмасыншы қазаны күні «Әділет» қоғамының Қазақстан Республикасы Президентінің сайлауы қарсаңындағы жиналысы өтті. Жиналыс Орталық архив ғимаратында болды. Бұған қатысушылар 1937– 1938 жылдары репрессияға ұшыраған, қуғын-сүргінге іліккен өңшең қарттар мен «халық жауларының» ұрпақтары еді. Мінбеге шығып сөйлеушілер Президенттікке Н. Ә. Назарбаевтың сайлануын қолдап, ұсыныс жасап, пікір бөлісті. Мәжіліс аяқталып, жұрт тарқай бастағанда, анадайдан топты жарып асығып келе жатқан кісіге көзім түсті. Әлгі, жылы жүзді жігіт алдыма келіп сәлемдесті де, мені бұрыннан танитындай: «Гүлнар апа, мен Айдархан Тұрлыбаевтың немересімін, атым – Алдан Берденов», – деп қолын ұсынды. Атыңнан, тегіңнен айналайын-ай! Асылдың сынығы, тұлпардың тұяғы іспетті жаным-ай, дүниеде бар екенсіңдер ғой», – деп құшақтап, бауырыма басып, бетінен сүйдім. Көңілім босағаннан көзіме жас үйіріле қалды. Бұл – куаныштың жасы еді. Алданның жүзінен де осындай толғаныс пен куаныш аңғардым. Алдан қолындағы «Жоқтау» кітабын ұсынып: «Мұнда менің атам Айдархан жайлы жазған естелігім бар», – деп, кітаптың ішкі парағына мына сөздерді жазып берді: «Дорогая Гульнар апа, с любовью и благодарностью от семьи Турлыбаевых внук Турлыбаева Алдан Берденов» 20/Х-98 г.

	Осыдан кейін Алдан мен Бірмұхамед Айбасовтың баласы Еркін екеуі мені үйіме дейін жеткізді. Жаңағы «Жоқтау» кітабын ашып көруге асыққаным сонша, үйге кірместен сырттағы орындыққа отыра салып қарай бастадым. Айдархан ағамыздың суретін алғаш рет көруім осы. Тамаша нұрлы жүзіне көз тоқтатып ұзақ қарап, үндемей отырып қалдым. Суреті емес, өзін көргендей әсерленіп, жаным рақаттанып, мауқымды бастым. «Сенде, тағы қандай суреттер бар?» – дегенімде, Алдан пиджагінің төс қалтасынан суырып, бір сұлу бикештің ескі заманда, сәнді киініп түскен суретін көрсетті де: «Бұл – ұлты неміс, Мария Генриховна Грон. Тұрлыбаевтардың отбасына өз кісісіндей, туғаннан артық болып кеткен, балаларының тәрбиешісі (бонна) әрі неміс тілін үйретуші мұғалімі болған кісі».

	М. Г. Грон Тұрлыбаевтармен 1914 жылдан бастап, өмірінің соңы – 1943 жылға дейін бірге тұрып, қуанышы мен қайғы-қасіреттеріне ортақтасып өткен жан еді.

	М. Г. Гронның бірінші дүниежүзілік соғыс кезінде туғанын, Балтық маңайындағы Либавадан жер аударылып Омбыға келгенін мамамнан естігенім бар. Мария Генриховна туралы Ғазиза да айтатын, бірақ оның суретін көремін-ау деп ойлаппын ба? Қандай сұлу, киімі қандай әдемі!

	Қызыға қарап, Алданнан мүмкін болса Айдарханның әулетінің және Гронның суреттерінің көшірмесін түсіріп беруін өтіндім. Ол: «Жарайды, Апа, тілегіңізді орындаймын», – деп уәде етті, соны кейін орындады.

	Келесі жолығуымыз менің үйімде өтті. Бұл жолы әңгімешіл Алдан еркін отырып, көрген-білгендерін есіне алды. Ол былай деді: «Бүкіл Одақ көлемінде жүріп өткен сталиндік қанды репрессия біздерге де жетті. 1937 жылы ең әуелі Омбыдағы Айдархан Тұрлыбаев атамды, іле Алматыдағы әкем Тайжан Берденовті, келесі 1938 жылы ардақты анам Софияны тұтқынға алғанда, менің жасым жетіде, інім Суният бесте болатынбыз. Балалық дәуреніміз көрген түстей өте шықты да, біз тез есейдік. Екеуміз әжемнің қарамағында қалдық. Мектептің босағасын аттадық. Намыс жібермей, жақсы оқып, білім алуды мақсат еттік. Екі үйден қалған бізді асырап жеткізуді мойнына алған жиырма үш жасар Мұратхан Айдарханұлы ағатайым болды. Мамандық алу үшін ол 1939 жылы Омбыдағы жедел бітіріп шығатын финанс курсына түсіп, тамамдады. Ағатайыммен курстас досы Арсений Старцевке берілген жолдамалары алыстағы Ханти-Мансий ұлттық округіндегі Леуши болып шықты. Тұрлыбаевтарға Омбыда қалу қауіпті болғандықтан, жіберген жағына барудан бас тартпады. Өзімен қосып әжемді, інім екеумізді алып, Арсений досы әйелін ертіп, жүріп кеттік. Бізді шығарып салуға пристань басына келген өзіміздің туыстан жақын боп кеткен Мария Генриховнамен, ол кезде Омбыдағы мектептердің бірінде неміс тілінен сабақ беріп жүретін, қоштасарда жылап айырылыстық. Параходымыз Ертіс, Конды өзендерін жағалай, шабан жүріспен жылжып, шаршап-шалдығып барар жерге әзер дегенде жеткеміз. Барып орналасқан соң, ағатайым Леушиге таяу Кондинск орман шаруашылығы мекемесіне бас бухгалтер боп қызметке тұрды. Жайдары да ашық мінезді ағатайым бірге жұмыс істейтіндермен тез арада табысып, қадірлі боп, жақындасып кетті.

	Тұрған жеріміздің жазы қысқа, қысы ұзақ, аязды суық, нағыз «ит жеккеннің» өзі. Амал қанша, үйренуге бет алдық. Жанымызға қатты батқан нәрсе – әжеміздің дерті. Келгеннен бері қайғы-қасіреттен Сағида әжеміз күні-түні ұйқы көрмейтін болды. Сары уайымға түсіп, ақыры есінен ауысты. Менің жаным ашып, үй ішіндегілерге көрсетпей жастыққа булығып жылайтын ем, әжем мен Мұратхан ағатайымның еркелетіп, бағып-асырағанын ешқашан ұмытуға бола ма?

	Біздің бағымызға әжемнің денсаулығы біртіндеп түзеле бастады да, бұрынғыша үй тірлігіне кірісіп, тұрмыс-күйіміз жақсара түсті. Алайда қуанышымыз ұзаққа бармады. Отан соғысы басталды. Осы арада ағатайым – Мұратхан Айдарханұлы жайлы бірер сөз айтсам, артықтығы болмас. Ол кісі өз еркімен 1942 жылы соғысқа аттанды. Соғыстың ақырғы күнін Кенигсберг қаласында қарсы алып, сол жерден Омбыға келіп тұрақтады. Әуелі машина құрастыру институтында неміс тілінен сабақ беріп жүрді, бірақ пәтер бере алмағандықтан Сибзаводқа ауысып, қаржы бөлімі бастығы қызметін атқарып, пәтерге де қолы жетті. 1946 жаңа жылды біз сол пәтерде қарсы алдық.

	Соңғы жылдары Мұратхан аға Алматыда тұрды. 1959–1970 жылдары әуелі Қаржы министрлігінде, одан кейін КазГУ-дің Бас бухгалтері боп істеді.

	Енді қайтадан соғыс жылдарына оралайын. Ағатайымның соғысқа кеткенін естіген Мария Генриховна жұмысын тастап, біздің қамымызды, асырауды ойлап, бізге келе жатқанын білдіріп телеграмма салған. Күтеміз жоқ, келер уақыттан асқан сайын әжемізде дамыл қалмады. Сөйтсек, жолда ауруханаға түсіп қалған екен. Әурешілікпен бізге жетті. Тәуір боп әлденгеннен соң қызметке тұрып, бір жылдай бірге тұрдық. Аяулы Мария Генриховнаға тұрған жеріміздің ауа райы жақпады ма, не төтеннен тап болған дерттен бе, әйтеуір біздің қолымызда (1943 ж.) қайтыс болды. Осыдан кейін Леушиде тұрақтамай Омбыға кемемен жеткеміз. Алдымыздан ойламаған жерде Мұратхан аға шығып қарсы алды.

	1946 жылы мамам лагерьден келгендегі кездесуімізді айтып жеткізе алмаймын. Бұл қуаныш ұзаққа бармады. Мамамды НКВД Омбыда тұрғызбаған соң, әкемнің ауылына барып аз уақыт бас сауғаладық. Ағайынға өкпе жоқ, байғұстар жақсы қарсы алды. Сөйтсе де, ел ішіндегі шолақ белсенділердің аузына кім қақпақ болушы еді. Сыртымыздан «халық жауларының» нәсілдері арамызға кіріп отыр» деген сыбыс сөз шықты. Туыстар біз үшін пәле-жалаға ұшырамасын, обалына қалмайық деген оймен Ақмолаға көшуді дұрыс деп таптық. Ақмолаға келген бетте жалдамалы пәтер іздестірдік. Жергілікті тұрғындардан сұрастырып жүріп оны да тапқан болдық. Жөндем пәтердің ақысы қымбат. Арзан дегеніміз – пәтер аты болмаса, қуықтай тар қуыс. Еденге қатарласып жатқанда әзер сыясың. Ай сайын пәтерден-пәтерге көштік те жүрдік, санасақ, жиырма бір баспана ауыстырыппыз. Шешемнің қыр соңынан бақылау қалмайтын. Оны өзі сезетін, қырағы көздердің көрсеткен сенімсіздігінен мұғалімдікке жолатпады. Жұмыссыз жүруден асқан қорлық бола ма? Шешем амалсыз шыдады. Көрер көзге баяғы жайдары қалпын сақтап, сыр бермеді.

	Ақыры сәті түсіп, Санбак зертханаға лаборант болып қызметке тұрды. Өзім кешкі мектепте оқып жүріп, баспаханада жұмыс істедім.

	1949 жылы Алматыға келіп Тау-кен институтының геологиялық барлау факультетін бітірдім. 1950 жылы мамам Алматыға келіп жұмысқа тұрған соң, үй ішін 1961 жылы көшіріп алған болатын. Сол қиын-қыстау жылдары Софияның қажыр-қайратын, басына еш нәрсе түсіп көрмегендей жұмысына бар ынтамен құлшына кіріскенін көргендер таңғалған еді. Шешем қаладағы №10 кітапхананың меңгерушісі болды. Халыққа қызмет ететін кітапхана ісін түзеп жолға салу үшін көп күш жұмсады. Сонымен қатар ол қаңғырып жүрген панасыз балаларды, жетімдерді аяп, милиция қарамағындағы үйге (Детская комната) орналастырумен де айналысты. Ол жерде мамам штаттан тыс инспектор боп тегін жұмыс атқарды. Халық сотының заседателі болып та бірнеше рет сайланды. Қоғам жұмысына белсенді қатысып дамыл таппайтын.

	Розыбақиев көшесіндегі 190-үйде тұрғанымызда, София апаларынан ақыл-кеңес сұрап, қолұшын беруді өтінетіндер көп болатын. Лажы келсе, көмегін аямайтын, қолы ашық жомарттығы да болды. Бір ғажабы, оныншы көкек күнін (сірә, бостандыққа шыққан күні болар – Г. Д.) мейрам күніндей қымбат санайтын. Сол күні, өзімен бірге тұтқында болған әйелдер жайылған дастарқан басында қонақ болып кететін. Бұл ханымдардың өмірсүйгіштігіне, қашанда өзгермейтін көтеріңкі көңіл күйлеріне, бір-біріне деген ыстық сүйіспеншілігіне менің инженер достарым таңғалатын. Мамам Тәңірдің аямас тәлкегіне түскен, жазықсыз жазаланып түрмеде, лагерьде бірге отырған достарымен өмірінің соңғы – 1985 жылына дейін үзбей хат жазысып тұрды. Хаттар: Москва, Ялта, Симфирополь, Тольятти, Ақмола қалаларынан келетін. Мамамның арқасында осындай шетінен оқымысты, нағыз зиялы жандармен танысып, арақатынаста болғанымды мақтан тұтып, есімнен шығармаймын. Оны өзім үшін өмір мектебі деп есептеймін. Атқарған қызметі бағаланып, шешем дербес зейнетақы алып тұрды.

	Алданнан София Айдарханқызының алған білімі қандай екенін сұрадым. Алдан: «Мамам бастауыш мектептің сабағын әкесінің жалдаған мұғалімдерінен үйде оқыған (Домашнее образование). 1926–1928 жылдары З. Лобков атындағы орта мектепті бітірген. Мектеп берген ШБО-куәлікте София Тұрлыбаеваның шеттілдеріне зор қабілеті бары жазылған. 1928–1930 жылдары София Қызылжар (Петропавловск) мектептерінде мұғалім қызметін атқарды. 1930 жылы сол қалада Тайжан Берденовке (1905–1937 ж.) тұрмысқа шығып, Алматыға көшіп келеді. Тайжан Солтүстік Қазақстанда төрт жылдай түрлі редакцияларда жұмыс істеген – журналист. Бұл отбасында 1931 жылы мен туыппын, соңымнан ерген інім Суният – 1933 жылғы».

	Бұл күнде Айдархандай арысымызды білетін жұрттың аузынан шыққан әрбір болмашы деректің өзі қымбат. Бұл ретте әкесінің кәдімгі адами қасиеттерін туған қызы Софиядан артық жеткізетін кісі болмас. Шешесінің естелігін Алдан қаз-қалпында былай баяндайды: «Біздер Тұрлыбаевтың балалары туып-өскен жеріміз, әкеміздің қызмет орны Омбы болғандықтан, қаланы ардақтап, мекеніміздей көретінбіз. Ал, әкеміз болса, өзінің шалғайдағы Көкшетауын аузынан тастамайтын. Балалары қазақ елінің тұрмыс күйін көрсін, қазақтың салт-сана, дәстүрімен танысып, бойларына дарытсын, әрі туыстардан суып, жат болып кетпесін деп жыл ара бізді Көкшетаудағы ауылына алып баратын. Келетінімізді білетін туыстар күнібұрын іші сәнді жиналған алты қанат ақ үй тігіп, даярлап қоятын. Бізді барлық ағайын жаны қалмай қуанып қарсы алатын. Сол күні қой емес, тай сойылатын. Ауылдастары, үлкен-кішісі қалмай сәлем беруге келетін. Көптен көріспеген сағынышты кісілердің ду-ду әңгімелері таусылмайтын. Шіркін, қонақжайлы қазағымның қонақтарын сыйлап күтулерінің өзі қандай жарасымды еді. Келесі күндерді бос жібермей, жақын ағайындар кезектесіп қонаққа шақыра бастайтын. Сойған малдың етіне қоса қысқы соғымнан сақтаған сыбағаларын: сүрленген қазы-қарта, жал-жаяларын да қалдырмай асатын. Айдарханды көреміз, сөзін естиміз деушілер үйге сыймағандықтан, үйдің сыртқы іргесіне таман төселген текемет үстіне жайғасатын. Әкем бәріне лайықты сөз тауып, асықпай әңгіме-дүкен құратын. Қаладағы жаңалықтарды, Ресейде болып жатқан өзгерістерді айтатын. Малмен қоса егінмен айналысып, бірігіп еңбек етсеңдер деп жұртқа ақыл-кеңес беретін».

	– Алдан шырағым, Айдархан атаңды көрдің бе? – деп сұрадым, осы әңгіме үстінде.

	– Есіңде не қалды?

	– 1934 жылы Айдархан атам түрмеден босатылған соң әке-шешем үш жасар мені нағашыларыма Омбыға алып барғанын мамамнан естігенім бар. Бірақ ол кезде атамның түр-сипатын ойыма сақтай алмайтын кезім ғой. Сонда да бір көрініс көз алдымда елестейді де тұрады: атам мені тізесіне отырғызып, басымнан сипады, маңдайымнан иіскеді. Кеудесіне басып құшақтағанда, киімінен аңқьш тұрған жағымды хош иісті сездім. Әлі күнге дейін осы көріністі ұмыта алмаймын. Көп жылдардан кейін баяғы атамның үстінен бұрқырап тұрған хош иіс туралы мамамнан сұрағанымда:

	– Папам жағатын француз духиінің иісі киіміне сіңсе, қайдан жаман болсын, – деп мәз болып күлетін.

	Алданның туып-өскен отбасы, нағашы жұрты қазақтың маңдайалды оқымысты, ақыл-парасатты әулеттерінен екені белгілі. Айдархан алаш қозғалысының белгілі қайраткері болғанын кім білмейді? Сол белгілі ортадан үлгілі тәрбие алып шыққан Алдан неге нашар болсын. Өз үй ішімен Айдархан Тұрлыбаев атасының соңында қалған мұрасынан бастап, суреттеріне дейін көз жазбай сақтап қалуының өзі не тұрады? Алданның перзенттік борышын адал өтегені құрметтеуге лайық. Ол кішкене кезінен өмірдің ащы-тұщысының дәмін татқан, бар қиыншылықты кеше жүріп қатарынан қалмай жоғары білім алған, еліне еңбегі сіңген азамат.

	Қазір зейнеткер, үйлі-баранды, Алматыда тұрады.

	Қайсыбір уақыттарда, неге екенін білмеймін, қараптан-қарап отырып, өзіме түк қатысы жоқ қайдағы бір нәрселер ойыма келіп, басымды шататыны болады. Сондай күндердің бірінде, баяғыда София Құсайынқызынан шет жағасын естіген Өлметай әже есіме түспесі бар ма! Сол кісінің өмірінен аз да болса дерек бере қаларлықтай біреу шыға қалар ма еді? Бірақ ондай кісі табылар дейсің бе? – деп қиялдап отырған сәтімде, есіктің қоңырауы соғылып, ойымды серпіп тастады. Есікті ашсам, алдымда Алдан тұр. Міне, қызық, міне, ғажап! Жаңағы менің ой-тілегімді сезіп-біліп қойған кісідей күтпеген жерде келуін көрмейсіз бе? Бұл 1999 жылдың 4-маусымы еді. «Алдан, осы сен ұлы әжелерің Өлметай туралы не білесің?», – дегенім сол-ақ екен, Алдан: «О, о, білгенде қандай, Сағида әжем өзінің әжесі туралы жырдай қып айтып отыратын, тарихи оқиғаға қанықпын, керек десеңіз, мен даяр», – деп әңгімелей жөнелді. (Алдан әжесінен естігенін келтірді – Г. Д.) – Өлметай (1832–1932 ж.) Семейге қарасты Шыңғыстау өлкесінде, тобықты руынан шыққан дәулеті асқан байдың шаңырағында дүниеге келген. Атамекендері Абай аулына тұстас жерде қоныстанған көрінеді. Әкесі Абайға туыстан жақын, сыйласып өткен кісі болса керек (Алдан оның аты-жөнін айта алмады – Г. Д.). Өлметай сұлулығына ақылы сай, сөзге шебер, ашық мінезді, бірақ басынан сөз асырмайтын тәкаппарлығы мен айтқанынан қайтпайтын қайсарлығы да жұрттың аузына ілінген өжет қыз боп бойжетеді. Өлметай ескіше оқыған өз заманының сауатты қыздарының бірі екен. Қисса, дастандардың көбін жатқа айтатын зеректігі де ерекше болған көрінеді. Салтанатты тұрмыс құрған Өлметайдың әке-шешесі қызынан еш нәрсе аямай еркелетіп өсіреді. Еңбекқор Өлметай өзгелердей емес, өз киім-кешегін пішіп-тігетін қолы епсекті шебер болыпты.

	Көктем шыға еріген қардың суы сай-саланы қуалай ағатын да, күн сәулесінің ыстығынан бара-бара құрғап, жерге сіңіп, көк шөп, бәйшешектер құлпырып шыға келетін. Бұл кез ел-жұрт жазғы тіршіліктің қамына кірісіп, қыстауларынан меншікті жайлауларына салтанатпен көшетін ең қызықты кезеңнің бірі. Қоныс-жайлау көгілдір көл не суы мол өзендер жағалаулары болатын. Бір-біріне жақын қонған, қыс бойы көріспеген сыйлас құда-жекжаттар жайлауда бас қосып, алма-кезек ерулікке шақырысып жататын. Жастар болса, айлы жарық түндерде жиналып «Ақсүйек» ойнап, «Алтыбақан» тебетін. «Жап-жастың тілегі – жібектің түйіні бір» дегендей, қыз-бозбалалардың оңаша жолығуына жағдай туатын кез де – осы қызойнақ болатын. Ал қыстың ұзақ кештерінде жас жұбайлар отауларына кезектесіп құрбыларын шақырып, қазан көтеретін. Жастардың бұл басқосуларының аяғы сауық кешке айналатын.

	Өлметай қатысып отырған осындай қызықты кештің бірінде, үстеріне сәлем беріп Қарабала деген жігіт кіріп келеді. Көрші ауылда тұратын Қарабаланың атағы төңірекке әншілігімен жайылса керек. Сыйлы қонақты төрге шығарып, Өлметайдың қасына отырғызады. Дуылдасып отырған жастар Қарабалаға домбыра ұстатып, қонақкәде сұрайды. Ол ең әуелі ауылдың алты ауызын тыңдасақ дегеннен кейін, көпшіліктің қолқасымен екі жас қосылып ән салады. Бұдан соң Қарабала Өлметайдың сұлу тұлғасына, оның дарынды төкпе ақындығына бас иіп, әншілік өнеріне разылығын білдіріп, өзінің бір көргеннен сүйсіне қызыққанын айтып, таныстықтың соңы шынайы достыққа айналсын деген тілегін кәдімгі қара өлеңнің үлгісімен жеткізіпті. Мадақтаған жылы сөздер қыз жүрегіне де жетіп, жігітті ұнатқан сыңайы күлімдеген нұрлы жанарынан көрініп тұрса керек.

	Қарабаланың тұрмыс-күйіне келсек, өзгелерден артықтығы шамалы. Қарапайым кісінің отбасында туған. Әкесіне мал байлығы біте қоймаған, орта шаруаның иесі болыпты. Үй тіршілігіне қарайтын, бар шаруасын тындыратын отау құрған балалары екен. Ағаларының ортасында ерке өскен Қарабала серілік құрып, қыран құс ұстап, аң аулап, саятшылық жасауды кәсіп етсе керек. Адамды желіктірген жігітшілік шіркін не істетпейді? Өлметаймен танысып, кездесуден көп бұрын Қарабаланың да бастан кешкен бір оқиғасы бар екен. Қарап жүрмей, орыс уряднигінің қатынымен байланысып, ашына болыпты. Күйеуінен қанша құпия сақтаса да, әйелінің опасыздығын урядник біліп қояды да жанжал көтереді. Онымен қоймай, ызалы урядник Қарабаладан кегін қайтармақ боп, оның жүрген жолын торлап, соңына түседі. Өлметай Қарабаланың бұл бозбалашылығын кешіріп, мән бере қоймайды. Өйткені өзінің басы да бос емес, бесікқұда түсіп атастырған күйеуі бар екен. Қарабалаға әке-шешесінің айтқанына көнбей қарсылық көрсеткеніне дейін айтып береді. Өлметайдың әке-шешесі оған қарасын ба, құдалықты бұзбаймыз деп, қыздың жасауын әзірлеп, ұзатудың қамына кірісе бастайды. Екі жақтың уәделескен той күні жақындаған сайын Өлметайдың жаны қиналып, не істерін білмей жүдеп жүргені Қарабалаға да оңай тимеген. Ақыры Өлметай қанша жүрексініп, қорыққанымен сертінен таймай, Қарабаламен қашып шығады. Алыста қалып бара жатқан ауылдарына қимай қарап тұрған заматта көздеріне жолдың шаңын бұрқыратып урядникке еріп шауып келе жатқан бір топ қуғыншылар көрінеді. Ызалы урядник Қарабаланы аяусыз жазалап, соққыға жығатын пиғылы бары айтпаса да белгілі.

	Өлметай күйеуін құтқару үшін астындағы жүйрігіне мінгізіп: «Ал, қашып құтыл, қорықпа, маған не істер дейсің?» деп ауысқан атына мініп, қалып қояды. Жүйрік аттағы Қарабаланың қарасы көрінбей, көз жазьш қалған урядник, бар өшін қолына түскен Өлметайдан алмақ әрекетіне кіріседі. Арпалыста қыздың қолына ер қасына ілінген шоқпар түседі. Сонымен сілтеп қалғанда, урядниктің көк желкесіне тиіп, тіл тартпастан аттан құлап, сол жерде жан тапсырады.

	Солдаттар қызды сабап-сабап, Семей түрмесіне қаматады. Қарабала қашқан бетте қалаға келіп, тілектес достарының бірінің үйіне ешкімге көрінбестен сіңіп кетеді. Қарап жатпай, біреулерден болған оқиғаны үй ішіне жеткізеді. Бұл тұста жантүршігерлік суық хабар ел ішіне «ұзынқұлақ» арқылы тарап, Қарабаланың берген хабарынан бұрынырақ жетіп те үлгереді.

	Көп ұзамай, Өлметайды алты жыл түрмеге отырғызу туралы сот үкімі шығады. Сол күннен бастап Қарабала тыныштық көрмейді. Сүйікті жарын пәле-жалаға қалдырып, азапқа салғаны жүрегін жегідей жеп, жанын қатты қинайды. Сондықтан Өлметайдың аддында бар айыбын өтеу үшін қолынан келген жақсылығын жасап бағады.

	Қанша әуре-сарсаңға түссе де, бәріне төзіп, Өлметайдың түрмеден шығуын күтеді.

	«Сабыр түбі – сары алтын» дегендей, уәделеріне берік Өлметай мен Қарабала ақыры күткен күндеріне де жетеді. Армандары орындалған екі жас бір-біріне өмірлік серік боп қосылып, екі перзент сүйіп, ұзақ өмір сүреді. Өлметай немере, шөбере, шөпшектерін көріп солардың ортасында жүз жасап, Қызылжарда 1932 ж. дүниеден аттанады. Бұл оқиғаны Сағида Қарабалақызы мен өзінің анасы София Айдарханқызынан естіген. Өлметай әжеміздің немересі Алдан Тайжанұлы Берденовтің айтуынан жазып алдым. Міне, енді алты алаштың арысы Айдархан Тұрлыбаев туралы баяндағанда, оқырманға бұл әңгімені де ұсынуды артық көрмедім.





БАЛҒАБЕК ҚЫДЫРБЕКҰЛЫ




	Ұлық Құрбан айт күнімен (27/ХІ/09) құттықтауға алдымен келген қонағым өзімнің жақсы көретін сіңлім Сафурамен құшақ жая жылап көрістім.

	«Жылағаны несі?» дерсіздер, Сафураны бірталай уақыттан бері көрмегендіктен шыққан көз жасы ғой бұл, жылады деп мені сөге көрмеңіздер. Соңғы кезде Сафура екеуміз де қан қысымының жоғары көтерілуінен үйден шыға бермейтін болдық, одан басқа ештеңе де жоқ. Құдайға шүкір, сыйластығымыз бұрынғыдай, сәлеміміз түзу. Сафурадан үй ішінің амандық-саулығын сұрастырдым, бәрі де жақсы екен. Сөз арасында Сафура мен естімеген жақсы жаңалық Ләйлә келінінің докторлық диссертация қорғағанын айтып қуантты, қолын алып құттықтадым.

	Сөйтіп отырғанымызда үйімізге бала-шағасымен Ерлан мен Жанна келінім келіп қосылды. Дәл сол күні Арнұр шөберем (Ерланның жиен-немересі) жасқа толып, қаз-қаз тұрғанын көріп, у-шуласып, мәз-мейрам болдық та қалдық. Енді, Арнұрдың тұсаукесер рәсімін өткізуге кірістік. Арнұрдың тұсауын Жаннат тәтесі кесті де, бағалы сыйлығын берді. Сонымен екі мерекені бір күнде тойладық.

	Балалар кеткеннен кейін, Сафура екеуміздің әңгімеміз түнгі он екіге дейін таусылған жоқ. Сонау алыста қалған жылдар, айлар, қызығы мол күндерді сағынышпен еске алып отырдық. Ең алдымен, көп жылдар бойы өзімізбен тығыз араласып жүрген достарымыз, қызметтес болған кісілеріміз, жақын туыстарымыз туралы әңгімеледік. Бүгінде сол қимас достар мен туыстарымыздың көпшілігінен айырылдық. Бұл дүниеден мәңгілік сапарға аттанғанына да бірталай жылдардың жүзі өтсе де, бәрінің бейнелері қаз-қалпында көз алдымда елестейді де тұрады, ұмытар емеспін. Жабыққан көңілімізді жұбатарлықтай жайт: «Орнында бар – оңалар» дегендей, өмірден кеткендердің соңында қалған ұрпақтарының ортамызда жүргендеріне шүкіршілік айтып қуанамыз. Ұрпақтардың атын атап, түсін түстемей-ақ қояйын, барлығы да жоғары білім алған ғылымның әр саласындағы мамандар. Бақытты отбасын құрған, елге танымал азаматтар.

	Кешегі ұзақ отырыстан кейін, шаршағандықтан болар, таң атқанша ұйқым бұзылып, дөңбекшіп жаттым. Ойыма қайдағы бір ұмытылып кеткен көріністер мен қорқынышты оқиғалар, бұрынғы қызметтес врачтарым, жақсы білетін таныс жазушылар мен журналистерім көз алдыма елестеп, кәдімгі киноның лентасындай жылжып өтті де жатты. Жай ғана көріністер емес, олармен қашан, қалай, қай жерде танысқанымды есіме ала бердім. Бәрін бірдей тәптіштеп қағазға түсірудің қажеті жоқ. Бірақ қайсыбіреулеріне арнайы тоқталып өтсем, артықтығы бола қоймас.

	«Сондағы әңгіме еткелі отырған, еске аларлықтай таңдаған кісісі кім екен?» деген сұрақтың тууы заңды ғой. Сондықтан жауабын беруге тиіспін. Ол үшін артта қалған жылдарды шолып өтуге мәжбүрмін. Әңгімеге арқау болғалы отырған кісім – Балғабек Қыдырбекұлы. Онымен алғашқы танысуым былай болып еді...

	ХХ ғасырдың елу үшінші жылында Балғабектің Сафураға үйлену тойы өткен еді. Тойдағы қонақтардың ортасында Әбен екеуміз де болғанбыз, көпшілігі жастар: құрбы-құрдастары, ҚазГУ-дің журналистика факультетінде бірге оқыған достары, ағайын-туыстары. Сол думанды, көңілді тойды ұмытар емеспін.

	Балғабек қызметін 1957 жылы университетті бітірген достарымен бірге «Социалистік Қазақстан» газетінің редакциясынан бастаған еді. Б.Қыдырбекұлы, П.Бейсенов, Ә.Жұмабаев, Ә.Жәмішев, Т.Ыдырысов, С.Бердіқұловтарды өз қарамағына жұмысқа алып келген «Социалистік Қазақстан» газетінің Бас редакторы Қасым Шарипов болатын. Ол жылдары бұл аға редакцияның ұжымында талай майталман журналистер жұмыс атқарған еді: Қ.Шарипов газеттің Бас редакторы, Ә.Қарағұлов, Х.Ерғалиев, М.Иманжанов, Ә.Сатыбалдиев, Т.Әбдірахманов, З.Әлімбаев, С.Бақбергенов, Ә.Нұршайықов, Р.Райымқұлов, Ләзиза Серғазина (Ә.Сәрсенбаевтың жұбайы), Зейнеп Сарыбаева. Аудармашылар: Мерғали Ешмұхамедов, Жантөрин, экономист-бас бухгалтер Сабыр Шарипов. Машинисткалар: Айша апа, Ажар, Сәнам, Бибіш, Дугашевалар.

	Редакция алқасы ұжымға жаңадан қосылған жігіттерді жақсы қарсы алды.

	Ұжымның аға буын мүшелері жастарға ақыл-кеңестерін айтып, керек жерінде демеп-сүйеп, қолдап жіберуден, көмек беруден аянған емес. Тәжірибелері мол ағаларынан көп нәрсені үйренгендерін, өздеріне істеген жақсылыкқтарын естерінен шығармай мақтап айтып жүргендерін естіген едім.

	«Социалистік Қазақстан» газетінің құтты қабырғасына келген жігіттердің жұмысқа кіріскендерінің өзіне де көп жылдар өтіп те кеткенін аңғармай да қалады екенсің. Алғашқы күннен редакцияның қатаң тәртібін сақтауды, жұмысқа барынша жауапкершілікпен қарауды, қиыншылықты жеңу сияқты талаптарды орындаумен бірге тәрбиеленіп шыңдалған жігіттердің атқарып жүрген қызметтері де жыл сайын сатылай өсумен болды. Балғабекті алсақ, оның әуелі әдеби қызметкерлігінен басталған жұмысы жылдар аралығында газеттің жауапты Бас редакторына дейін өсіп көтерілуі мақтануға тұрарлық жайт. Балғабектің зейнетке шыққанша еш жаққа орын ауыстырмастан бір жерде отыз бес жыл істеуінің өзі ғажап емес пе? Балғабектің қаламгер достары да осы жерден көп жылдар бойы қолдарын үзген жоқ. Кейінгі уақытта жазушы-журналист жігіттеріміздің бұл редакциядан басқа басылымдарға ауысып кетулеріне тура келді. Бұларға ұсынған қызметтері әртүрлі: газет-журналдардың Бас редакторы не оның бірінші орынбасары сияқты лауазымды қызметтер тұғын. Сеніммен тапсырылған басқару қызметтерін ойдағыдай атқарып жүріп жазған шығармаларының арқасында әрқайсысы оқырманға танымал, белгілі жазушы атанып жүргендеріне шын жүректен қуанып, еңбектеріне сәттілік тілейік ағайын!

	Балғабектің жазған-сызғандары жарты ғасырға жуық баспасөз беттерінде жарияланып тұрғанын білесіздер. Оның көлемді мақалалары, өткір очерктері, фельетондары, әсіресе алғашқы шыққан юмор-сатира кітапшалары қалың оқырманды қызықтырмай, күлдірмей, бей-жай қалдырмайтын. Тамаша дүниелерді әкелген Балғабекпен қалай мақтанбай қаламыз.

	Енді айтқалы отырғаным – Балғабектің әдеби шығармалары, екі кітабы жайлы болмақ.

	Біріншісі – Кеңестер тұсында жазылған «Алатау» романы. Романның басынан аяғына дейін Қазақстанда ХХ ғасырдың отызыншы жылдарында жұрттың басынан кешкен қасірет-қайғылы кезеңдері жайлы: 1931–1933 жылдарда халқымыздың тең жартысына жуығының аштықтан қырылуы, аштықтың зардабын шеккендердің туған жерін, ата-бабаларының зиратын тастап, мекен-жайларымен қоштасып шетелдерге босып кеткендер туралы. Одан 1937–1938 жылдардағы жүргізілген қуғын-сүргінге ұшырағандарды, қанды репрессияның сұмдықтары жазылған. Ол кездерде жан түршігерліктей болып өткен оқиғаларды жоғары билік жасыратын, айтудың өзі қылмысқа жатқызылып, жауапқа тартылатын. Соған қарамастан Балғабектің батылы барып ештеңені бүкпестен бар шындықты жазып шығуының өзі ерлік емес пе?

	«Алатау» романының бастықтардың рұқсаты берілмеуінен, жиырма жылдай басылмастан жатып қалуы, автордың жанына батпады дей аламыз ба?

	Бұл «Алатау» романының II кітабы тек 1991 жылы «Жазушы» баспасынан шыққан еді.

	Екінші кітабы: Б. Қадырбекұлының дайындауымен 1993 жылы «Жалын» баспасынан шыққан: «Шапырашты Қазыбек Бек Тауасарұлы. Түп-тұқияннан өзіме шейін» атты кітабын оқырманның көпшілігі жақсы қабылдағанымен, қайсыбір әдеби ортаның өкілдері қарсылық көрсетулері, пікірталастар туғызулары, дау-дамайды өршіте берулеріне не дерсің? Осының бәрі газеттерде жарияланып жатқаны жұртқа мәлім. Сөйтіп, бұл тарихнама кітап кезінде үлкен сенсация туғызғанын білесіздер. Жұрттың бәрін дүрліктірген кітапты оқығым келіп, қолыма түсіре алмай армандап жүргенімде, оған қалай жеткенімді айта кетейін. Ол былай болған еді.

	Июнь айының ыстықтан қайнап тұрған күнінің бірінде күтпеген жерден шақырусыз үйіме Балғабектің келгеніне таңғалдым. Келісінің себебі неде? Тегіннен-тегін болушы ма еді, бір нәрсеге ұшырап қалды ма екен деген ойдан шошынғанымды да несін жасырам. Үй ішінің амандығын білгеннен соң барып көңілім орнына түсті, шүкір, бәрі бұрынғыша жақсы екен. «Күн ыстық қой, шөлдеген шығарсың, шай қояйын» деп көтеріле бергенімде Балғабек «Гүлеке, әуре болмаңыз асығыспын, бір жерге кездесуге бармақшы едім, жолымнан қалдырмаңыз, шайыңызға рахмет, алдағы кезде іше жатармызын» айтып, дипломатынан шығарған екі кітабын ұсынды. Алғысымды білдіріп, құттықтап қолын алдым.

	Балғабектің маған арнап өзі әкеліп берген баға жетпес құнды кітаптары қолыма осылай тигенін, сол сәттегі шексіз қуанғанымды айтып жеткізе алмаймын, ұмытар емеспін.

	Кітаптарына жазып берген қолтаңбасын келтірейін. «Алатау» романының II кітабына былай жазыпты:



	«Гүлеке!

	Бас-аяғы 21 жылда зорға жарық көрген кітабымды Сізге құрметпен тартамын. Автор Балғабек Қыдырбекұлы».

	16 июнь 1994 ж. Алматы.



	Екінші қолтаңбасында былай жазылған:

	«Менің ардақты ағам Әбекеңнің орнындағы асыл жеңгем Гүлнарға!

	Гүлеке, жаным тырнағымның ұшында жүріп сақтаған бабамның осы кітабын Сізге туысқандық сезіммен ұсынамын!»

	Бектің шөбересі – Балғабек Қыдырбекұлы.

	16 июнь 1994 ж. Алматы.



	Балғабектің бүкіл шығармалары жалпы жұртқа әбден таныс, сондықтан бұл жайлы сөз етуді осымен доғара қояйын. Балғабекпен қырық жылға таяу жақын араласып жүргендіктен, оның өзіме таныс болмыс-бітімі, азаматтық бейнесі, адамдық ізгі қасиеттері, мінез-құлқы тұрғысынан «Балғабек қандай кісі едіге» келсек, оған қатысты алған әсерімді, көрген-білгенімді, түйген ойым мен көз-қарасымды ортаға салмақпын.

	Мен білетін Балғабек жанында жүрген замандастарынан ұлттық санасымен, ұлттық намысымен, жоғары қазақылығымен ерекше өзгешелеу көрінетін нағыз қазақ болатын.

	Кеңестер тұсында елімізден шыққан екі тұлға, біріншісі – даңқы әлемге таралған батырымыз әрі жазушымыз, полковник Бауыржан Момышұлы да, екіншісі – белгілі журналист-жазушы, Мемлекеттік сыйлықтың лауреаты – Балғабек Қадырбекұлы. Аты-жөндерінің соңын ов, ев, ин қылмай, ата-бабаларымыздың салт-дәстүрімен – ұлы деп атануларының өзі жанға қандай жылы естіледі, шіркін!

	Балғабек «сегіз қырлы, бір сырлы» азамат еді десем жаңыла қоймаспын. Балғабектің ашық-жарқын мінезімен әр уақытта көңіл күйі көтеріңкі боп жайраңдап жүретінін көрген-білгендердің қатарындамын. Бір жағынан қылтың ете қалатын қатаңдығы да байқалатын. Қайсыбіреудің жағымсыз қылығы көңіліне жақпаса, жасы үлкен-кішілігіне, жоғары лауазымды қызметіне қарамайтын, табанда ойындағысын жасырмастан бетіне айтып салатын турашылдығы басым болатын. Кейде өткен-кеткен кездерін есіне түсіргенде, әңгімелері бірінен соң бірі жалғаса беріп таусылмайтын, қасындағыларды қызықтыра сөйлеп, өзіне лезде тартып алатын сиқырлығы да күшті еді.

	Балғабек балаларының ана тілінде жетік сөйлеулеріне, сонымен қатар қазақтың тұрмыс-тіршілігімен, әдет-ғұрпы, салт-дәстүрі, басқа да асыл қасиеттерімен танысып өсулеріне үлкен мән беретін.

	Балалардың қазақтың тұрмыс жағдайымен танысып үйренетін жері ауыл-аймақтың ортасы ғой. Сондықтан жыл сайын: жаз, қыс айларындағы каникулында балаларын әжелерімен бірге өзінің туып-өскен ауылында демалғызатынын әдетке айналдырған болатын.

	Бүгінде Балғабектің балалары жоғары білім алған, ғылымның әр саласын меңгерген мамандар: өнер қайраткерлерінің бірі Балнұр (1955 ж.) – сазгер, композиторлар одағының төрайымы, Алғашбек (1956 ж.) – Бағалау Институтының директоры, Алматбек (1960 ж.) – ҚазГУ-дің оқытушысы, Шайнұр консерваторияның оқытушысы, пианист болатын, 2007 жылы өмірден өтті, Дулатбек (1967 ж.) – Халықаралық бизнес Академиясының оқытушысы. Сафура аналарымен Алматыда тұрады.

	Балғабек жөнінде сөзімді әрі қарай жалғастыра берейін. Өз басым Әбенмен тұрмыс құрғаннан бері еліміздің әдебиет, мәдениет орталығының көрнекті өкілдері: ақын-жазушылар, журналистер, ғалымдар, өнер қайраткерлерімен таныса келе қайсыбір отбасымен жақын араласып жүргенімді бақыттың үлкені дер едім.

	Мақтануын қара деп сөге көрмеңіз, шыным солай. Жастардың ішінен де туысқаннан артық көріп кеткендерім аз емес, баршылық. Атап айтсам – Балғабек пен Сафураның отбасы. Алдымен өзіме ұнайтын қасиеттерінен бастайын. Балғабектің киім киісі де жұрттан өзгешелеу көрінетін еді. Киімдері жыл мезгілдеріне лайықты келетін: сұр каракульден тігілген тізесіне түсетін тоны өзіне құйып қойғандай жарасып тұратын. Ең қызығы – үш ұлы мен өзіне арнап фрак тіккізіп киюлері де достарына үлгі боларлықтай өнегелі жайт емес пе?

	Балғабек алған бағытынан, айтқанынан қайтпайтын, қайсарлығы да бір басына жетерліктей айрықша басым болатын. Балғабек өмір бойы арақ-шарапты аузына алып көрген емес, шылым да тартпайтын. Б. Қыдырбекұлының отбасын мәдениет ошағына жатқызсам жаңыла қоймаспын.

	Балғабектің солтүстік жаққа қарайтын кабинеті барынша кең. Терезеге қарсы жазу столы болмаса, бөлменің қабырғалары еденнен төбеге дейін жетіп тұрған кітап шкафтары. Кітаптардың шкаф сөрелеріне мазмұнына қарай тәртіппен жиналғандары көздің жауын алатындай тамаша.

	Өткен 1950–1960 жылдардан бері қарай көрген-білгендерім есіме түсіп отыр. Жыл сайын, апрельдің 15-інде, Әбен екеуміз Балғабектің туған күн кешіне шақырусыз баратын едік. Бізден соң іле-шала туыстары, жорадостары, құрбы-құрдастары: Шерхан, Пернебек, Әбілмәжін, Әбіраш, Сейдахмет, Төлебай, Санжар, Амангелді Мұсабаев (Талғаттың әкесі), Шәрбану, Бекболат, әпкесі мен жездесі – Базарбай, жиен інісі Айтжан, т.т. бір топ адамдар жиылып бас қосатын едік. Жиынды Әбен басқаратын, бұл кеш қуаныш-шаттықпен өте көңілді, қызық өтетін.

	Ауылдың алты ауызын Балғабектің өзі бастап беретін. Жетісу өңірінің біз естімеген, білмейтін халық әндерін шырқайтын, одан кейін бәріміз қосылып өлең айтатынбыз.

	Қонақтарға жайылған ақ дастарқанның сәнін келтіріп, лық толтыра жасайтын Сафура бар ықылас ынтасымен кірісетін. Дастарқанға түрлі тағамдар қойылған, ал көзге ерекше түсетін: ұнталы тарыдан қатырылған жент, құрт, ірімшік сияқты дәмді астар орын алған. Ішімдіктің (шарап) түр-түрі, шараларға құйылған қымыз бен шұбатты да ұмытпайық, бәрі жеткілікті мол.

	Бұның барлығы Сафураның үй ішіндегі күн сайын істеп жүретін шаруасының бір қыры ғана. Мен білетін Сафура – оқу-ағарту саласындағы жоғары мәдениетті зиялылар қатарындағы педагог. КазПИ-дің физика-математика факультетін бітірген кісі. Математика пәнінің білімді де білікті мұғалімі боп мектепте сабақ берген ұстаз. Бір айтарлық жайт Сафураның еңбексүйгіштігі. Ұйымдастыру қабілетінің барын, мектебінің озық, алдыңғы қатардағы білім ордасы болуына атсалысып жүргенін байқаған облыс әкімі мен оқу-ағарту басқармасы үлкен сеніммен Сафураны № 56-шы мектептің директоры етіп бұйрығын шығарған-ды. Бұл басқару қызметін зейнетке шыққанынша атқарған еді.

	Бір қызығы, Сафурамен әменде қатар жүрсем де оның шыққан ортасы жайлы, балалық шағы қалай өткенімен мүлдем хабарым болмайтын. Сафурадан тексере сұрап та көрген емеспін, білгім келіп түртіп тұратын әуестік (любопытство) деген менің басыма бітпеген нәрсе. Сафураның бар болмысы, мінез-құлқы, іскерлігі, адами қасиеттері ұнайтын, қатты сыйлаймын, одан артық білудің керегі не деп сұрауды ұмытып та кеткен едім.

	Одан бері бірталай жылдардың жүзі өтіп те үлгерді. Сафурамен кездескен күнімнің бірінде, әңгіме арасында, Сафураның «мен Ресейдің Владимир қаласында туыппын» деуін естігенімде сенер-сенбесімді білмей «әй, бұл қалай?» деп таңғалдым. «Гүлеке, Сіз сұраған жоқсыз, ал мен ішімдегі сырымды сыртқа шығармақ түгіл, ойыма алудың өзінен қорқып үндемей жүре бердім ғой» деп қарап тұр. «Сафура-ау, Владимир қаласына барып тұрғандарыңның себебі не?» дедім. Сафура әңгімесін былай бастады: «Менің әкем, Сейдалы Оразалин (1884–1936), қазіргі Ақтөбе облысының Қарабұтағында туды. Үлкен атамыз Оразалы Орынбайұлы ескіше оқыған, тілге шешен, басына байлық біткен кісі болыпты. Сейдалы ұлдың үлкені екен, алғашқы сауатын ауыл мектебінде ашып, мұсылманша араб әрпімен хат таныған. Зерек баласын Оразалы Орынборға жіберіп, екі кластық училищеде оқуына қаржысын аянбай жұмсағаны анық. Бұл мектепті Сейдалы үздік бітіріп шыққан. Орынбордан кейін 1904 жылы Қазан Университетінің тарих-филология факультетіне түсіп оқи бастаған. Осы тұста Патша үкіметіне қарсы күрескерлер ортасында студенттермен бірігіп жасырын жиындарға, ереуілге Сейдалы қатысып жүргені анық. Күрескерлерді Үкімет басшылары жайына қалдырушы ма еді? Қатаң жазалар қолданғаны айқын. Ең алдымен көтерілістің басшыларын қамауға алып, Якутияға жер аударған, ал студенттерді оқуынан шығарумен аяқталған екен.

	Оқуынан шығарылған Сейдалы ізін жасырып Ақтөбе өңіріне қашып келуге мәжбүр болған. Айта берсем сөзім таусылар емес, менің айтқым келіп отырғаны, әкемнің соңғы жылдардағы өмірінің қалай өтуі жайлы.

	Кеңес тұсында әкемнің кешірген азабы мен қорлығы бір басына жетерліктей аз болмаған. Қуғын-сүргінге ерте іліккендердің бірі. 1927 жылы біреулердің қастандығымен әкемнің үстінен жалған жала жабылып, Ақтөбе ОГПУ-ы мекемесі қамауға алған болатын. Түрмеде 1929 жылға дейін отырған. Ақтөбе сотының шығарған шешімімен әкеміз С.Оразалинді үш жылға Ресейдің Владимир қаласына жер аударған. ОГПУ-дың рұқсатын алған соң бізді (үй-ішін) өзінің қасына алдырған екен. Бұл жерде үш жылдай тұрыппыз. Менің Владимирде туғанымның себебі осы» деп Сафура әңгімесін тамамдады.

	Сафура «әкең Сейдалы Оразалин ақталды ма?» деген сұрағыма «бұл іске әлі кірісе қойған жоқпыз» дегенде, «Сафура-ау, бұларың не, әрекеттенбей қарап отырыстарың қалай? Не деп түсінуге болады? Бұл жұмысты міндетті түрде тездетіп қолдарыңа алуларың қажет. Алдымен архивтерден іздестіріп, әкелеріңе тиісті құжаттар мен бар деректерді жинастырып алуларың керек. Содан кейін жоғары Сот председателінің атына әкелерің С. Оразалинді ақтау жөнінде өтініш-арыз жазыңдар» деп кеңесімді бердім. Осының барлығы тегіс орындалды да, әкелерін ақтап алды. Сөйтіп, тағы да бір Алашорданың қадірлі азаматы Сейдалы Оразалин ортамызға оралып отыр. Көп ұзамай С.Оразалин жайында басылым беттерінде жазыла бастады.

	«Гүлеке! Әкемнің өткізген өмірімен жақынырақ танысуға Ақтөбе газетінде шыққан деректі материалдың көшірмесін Сізге ұсынам» деп қолыма берді, құшақтап алғысымды білдірдім.

	Мына аса қымбатты дүниені архивімде сақтай бермей, болашақ ұрпағымызбен көпшілікке таныстыру ниет-мақсатыммен қолымдағы көшірмені (бұрын басылса да) еш өзгертпестен кітабыма кіргізіп отырмын.

	27/ХІ 2009 – 27/ІХ 2010





СЕЙДАЛЫ ОРАЗАЛИН




	А. Байтұрсынов, М. Дулатовтармен араласқан, Алаш зиялыларының бірі – Сейдалы Оразалин. Ол – «Қазақ» газетінің Батыс өңіріндегі тілшісі болған. Өзі сол Ақтөбе өңірінің тумасы, Ауқатты отбасынан шыққан ол Орынборда, Қазанда оқыған, сауатты адам болған. Сонымен бірге Алаш Орданың Батыс бөлімшесінің Ақтөбе уезіндегі өкілі ретінде жұмыстар атқарған. Мектептер ашқан, кейін жала жабылып, әрі Алаш Орда үкіметімен байланысы бар деген желеумен 1929 жылы сотталып кетеді.

	Алаштың осындай ардақты азаматтарының бірі – Сейдалы туралы, оның өмірі мен істеген ісі туралы келесі сөз кезегін Сейдалы Оразалиннің туған қызы – Сафураға берейін. Сафура әкесі туралы өз аузымен баяндасын. Сафура:

	«Сейдалы Оразалин 1884 жылы қазіргі Ақтөбе облысы, Қарабұтақ аумағында туған. Әкесі Оразалы Орынбайұлы бай, сауаты ашық, тілге шешен кісі болған. Қазаққа сауаттылықтың қажеттілігін түсіне біліп, балаларын үлкен оқуға мақсаттандырған.

	Сейдалы ұлдың үлкені еді. Алғашқы сауатын ескі Қарабұтақ аулында мұсылман тәртібімен ашқан. Өзінің үлкен апасы Нағиша (кейін сол өңірдегі аты әйгілі ақын) екеуі діни қаралармен араб тілін меңгерген. Бірақ әкесі Оразалы бұл оқудың заман талабына сай еместігін түсініп, малын аямай он жасар ұлын Орынборға жібереді. Онда Сейдалы екі кластық мектепте оқиды. Бұл Ресейдегі XIX ғасырдың аяғында кең тараған оқу орнының бірі. Реалды училищелер техникалық маман беріп, ал екі кластық мектептер соған қарағанда қазіргі тоғыз жылдық білімге сәйкес болған. Сейдалы оқуды орысша оқып неміс, француз тілдерін үйренген.

	Сейдалы Оразалин 1904 жылдың күзінде Қазан университетінің тарих-филология факультетінде дәріс ала бастайды. Саяси тыныш Орынбордан кейін дүрлігіп жатқан Қазан студенттерінің арасынан бір-ақ шыққан Сейдалы, біраз уақыт тек білім алу жолымен жүрді.

	Сейдалы Оразалин студент кезінде-ақ революцияның іс-әрекеттеріне қызыға кіріседі. РСДРП-ның жасырын жиындарына қатысады. РСДРП-ға мүше болмағанмен, меньшевиктік платформаны қолдап, оны қазаққа бейімді деп санайды. 1907 жылдың маусым айында патша Екінші мемлекеттік Думаны таратып жібереді. Сол-ақ екен, бүкіл Ресей бойынша тұтқындау басталды. Қазан университетінің көптеген студенттері шығарылып, Якутия жеріне айдалды. Сейдалы Оразалин де оқудан шығарылды. Бір түн ішінде туған мекені Ақтөбе өңіріне қашып кетеді.

	Баласының бекерден-бекер келмегеніне түсінген Оразалы, «үйлендірем деп шақырып алдым» деп жөн сұраған туған-туысқандарға жауап береді. Сол айтқанында тұрып, баласын Шобан бабанның қызы Жәмилаға үйлендіреді. Сол бойда күнделікті тұрмыс іс-әрекетімен айналысып кеткен Сейдалы университетке қайтадан барып оқуын жалғастыра алмады.

	Оразалин он жыл бойы Шалқар–Торғай–Ырғыз– Қарабұтақ арасында тілмаш болып істеген. Осы тұрғыда Ахмет Байтұрсыновтың Сейдалыға айтқан әзілі елдің аузында қалған: «Ырғыз бен Торғай арасы жүз шақырым. Күнде барып келесің, жай, ақырын». Орынбордағы А. Байтұрсынов пен М. Дулатовтың шығаратын «Қазақ» газетінің Ақтөбе өңіріндегі тілшісі болған. С. Оразалин алаштың осы екі арысымен үзбей эпистолярлық байланыс құрып тұрған.

	1916 жылдың басында Петербордағы 2-ші кадет корпусында оқып жүрген інісі Әубәкір туберкулез ауруына шалдығып, елге келіп қайтыс болды. 1917 жылы барлық қазақ интеллигенциясы Ақпан төңкерісін және басқаруға келген Уақытша үкіметін қолдады. Платформасында қазақтың жеке мемлекет болып қалыптасуына мүмкіндік беру туралы мәлімдеме жариялаған Уақытша үкімет сөзінде тұратындай сайлы болатын. Осы саяси мүмкіндікті пайдалану үшін елдің зиялы қауымы сол жылдың шілдесінде Орынборда бірінші жалпы қазақ съезін шақырды. С. Оразалин сол съезге Ырғыз–Қарабұтақ аумағынан делегат болып сайланды.

	1918–1920 жылдары Алаш партиясына қиын кезең болып келді. Екі таудың арасына түскен тышқандай Алаш та қызылдар мен ақтар қозғалысы қыспағына түсті. Бір-бірімен соғысып жатқан ақтар мен қызылдарға да Алаш Орданың Қазақ елдігін құру теориясы мүлдем ұнамады. Осы жылдары Ақтөбе өлкесі екі рет ақтардың қолына, үш рет қызылдардың қолына тиді. Сол кезде Сейдалы Оразалин Алаш Орданың Батыс бөлімшесінің Ақтөбе уезіндегі өкілі ретінде тағайындалған. Алаш басшылары Семейге көшіп, олармен қатынас-байланыс үзіліп қалып, жағдай қиындай түсті. Семей Кеңес өкіметінің қол астына көшіп, Алаш басшылары жартылай жасырын жұмыс істеуге мәжбүр болғаны одан да көп қиындық туғызды.

	1920 жылдың басында ВЦИК ресми түрде Алаш Орда әрекетін ұлт-азаттық қозғалысы ретінде ақтады. Сейдалы Оразалин басқа Алаш Орда мүшелеріндей саясаттан алыстап, жәй мұғалімдікке көшті. Қыналыкөл аулында тұрақтап сонда мектепте сабақ береді. 1923 жылы С. Оразалин жақын туысқаны Смағұл Нұрмұхановпен бірге Аралтоғай аулында Кеңестік еңбек мектеп-интернатын ашады. Деректерде бұл мектеп «Советская трудовая школа» деп аталады. Осы мектепте елу үш бала оқыған. Оразалиннің өз қаржысымен ашылған бұл мектеп 1927 жылы С. Оразалин ұсталғаннан кейін жабылды.

	1926 жылы ауыл шаруашылығын колхоздандыру ісі салдарынан онсыз да таршылықтан шыға алмай отырған жұрт соңғы малынан айырылып берекесі кетті. Елдің тозып бара жатқанын көріп шыдай алмаған бір топ зиялылар кеңестер бастамасына көнбеуге бел байлады. Кеңес өкіметінің тағайындаған, жаңадан шыққан, шала сауатты басшыларынан гөрі «шапшаң Қауппай», «жорға Сейдалы», мұғалімдер Тұрмағамбет Қисықов, Жаназар Сәндібековтің сөздері өтімділеу болды.

	Кеңес өкіметіне қарсы насихат жұмыс жүргізген Т. Қисықов бастаған топты жоюға 1926 жылғы «Кедей арасындағы өткізілетін жұмыс», «Жаңа оппозиция – Каменев-Зиновьевтің тобын әшкерелеу» және «Совхоз бен колхоз құрылысының нәтижесі» ВКП(б) қаулылары жол ашты.

	Бірақ қазақ жерінде бай, кедей деп бөлу қиынға түсетін. Себебі қазақтың «бай бір жұттық» дегеніндей кешегі бай бір жұттан таяқ таянып қалатыны ықтимал еді. Сондықтан Ақтөбе ОГПУ мекемесі бұл топты жою үшін оларға «рушыл» деген кінә қойып, басқа қазақтарды айдап салды. «Олардың сөзі, ісі тек қана Әлімұлының төртқара тайпасының мүддесіне арналады» деген мазмұнмен 1927 жылдың қаңтар айында арыз Ақтөбе ОГПУ-іне түседі. Сейдалин Оразалинді түрмеге отырғызады. Оны жазған бес жалақор адамдардың аты-жөні сот қаулысында жазылған. Ол Ү. Құлымбетов басқарған топ (Ақтөбе облысы прокуратурасының архивінде, 1927 жыл, № 3300 сот материалы, 3 томдық). Сот деректеріндегі келтірілген кінә түрлері ешқандай логикаға жатпайды:

	1) ұлттық буржуазия тұрғысынан орыстарды ұнатпайды;

	2) бай болып кедейді ұдайы қыспаққа алған;

	3) Алаш партиясының өкілі ретінде күллі Кеңестерге қарсы шыққан;

	4) рушыл – Төртқара кедейлерін жақтап, басқа рудың байларын тепкіге алған;

	5) ВКП(б) ішіндегі (1) «жаңа оппозицияға» кіріп кеткен.

	Он (10) ай түрмеде отырғаннан кейін, 1929 жылы соттың шешімімен он бес адам Ресейдің он бес губерниясына айдалды. Сейдалы Оразалин РСФСР қылмыстық кодексімен 59-7 және 91 бабы бойынша Ақтөбе ОГПУ үкімімен Владимир қаласына үш жылға айдалып кетті. Жұмысқа еш жерге алмай, сорлы өмірін кешті.

	Үш жыл өтіп, айдалу мерзімі біткен соң, Москва ОГПУ-іне басқа қалаға (Ульяновск әлде Орынборға) аударылуға рұқсат беру туралы арыз жазады. Бірақ ол өтініш жауапсыз қалды. Сөйтіп осы қалада тағы да үш жыл жұмыссыз отыруға мәжбүр болады. Дегенмен сол хаттың ізімен оның бала-шағасына – бәйбішесі Жәмилаға, ұлы Ахметкерей, қызы Амансұлтанға Владимирге көшіп баруға рұқсат берілді. Сол Владимирде кіші қызы Сафура туады.

	1933 жылы С. Оразалинге отбасымен Орынборға көшуге рұқсат берілді. Қазақстанды мекендейтін құқы болмағандықтан, неғұрлым қазаққа жақын жүру үшін, қазақ жерінен соққан желдің лебі жететін Орынбордан Орск қаласына тұрақталды. Бірақ Ресейдегі айдаудан тапқан еншісі – өкпе ауруы қозып, 1936 жылы дүние салды. Оның нағашы ағасы Жақия Құмақбаев, 70-тен асқан сауатсыз кісі, өлі Сейдалыны орыс жеріне қимай, денесін киізге орап, Қарабұтақтың Қияқты мекеніне әкеліп жерледі. 1938 жылы ол кісі осы әулие іс жасағаны үшін «халық жауы» деген желеумен атылып кетті. Жазалаудың қайталап соққан науқанында Сейдалы Оразалиннің жақын адамдарынан сегізі атылып, он жетісі сотталып кетті. Тағылған айып – «Сейдалы Оразалиннің туысқандары».

	Сейдалы Оразалинді ерекше адам екенін ескерген туған-туысқандары 1998 жылы бейітін қоршап, басына құлпытас орнатқан. Алпыс жыл өткен соң тың игерушілердің тонап кеткен бейіт басына немерелері жаңа құлпытас орнатты. Осындай игі істің бастамасы болып Сейдалы Оразалин атымен Қарабұтақ орталық көшесі аталады. 1920 жылдары Сейдалы Оразалин бастамасымен жұмыс істеген мектептің орнында тұрған Аралтоғай аулындағы орта мектеп, Қазақстан Республикасы Үкіметінің қаулысы бойынша 1998 жылдан бастап Әйтеке би ауданындағы Аралтоғай орта мектебіне Сейдалы Оразалиннің есімі берілді».

	Сафураның әкесі туралы бұл айтқандары бұрын республикалық «Егемен Қазақстан» және облыстық «Актюбинская правда» газеттерінің 1997 жылғы сандарында жарияланған.

	Сейдалы Оразалиннің кіші қызы Сафура бұл күнде үлкен бір әулеттің ұйытқысы болып отыр. Сафура белгілі жазушы Балғабай Қыдырбекұлының зайыбы. Ұлын ұяға, қызын қияға қондырған аяулы ана.





АХАҢНЫҢ АҚТЕҢІЗДЕН АЛТЫ АЛАШҚА АЙТҚАН СӘЛЕМІ




	Бүгін қолыма тиген «Қазақ» газетінің №16 (281) 7 шілде 2006 ж. нөмірінде, Шығыс Қазақстан Қатон-Қарағай ауданында тұратын Соғыс ардагері, Социалистік Еңбек Ері Башай Мектепбаевтың: «Ахаңның Ақтеңізден Алты Алашқа айтқан сәлемін» оқып, біраз деректерге қанық болдым. Сәлемхатты жеткізуші Серікбай Мамырханов деген азамат екен. (Серікбай Башай Мектепбаевтың әкесінің немере ағасы болып келеді.) Жап-жас Серікбайды бай-бидің баласы деп 1928 жылы соттап, он жылға кесіп Балтық-Ақтеңіз каналын қазуға Соловскіге айдапты. Бір-екі жылдан кейін сол лагерьге айдалып барған Ахаңмен кездеседі. Серікбай демалыс күндерінде Ахаңның жатын орнына сәлем беруге, әңгімелесуге барып тұрыпты. Алғашқы жолығып жөн сұраса келе, Ахаң Алтайдағы Шыңғыстайдың Қаратай руынан шыққан өңкей жақсы мен жайсандарын білетінін сөз етеді. Оның ішінде Қаратай руының болысы Ережептің Әбдікәрімімен таныстығын айтады. Әбдікәрім Әлиханмен дайындық курсын бірге оқып бітіріп, академияға бірге түскен заманының үздік озаттарының бірі болғанын, Әбдікәріммен Семейде талай рет кездескенін, сыйлайтынын айтыпты, Ахаң. Оған қоса Әбдікәрімнің шешендігімен, білімділігімен аты шыққан ағасы – Рүстемнің Мұсасымен таныс екенін, бұл кісілерді Алаш партиясының облыстық комитетіне мүше етіп сайлағанбыз деген екен.

	Айдауда жүрген Ахаң Серікбайдың қойын дәптеріне 10 шумақ елге сәлемін жазып беріпті:



	«Талапты жастың бірі едің балам,

	Келіпсің дәмің айдап Қаратайдан.

	Қалбақтап жел аударған қаңбақтайсың

	Ел-жұрттан, туысқаннан кейін қалған.



	Басынан ер жігіттің нелер өтпес,

	Қажыма, қайратты бол, ешнәрсе етпес.

	Бейнетің көрген түстей болар ұмыт,

	Шығарсың бостандыққа не ерте, не кеш.



	Басың жас, қызығың көп көрер алда,

	Мұңайма, бақсызбын деп бүгін таңда.

	«Ұлы той көппен көрген» – деген бар ғой,

	Байқасаң аман қалған адам бар ма?!!



	Не білгір, не данышпан бәрі келген,

	Жас та көп, бұл арада кәріменен.

	Танысып талай жұрттың жігін біліп,

	Жолдас боп жүрсің, міне, бәріменен.



	Осының өзі олжа бәрі саған,

	Не көрді елде қалған өңшең жаман.

	Өкінбей мұндағы өткен өміріңе,

	Өрге жүз, өрнек алып осылардан.



	Күн туар есен-аман елге қайтар,

	«Қазақтың» бастан кешкен бәрін айтар.

	Ысылып, тең құрбыңның алды болсаң,

	Көргендер, көріскенде, басын шайқар.



	Аяғы сергелдеңің болмай теріс

	Өзіңе қайырлы боп мұнда келіс.

	Ел-жұртты бізден бұрын көре қалсаң,

	Сәлем айт алты арысқа бізден тегіс!!!



	Айтарсың: «Ақ теңіздің аралында,

	Айдалған ағаларың қамауында.

	Баяғы көксегені сенің бағың,

	Жүрсе де айдаушының қарауында.



	Кеш жатып, ерте тұрып жабығады,

	Кеттім деп сенен алыс қамығады.

	Сарыарқа сайран еткен мекені мен,

	Ерте-кеш сені ойлап сағынады.



	Ызғарлы, Ақ теңіздің күні тұман,

	Бар екен ағаларыңда үлкен шыдам.

	Бел байлап, тәуекелге жүріп жатыр,

	Басқа сөз айтқаны жоқ дерсің бұдан».



	Атаекемнің (Ахаңның) бұл құны баға жетпес қымбат еліне арналған сәлем өлеңін соңғы шығармасы ретінде жаңа басылым кітаптарына енгізіп жіберсе, бүкіл халықтың қолына жетер еді, жадында мәңгі сақталып қалар еді деген қиял ойыма келе қалды. Өзімнің де қолымда болуын қалап, газеттен көшіріп алдым.

	21.07.2006.





ДӘУЛЕТШАХ ЖҮСІПҰЛЫ КҮСЕПҒАЛИЕВ КІМ?


	(1870–1944)



	Өткен XX ғасырдың басында Алаш көсемдерімен бас қосып, аянбай халқына қызмет атқарып кеткен қазақтың біртуар ұлы Дәулетшах Жүсіпұлы Күсепғалиев аталмай ұмыт боп барады. Ол кісі туралы жетпей жатқан олқылықтарды толтырумен қатар жастарды таныстыру жағын, қағазға түсіруді міндетті түрде мойнымызға алсақ, артықшылығы бола қоймас деп ойлаймын.

	Д.Ж. Күсепғалиев 1896 жылы Мәскеу университетінің Медицина факультетіне түсіп, оны 1900 жылы бітіріп, уездный Лекарь атағын алып шыққан.

	Дәулетшах 1870 жылы Старосербское Екатеринославский Губерниясында (қазіргі Днепропетровск) дүниеге келген. «Бұл кісінің өз елінен сыртта, Ресейдің шалғайдағы жерінде тууы қалай? Себебі неде?» деген сұрақ әркімнің де ойына келе қалары ықтимал. Жауаптың сыры әріде жатыр.

	XIX ғасырдың орта шенінде Күсепғали сұлтан қуғын-сүргінге түседі. Жоғарыда айтылған өлкеге жер аударылғандықтан, немересі Дәулетшах сонда туған екен. Дәулетшахтың шыққан тегі – арғы талары Әбілхайыр ханның ұрпақтары, төрелер. Күсепғали аға-сұлтанның кенжесі Жүсіптің ұлы – Дәулетшах (қарашаңырақтың иегері саналған).

	Жоғары жолдарда айтылған Күсепғали сұлтанның қуғынға түсуі жайлы шынайы деректі оқиғалар жөнінде бар білгенін, үлкендерден естігендерін VII-02 жылы маған әңгімелеп жеткізген Дәулетшахтың немере-жиені Әнел Абдулқызы Бөкейханова-Бірімжанова сүйіктім еді. Екінші талапкер Д.Ж.Күсепғалиевтің өмір жолындағы қайсыбір жұртқа беймәлім тұстарын ізденіспен зерттеуде айрықша еңбек сіңірген, деректерді журналға жариялаған11 – Дәулетшахтың шөбере-жиені Шолпан Аманжолова ханум.

	Бұл журнал медицина қызметкерлері болмаса, көпшіліктің қолына тие бермейтін басылым. Сондықтан жалпы жұртқа жеткізбек ниетіммен, Шолпаннан алынған деректерге сай жазуыма тура келіп отыр.

	Ал, бастап көрейік.

	1868 жылы Ресей билеуші үкіметінің «Степное уложениесінің» бір тармағы бойынша «көшіп-қонып жүрген қыр қазақтарының жерлері мен өзен-сулары Ресейдің иелігіне өткізілсін, қазақтарға өз жерлері пайдалануға уақытша ғана берілсін» деген шешім шығарылады.

	Бұл озбырлық-зорлықпен жасалып отырған шешімдері халықтың жанына, намысына, ызасына тигені соншалық, бейжай қалдырмай, наразылықпен қолдарына бес аспаптарын алып, орыстың мықты қаруланған (мылтық, зеңбірек) полкына қарсы шабуылға шығады. Әрине, іске асарлықтай қару-жарақсыз аз санды қазақтардың ұрысқа төтеп беретіндей күш ахуалы қайдан жетсін. Бұл майдан жеңіліспен аяқталған көрінеді. Осы арпалыс кезінде өлгендер мен жарақат алғандар жетерлік деседі, жұрт. Көпшілігі жандарын сауғалап шетелдерге қашып кетсе керек. Қолдарына түскендерді аясын ба? Үкіметке қарсы қылмыс жасады, майданға шықты дегендей жаламен үстерінен іс қозғайды да, соттап, бірнеше жылға жер аударумен тынады.

	Сотталып жаза алғандардың арасында Орал Губерниясы Тайпақ болысынан шыққан аға-сұлтан Күсепғали ақсақал да болған. Күсепғали төрені бала-шағасымен жер аударып Старосербск-Екатеринославскіге (Қазіргі Днепропетровск) айдайды. Қартайған шағында айдалып бара жатқан Күсепғали сұлтан туған жерімен, қадірлі жұртымен айрыларында «Елім-ай» өлеңін шығарып қоштасыпты. «Елім-ай» өлеңі заманында ел ішінде тарап кеткен екен, бүгінгі күнге дейін айтушы жерлестері бар көрінеді.

	Айдалған Күсепғали әулетінің жолшыбай көрмеген азап-қиыншылығы қалмаған. Жастар жағы шыдағанымен, қарт әжелерінің жанына қатты батса керек, оны балаларына сездірмеуге тырысыпты. Соңғы күндерінде тіпті тіс жарып сөйлесе қоймапты. Ростовтың тұсына жете бергендерінде қайтыс болып, сол Ростовта жерленіпті. Старосербскіге келіп орналасқаннан кейін, ұлдары жұмысқа тұрғаннан соң, тұрмыс-жағдайларын біркелкі түзеп алады. Бұл жерге де үйренеді, көнбеске көнеді. Бәрі ойдағыдай бола бере ме, «Жығылғанға жұдырық» дегендей, Күсепғали төренің үш ұлы: Ахметша, Қуат, Шоралар бірінен соң бірі науқастан дүние салады. Үй ішінің тұрмыс-күйі Жүсіптің қолына қарап қалады. Жігерлі де намысшыл Жүсіп қалғандарға жоқшылық зардабын тартқызбапты. Құдіретті жасаған бұларды қашанғы қыса берсін, қайғының да бір қуанышы болмай ма, шексіз қуанышты күндеріне де жетіпті. 1870 жылы Жүсіп ұлды болады, есімін Дәулетшах деп қояды. Міне, Дәулетшахтың туған жері Старосербск болуы содан.

	Күсепғалиевтерге 1880 жылы елге қайтуларына рұқсат беріледі. Алғашқы кезеңде Жәңгір ханның қармағындағы Жаңаөзен уезінде тұруға нәсіп жазыпты.

	Күсепғалиевтерді қуана қарсы алып, орналасуға көмегін берген Жәңгір ханның немерелері ағайынды Бөкеевтер – Мұхамедгерей, оның інісі атақты ақын Шәңгерей болыпты. Жүсіп Шәңгерей төренің кеңесімен Дәулетшені бастауыш мектебін бітірткізеді де, Оралдағы әскери училищеге (Общевойсковое училище) түсіріп оқытады. Дәулетшах оны тамамдап шығады. Жас жігіттің ендігі арманы қалайда қолын жоғары білімге жеткізу еді. Университет училище бітіргендерді қабылдамайтын. Сондықтан Дәулетшах бар күшін сап қысқа мерзімде гимназияның толық курсынан сырттай (экстерном) емтихан өткізеді. Бітірген куәлігімен Москва университетінің Медицина факультетіне (осындай қиындықпен) түсіп, оны 1900 жылы бітіріп, уездный Лекарь атағымен еліне оралған кісі.

	Бастапқы дәрігерлік қызметін Д. Ж. Күсепғалиев Орал Губерниясына жататын: Қарағаш, Өленті, Сұралы, Ащысай, Жымпиты, Темір өлкелерінде өткізген. 1912 жылы білікті дәрігер Дәулетшахты Жымпиты ауруханасы мен амбулаториясына бас дәрігер қызметіне қояды. Дәулетшах басқарған аурухананы – қызыл кірпіштен келісті етіп салынған үйді жұрт «Қызыл үй» деп атап кеткен екен. Құжаттарға қарағанда бұл ауруханада емделіп шыққандардың саны – 2467-ге, амбулаторияда қаралғандар 137529-ға дейін жеткен көрінеді. Ел арасында жиі тарайтын жұқпалы аурулар: қызылша, шешек (қорасан), қотыр, бөртпе сүзек, тырыспа (холера), оба (чума) етек жайғаны белгілі.

	Оба жылына екі рет қайталанып отырғандықтан, Жайық бойындағы тұрғындарға өте қауіпті болатын. Сондықтан Дәулетшах бар күшін салып Жымпиты ауруханасының жанынан бактериологиялық лаборатория ашқан. Басқаруды тәжірибелі врач Григорий Иванович Кольцов пен інісі Шабазгерей Жүсіпұлы Күсепғалиев – ветеринарный врачқа тапсырады. Шабазгерей Қазан Зооветеринарный Институтты бітірген ветврач. Дәулетшахтың басқаруымен алғашқы дәрігерлік жұмысын бастаған, бірге істегендер: болашақ профессор Халел Досмухамедов пен Алматы Медицина Институтының бірінші директоры Есенғали Қасаболатовтар еді.

	Дәулетшахпен бірге істейтін врачтардың қарамағында жақын-алыста күнелтіп жатқан сол өлкенің тұрғындары болатын. Оларға міндетті түрде медициналық жәрдем беруге қыстың қақаған аязды, боранды, жаңбырлы күндеріне қарамастан жолға шығатын. Жұқпалы аурудан алдын-ала сақтандырудан дәрі-дәрмекпен егу жүргізетін де, басқа да шаралар (жолдар) жүзеге асырылатын.

	Баспа беттерінде медицина тақырыбына мақалалар жарияланып отыратын.

	Ауруханада жұмыс істейтіндер жетіспейтін. Дәулетшахқа жәрдем берген жұбайы Айша Мұхамедгерейқызы Бөкеева-Күсепғали келіні мен қызы Ғайнижамал. Екеуі медицина курсына түсіп оқып, Оралдан келген беделді комиссияға емтихан тапсырып, медбике атағымен ауруханада аянбастан жұмыс істеген ханымдар.

	1920 жылы Жымпитының жерінде азамат соғысының қызу жүріп жатқан кезінде тарихта қаларлықтай ерлік көрсеткен Дәулетшах сынды врач еді. Емханасына түскен екі жақтың (қызылдар мен ақтар) жаралылары мен аурулары әрі жергілікті тұрғындардың жанын сақтап қалу үшін ойына мынадай айла түсіпті: аурухананың шатырының үстіне оба ауруының белгісі – Қара жалау ілгізіп қойдырыпты. Өзі ақ халатымен есігінің алдында күтіп тұрып алыпты. Мұны көрген әскерлердің зәрелері ұшып, тоқтамастан қаша жөнелген екен. Болған оқиғаны жұрт көпке дейін ауыздарынан тастамастан айтып жүріпті. 1917 жылы Орынборда өткен қазақ зиялыларының съезіне Д. Күсепғалиев те қатысқан. Ә.Бөкейханов, А.Байтұрсынов, М.Дулатов, М.Шоқаев, М.Тынышбаев, С.Жанайдаров, С.Қадырбаевтармен араласып, қоян-қолтық жұмыс істеген.

	Батыс Алашорда бөлімшесіне басшылық жасаған Жиһанша Досмұхамедовпен алашорда қозғалысына қатысқандардың қатарында Алаш партиясының мүшесі Д.Ж.Күсепғалиев те болды. Дәрігер Күсепғалиев медицина қызметкерлерімен бірге денсаулық сақтау жұмысын алға шығарып, жоғары деңгейге көтергені үшін халықтың сүйіспеншілігіне бөленген. Азаматтың атақ-даңқы бүкіл ел ішіне жайылып кеткен болатын. Оның іскерлігі мен ұйымдастырушы қабілеті ескеріліп, жұмысқа тарту үшін Денсаулық сақтау Комиссариаты Күсепғалиевті Алматыға шақырады да, Санитарно-Эпидемиялогический бөлімінің меңгерушісі қызметіне қояды. Бұл жылдары оқта-текте қатерлі өлкелерінде жүқпалы аурулар өршіп тұратын. Бұл қатерлі науқастан халықты сақтап қаларлықтай түрлі шаралар атқарылатын. Егер ауру ел ішіне жаппай жайыла бастаса (эпидемия), оған қарсы күрес жүргізуде жергілікті медицина қызметкерлерін жұмысқа тартатын. Солардың күшімен эпидотрядтар қүрылатын. Ауруханалардың жанынан бактериологический лабораториялар ашылды.

	Осындай жауапты жұмыстарды атқарып, ұйымдастырған білікті дәрігер Дәулетшахтың өзі болатын.

	Заман бір қалыпта өзгерусіз тұра беруші ме еді. Жұрттың берекесі мен тыныштығын қашырған 1928 жылдың басы оңай соқпаған болатын. Алдымен ұлт зиялылары алашордашыларды қамауға алумен басталып кеткенді. Мекемелерде «чистка» атаулы пәле, қызметкерлердің ататегі, шыққан ортасы тексеруге алынып, кедейлер табына жатпайтындарды (байлар тұқымдары) жұмыстарынан шығарып жатты. Мектептерден қуылған байлардың балалары жетіп артылатын.

	Ел ішінің бүліне бастағанына тап болған Дәулетшах аман-есенінде Алматыдан кетуді ойластырады да, басшылықтарына «қызметімнен өз еркіммен (по собственному желанию) шығарыңыз» деген өтінішімен боссатылғаннан кейін «Есің барда еліңді тап» дегендей туған атамекеніне оралады. Бұл жерде Дәулетшах қатардағы дәрігер боп істей берген. Сөйтіп жүргенінде 1928 жылы ҚазЦИК-тың 27 тамызындағы қаулысы бойынша байлар мен кулактардың мал-мүлкін тәркілеу (конфискация) науқаны басталып кеткен болатын. Бұл әділетсіз зорлықты халық «ұлы кәмпеске заманы» деп атап кеткен еді.

	1928 жылдың қыркүйегінде Д.Күсепғалиев те кәмпескеге ілінген болатын. Үйіне бір топ қаруланған белсенділер келіп, бүкіл мал-мүлкін тәркілеп алады да, өзімен бала-шағасын қоса Алматыға жер аудартылатынын естіртеді. Жанына қанша ауыр тигеніне қарамастан, Дәулетшах бұл қиындықты «көппен көрген ұлы той» деп қайғырмастан ерлікпен көтергенін мен туыстарынан естіген едім.

	Дәулетшах белсенділерден қолындағы жетім құдашасы Мәдина Ақышқызы Бөкееваның ата-анасынан қалған, өзіне тиісті малына тимеуді өтінген көрінеді. Айдалған жері Алматыға жету үшін Күсепғалиевтер жол азабын көп көріпті, шаршап-шалдығып жетсе керек. «Қырсық кісіні бір айналдырса – шыр айналдырады» демей ме?! Күсепғалиевке астанада тұруға рұқсат етілмейді, сондықтан Алматы облысының Қаскелең, Шамалған, Ұзынағаш аудандарына барып медицина пунктерінде істеп жүреді.

	Бұл жерлерде де ұзақ тұрудың реті келе бермесе керек. Өйткені қызмет істеген жерлері Күсепғалиевті «қысқарту» сылтауымен орнынан шығарып отырыпты. Жұмыссыз үй ішін асырау оңай ма, тұрмыс жағдайы қайдан мәз болсын, қолдан келетін шара жоқ, байғұстардың күндері сол халде өте беріп, 1937 жылға дейін созылған деседі.

	Дәулетшахтың айдаудағы тоғыз жыл аралығында жұртпен бірге басынан кешкен түрлі өзгерістер: кәмпеске, жер аударылу, жұртты зорлықпен коллективтендіру науқаны, ашаршылық нәубетін көрумен куәгері болды, Дәулетшахтың уайым-қайғысы жетерліктей аз болмаған. Бәрі де өтті-кетті. Халық есін енді-енді жия беріп, жақсылықтың күні біздің де пешенемізге қонар-ау деген қиял үмітпен жүргенде, 1937 жыл да туған еді.

	1937–1938 жж. Сталиннің басқаруымен Кеңес одағының бүкіл өлкелерінде қанды репрессия басталып кеткен кезді халық «Қызыл империяның қанды жылы» деп атап кеткен еді. Миллионнан астам жазықсыз тұтқындалып кеткен азаматтардың ішінде Дәулетшахтың екі сүйікті ұлдары: Шайхали мен Ғафар, екі күйеу балалары: Есенғали Қасабалатов пен Ғабдул-Хақым Бөкейхановтарға 1937 жылы жалған жала жабылып, жазықсыздан-жазықсыз тұтқынға алынған еді. Кейін 1957 жылы бәрі де ақталған (әкелері оны көре алмады). 1937–1938 жж. ұсталған «Халық жауларының» әйелдерін тыныштықта қалдырушы ма еді, шетінен басқа қалаларға жер аударып қуылып жатты. Солардың бірі профессор А. Сызгановпен бірге істейтін ассистент-хирург Сара Таумашқызы Қашқынбаева (Алашорда мүшесі болған Иса Қашқынбаевтың қарындасы) Шатхалидың жары Күсепғали келінін де Алматыда тұрғызбай Шымкентке жер аударған болатын.

	Облздравтың бастығы Сара сынды тәжірибелі хирургтың қандай жағдайға ұшырап келгенін біле тұра бөгетсіз Қорғасын зауытының жаңа ашылған көп бөлімді емханасының бас дәрігері етіп тағайындады. Бұл емхананың хирургия бөлімін де Сара басқаратын. Қорғасын зауытының қарамағында ИТР-ге (Иженерно-технический работник) арналған екі қабатты бірнеше үйлер болатын (әр үй екі семьяға берілген). Қорғасын зауытының директоры (фамилиясын ұмытыппын) жаңа келген емхананың бастығына сол үйдің бірінен (асты-үсті үй) пәтер берген еді. Бұдан бұрын күйеуі Абдул-Хақым Бөкейханов ұсталып кеткеннен бері Софья Дәулетқызы (осылай аталатын Р.Д.) Күсепғалиева-Бөкейханова Шымкентте тұрып қалғанды. Софья Бөкейханова қаланың іргесіндегі (Қорғасын зауытқа жақын) Янги-Шаһар ауданының емханасының бас дәрігері әрі емдеу (терапия) бөлімін басқаратын. Туысқандық ретінде бір-біріне жақын екі дәрігердің қолында: Ерік Шайхалиұлы Күсепғалиев, Анель, Фатима, Диас Бөкейхановтар тәрбиеленді.

	Тұрғын үй иегері Сара Таумышқызы Софьяны балаларымен көшіріп алып бірге тұрып жатты.

	Сара досыммен бес жылға таяу Шымкенттегі арақатынасымыз Алматыға келгеннен бері де бір де бір үзілген емес.

	* * *

	Енді Д.Ж.Күсепғалиев атамызбен қашан, қалай, қай жерде танысқаным жөнінде бір үздік сөз қозғап көрейін, ол былай болған еді.

	Ұлы Отан соғысының кезінде мен Шымкенттегі Облвендиспансердің емханасында алғашқы уақытта врач-ординатор, соңынан сол аурухананың бас дәрігері боп істеп жүрдім.

	Әлі есімде, 1941 жылдың желтоқсанында Облздравтың бастығы Кербицков телефондап «бізге тез кел, ақылдасатын шаруа бар» деген соң бардым. Бастықтың кабинетінде әйгілі хирург Олифин, терапевт – Бучадский, рентгенолог – Мекленбурцева, ерлі-зайыпты врачтар – Романчевтар сынды өңшең сыйлы қарттарымыз отыр, шет жақта Қадиша Көшербаева мен Елена Луниналар көзіме түсті. Жиылысты Кербицков бастады. Ол облысымыздың үш-төрт аудандарында бөртпе сүзекпен сырқаттанғандардың күн сайын өршіп көбеюде екенін, тіпті эпидемияға айналып кетуіне де қауіптің барын айтып салды.

	«Біздің міндетіміз қалайда осы аурудың ел ішіне жайылмау шараларын қолымызға алып, оны іс жүзінде атқарып көрсетуіміз қажет. Ол үшін сол аудандарға дәрігерлік көмегімізден бастап, халқымызды алдын ала аурудан сақтандыру (профилактика) жағын жүзеге асыруымыз керек. Бұл үлкен жұмыс– битпен күресу деген сөз! Бар пәле ауруды қоздыратын жұқпалы сүзек биті, оны құртудың өзі де оңайлыққа түспейтін шаруа екенін білесіздер, істеріңізге сәттілік тілеймін» деп Кирбицков сөзін аяқтады. Маған қарап «Сіз, Гүлнар Мир-Якубовна, Келес ауданының орталығы – Абай базарға барасыз» деп үстелінің үстінде жатқан машинкаға басылған қағазды ұстатты. Оқып қарасам Мандат делінген құжатта Врач Г.М.Дулатова Оңтүстік Облздравтың бұйрығымен Келес ауданына бөртпе сүзек эпидемиясына қарсы шараларды басқаратын жауапты уәкілі ретінде іссапарына жібергенін жаза келе бұл жолдастың аталған жеріне жеткізетін: поез, автобус, чужевой транспорттарды тегін, шұғыл түрде пайдалану құқығы беріледі деген. Мынадай мықты құжатпен поезбен Ташкентке, одан Келеске де жеттім.

	Менің Д.Күсепғалиев атамен танысу сәтім осындай жағдайда болған еді. Дәрігер Д.Күсепғалиев Бешқұбыр МТС-інің медпункті мен Абай базар емханасында өзінің қызы Жамал Қасаболаткелінімен бірге сол ауруханада қызметте екен, Жамал апа медбике әкесіне көмекші болды.

	Бөртпе сүзектің эпидемиясының басталуына келсек, ол ұзақ әңгіме, қысқартып айтқанда, бұл науқастың ел арасына жайылуы: соғыс басталысымен Еділ-Жайық бойындағы бағзы заманнан бері тұрып келген немістер, Кавказдағы шешендер, Қырым татарларына сенімсіздікпен қараған Сталин оларды бір тәулік ішінде қызыл вагондарға қаматып, Қазақстанға жер аударған.

	Сталиннің бұл бұйрығы орындалмай қалушы ма еді? Жергілікті белсенді коммунистер қарап қалмай бәрін іске асырыпты, ол іс қандай десеңіз, бейшара халықтың үй-жайларын, мал-мүлкін сатырып алып аттандырғанын естігенбіз. Ұзақ, қиын жол. Аштық, бір жағынан ауру қысса қорлық емей немене? Осылардың арасында бөртпе сүзекпен ауырғандар да болған. Міне, эпидемияның басталуы осындай жағдайға байланысты болған.

	Дәрігер Д.Күсепғалиев атамыздың соңғы өмірі Семейде өтті. Шыңғыстаудағы емхананың врачы, өзінің кенже ұлы Жағыпардың (Зипушка дейтін) қолында 72 жасында дүниеден өткенін туыстарынан естіген ем.

	Атамыздың арты қайырлы, жаны жанатта, топырағы торқа болсын! Әумин.





III БӨЛІМ


	ХАТТАР, АРНАУЛАР, ҚОСЫМША МАТЕРИАЛДАР





ӨТКЕН КЕЗЕҢДЕР ЕЛЕСІ




	Жетпісінші жылдардың бас кезінде Әбен ауырыңқырап жүдеп жүрді. Энциклопедия редакциясының ауыр жұмысымен айналысқаннан бері денсаулығына қарауға, емханаға жатып емделуіне мұршасы болмады. Ұзаққа созылған науқасынан жазылмай, жанына қатты батқанда ғана операцияға барды. Өкінішті-ақ болды. Операциядан соң он бірінші күні жасы алпысқа толмай, 1974 жылдың 16 шілдесінде Әбен дүниеден өтті. Көңіл қалыспаған, қырық жылға жуық отасқан жарымнан, балаларымның ардақты әкесі Әбеннен көз жазып қалуым қайғы-қасіретке, үлкен күйзеліске әкеп соқты. Әбенді мәңгі сапарына шығарып саларда тұс-тұстан келушілердің саны көп болды. Ташкент, Шымкент, Шу, Қарағандыдан ағайын-туыстар жиналды. Жамбылдан ағайындарды бастап келген – Әбеннің ағасы әрі ұстаз-ақылшысы Мұстафа Бұралқиев ағамыз еді. Марқұмды жерлеу комиссиясын басқарған – энциклопедияның бас редакторы академик Мұхаметжан Қарабасұлы Қаратаев. Тиісті шаруаларды атқарған энциклопедияның ұжымы. Әбеннің табыты Жазушылар Одағының ғимаратына қойылып, қоштасу рәсімі сол жерде өтіп, шығарылды. Қоштасуға Қазақстан Ғылым Академиясының институттарының ғалымдары, газет-журналдарда Әбенмен бірге жұмыс істеген қаламдас журналист, жазушы достары, жоғары оқу орындарының студенттері қатысты. Өзбекстаннан Әбенге інідей болған белгілі жазушы Насыр Фазылов бастаған бір топ жазушылар, қадірлі жолдасымыз профессор Мақаш Бекбергеновтер келіп жетті. Қалада болмаған батыр қайнағам Баукең (Момышұлы) хат салыпты. Әбділда, Ахмеди Ысқақовтардан, Мәскеудегі сыйлас танысымыз түрколог профессор Люциан Ипполитович Климовичтен, әр республикадағы энциклопедия ұжымдарынан қайғымызға көңіл білдіру телеграммалары келіп түсті. Бұл естен кетпес қайғылы күндерді ұмытар емеспін. Тоқтаусыз мезгіл өз сағатын соғып өтіп жатты. Бойымды жеңіп алған көңілсіздік ұзақ уақыт тарамай, «сыртым бүтін, ішім түтін» дегендей хал кештім.

	Түнделетіп акдан жасымнан суланған жастықты бөтендерге көрсеткем жоқ. Балаларымның сенген қамқоршысы болғандықтан, мұң-шерімді жасырып, оларға сездірмеуге бекініп, бұрынғы қалпыма амалсыз түсуді ұйғардым. Уақыттың өзі емші емес пе, жанға батқан жүрек жарасы біртіндеп жазыла бастады. Әбеннің қырқын атқарып, жұмысқа да шықтым. Ендігі қолға алар шаруаның үлкені – Әбеннің басына ескерткіш тұрғызу, соның қамына шұғыл кірістім. Бұрындай «Мрамор» зауытына әлденеше рет барып жүріп, ескерткіш құлпытасын бітіріп алуға аз күш жұмсалған жоқ. Арпалысып, дамыл таппай жүріп оны да жылына жеткізбей орнатып үлгеріп, дер кезінде асын өткіздік.

	Біздің отбасында болып өткен күндер, айлар, жылдарды еске алып тоқталып кетсем, артықтығы болмас. Баламыз Нұрлан 1972 жылы Алматы медицина институтын бітірерде қызметке тұру жолдамасын Жамбылға алдырдық. Оның себебі мынадай: Әбен Сағымбекұлының жаралған топырағы, шыққан елі Әулиеата уезінің Шу болысы (қазіргі Жамбыл облысы, Мойынқұм ауданы Фурмановка поселкесі).

	Алты жасар Әбенді туған әпкесі Зәбира мен жездесі жалайыр Жармағамбет Сатыбалдыұлы өз атына көшіріп, бала ғып асырап, қолына алған. Әбен Оңтүстік өлкесі Мақтарал, Шымкентте ержеткен. Кішкене кезінен туыстарынан ажырап қалғандықтан, оларды онша жатық біле бермейтін. Ата-бабаларының Тараз шаһарын мекендегенін, атақты жаңабай руынан шыққан Байзақ датқаның ұрпақтары екенін мақтан көріп сөз ететін. Жастайынан Жамбылды аңсап өскен Әбен баласының дәрігерлік қызмет етуін, алғашқы еңбек жолын, құтты қадамын өзінің туған атамекенінен бастауын қалаған еді. Нұрланның ауылға барып, қазақ халқының тұрмыс-күйін көріп, салт-дәстүрімен, әдет-ғұрпымен танысып, ана тілін жетік үйреніп келуін, ағайындармен табысып, қатынасып жүрсін деген ниеті еді. Сонымен Нұрлан облыста балалар емханасында хирург болып істей бастады.

	Орталарына келген жас дәрігерді өз қарамағына алып, мамандығын ойдағыдай игеруге бар ынтасын салған, мол тәжірибелі хирург Чакерт Рейнгольд-Рейн Гольдович деген ұстазының ұлты неміс болатын. Нұрлан екі жылдың аралығында өзінің қабілеті бойынша тәп-тәуір ысылған хирург болып жаттығып үлгерді. Жұмыста бірге істейтін дәрігерлермен достасып, ұжымның бір мүшесіндей сіңіп кеткен-ді. Бірақ әкесі екеуміз баламыздың болашақ тағдырын ойлап, ғылым жолына баруын жөн көрдік. Өзімен ақылдасып, келісімін (телефон арқылы) алу үшін ойлануына үш күн мерзім беріп, соны күттік. Нұрлан үйреніп қалған хирургияны қимаса да, біздің ақыл-кеңесімізді алып Алматыға ауысты. Күнібұрын ойластырған жұмысы Орта Азиялық обаға қарсы ғылыми-зерттеу (Средне-Азиатский научно-исследовательский противочумной институт) институтына қызметке орналасты. Кейін сол жерде кандидаттық диссертация қорғап шықты.

	Соңғы кезде (1977 жыл) Әбен ауруынан қауіптенген шығар, қатты уайымға салынып, күрсіне беретін болды. Бұл қалпы менің де жаныма батып жүрді. Дәрігер емеспін бе, Әбеннің күйіне қарап, оның қауіпті күдігін сөзбен таратуға, жұбатуға тырысатын ем. «Ауырдың – аунап тұрдың» демей ме біздің қазақ, емделсең, қазір тәуір боласың. Көрмейсің бе, операциядан кейін жазылып кеткен анау ағаларыңды», – деп атап айтатын болдым.

	Бір күні Әбен: «Балалар болса оқуларын бітіріп ержетті ғой, алдымызда оларды үйлендіру тойлары тұр, одан да басқа қажетке жұмсарлық қаржының керегі боп қалар «Волганы» сатсақ қалай қарайсың?» – деді. Мен: «Әбен-ау, о не дегенің, менде қарсылық болушы ма еді, дұрыс айтасың, сатсаң сата бер», – дедім. Тағы мына сөздері есімнен кетпейді: «Гүлнәкәй (солай атайтын), қазақтың салты бойынша балалары үйленіп отау құрғанда, енші беру ата-анасының атқарар парызы, соны есіңнен шығарма», – дегені бар. Әбеннің көріп-білген болашақ келіні Алтын ғана болды. Әкесі қарсылық көрсетпеді. Той мәселесін өзі жазылып емханадан шыққаннан кейін жасамақшы болатынбыз. Ол қызықты көру Әбеннің пешенесіне жазылмады, тойлар өзі қайтқан соң өтіп жатты.

	Әбен менің қас-қабағыма, көңіл күйіме қарайтын. Балаларға бірдемеге ашуланып, ренжісем, өкпелеген балалар секілді үндемей, аузымды бұртитып қалатын шақтарымда, соны біле қойып: «Балалар, мамаларыңды ашуландырмаңдар, оның алдында мен сияқты аяқтарыңды абайлап басыңдар, білесіңдер ме, мамаларың у нас большой ребенок», – деп ылғи еркелетіп отыратын Әбенім еді ғой менің!

	Біз осындай тату-тәтті, сыйластықпен өмір сүрдік. Отбасындағы түрлі шаруаларды қолға аларда бірігіп ақылдасатынбыз. Әбен қайтқаннан кейін өзімен қызметтес болған Мәкиза Райымқұл келінінен естігенім: «Жұмыс үстінде Әбекеңе бір шаруаны тындырмақ болып бара қалсаң, сөзімізді тыңдап, сәл ойланады да: «Шыдай тұрсаңдар қайтеді, бұл жайлы үйдегі «ақыл қалтаммен» кеңесейін», – дейтін. Гүлеке өзіңізді сонша құрметтейтініне сүйсініп, қызығатын едік біз». Әбеннің сыртымнан «ақыл қалта» деуін білмейтін ем, бұл сөзін тосыннан естуге тура келгенін қараңызшы. Қайран, Әбенім-ай!

	Енші беру хақында Әбеннің өнегелі өсиетіндей көріп, балаларыма тиісінше дүние-мүлік беріп, отау құруларына себімді тигізіп, аналық парызымды өтедім.

	Күндер өтіп жатты. Байырғы салт – қаралы шаңырақ иелерін үйлеріне шақырып, қолдарынан дәм татқызатын әдет-ғұрпынша, ағайын-туыстар, дос-жарандар үй ішімізді сырт қалдырмай, кезектесіп қонаққа шақыра бастады. Сыйластық көрсеткен жолдастарымыздың аты-жөнін әзірше атамай қоя тұрайын. Солай бола тұрса да, ерекше көңіл білдірушілердің арасынан белгілі жазушы Сафуан Шаймерденовтің отбасына тоқталғым келеді. Бағдат, Сафуандармен танысып достасуымыз елуінші жылдан басталған еді. Бұлар бізге көршілес, үй арасы жақын тұрды, екеуі бізден жастары кіші болғанымен, ол жағы онша білінбейтін. Еруліктен бастап, кейін жиі қатынасып, араласып тұрдық. Әбен мен Сафуан баспасөз саласында бірге қызметтес болулары, жазушылық әлемінде қаламдарынан туған шығармалары екеуін жақындата түсіп, шынайы қаламдас достыққа айналғанын білеміз. Қатар дүниеге келген балаларымыз Ерлан мен Саянның шілдеханасын тойлау, бәріміздің туған күндерімізді өткізу, жаз айларында балалармен Талғар жақтағы тау бөктеріне саяхатқа шығу, Ыстықкөлге бірге бару дегендей, т.б. мерекелерді қарсы алу сияқты басқа да себептермен бас қосатынбыз. Осындай тамаша шақтарды ұмытуға бола ма? Сол жылдары елден Бағдат пен Сафуанның әкелері келіп жатып кететін. Ағаларға сәлем беруге үйлеріне соғатынбыз. Бұл кісілердің қарапайым қыр адамдарынан артықшылығы көрініп-ақ тұратын. Қара таныған, көздері ашық, көңілдері ояу, сөзге ділмар, өмірден терген тәжірибелері мол, көргенді, парасатты жандар болатын. Алматыға келген сайын ағаларды үйге шақырып, дастарқан жайып, сый-құрмет көрсететінбіз. Осындай отырыстарда естерінде сақтаған әңгімелерімен бөлісетін.

	Көпті көрген ағалар бұл күнде аттарын айтқызбайтын Алаштың зиялыларын көздерімен көргендерін, ой түкпіріндегі қалған жайттарды суыртпақтатып қызықты түрде баяндап бергендерін ұмытпаймын. Өздерінің жігіт шағында айтып отырған азаматтар ауылдарына ат басын тіреп, аз уақыт үйлеріне түсіп, тынығып аттанатын. Келген қонақтарды көруге, ғибратты сөздерін естуге ауыл тұрғындары жиналатын. Әңгіме-дүкен құрылатын, түрлі мәселеге тоқталатын еді, әсіресе газет жөнінде: газет арқылы беріліп отыратын хабарлар түрлі шаруаларға қолданатын шаралар мен құрт пайдасына қажетті кеңестер берілетінін, төңіректе, шетелдерде өтіп жатқан жаңалықтар жазылатынын айтып, газетке жазылудың қажеттігін келтіріп насихаттайтын. Газет – қайсыбір шалғайда жатқан елдерге жетпегендіктен, өздері қалың бұқарамен жүздесуге ел аралайтынын жырдай етіп айтып, әңгімеге қарық қылатын. Бағдаттың әкесі Көлұзақ ағай Міржақыптың өлеңдерін айтып бергені бар, жасы ұлғайса да ұмытпағанына қайран қалдым. Сафуандармен бізді табыстырып, туыстан артық бауыр бастырып кеткен қадірлі ағалардың тигізген ықпалы болмады дей алмаймын. Міне, осы кезге дейін арақатынасымыз үзілген емес.

	Жоғарыда келтіргеніміздей, үйлеріне шақырғандардың бірі – Шаймерденовтер еді. Оны айтып отырғаным, сол үйде өткен кеште, қонақтардың ішінде мен үшін таптырмайтын кездесу, таныстықтың реті келгендігі. Ендігі әңгіменің жалғасы жаңадан танысқан кісілер жайлы болғалы тұр. Дастарқан басында бірге отырған Алтын Айманова (Оқу-ағарту министрі болған К. Аймановтың жесірі), оның қарсы алдында жетпістің үстіне келген жылы шырайлы, отырыс-тұрысы маңғаз бір сәнді бәйбіше отырды. Жанында Фарида деген қызы бар. Неге екенін білмеймін, түр-келбетін ұнады ма, қайдам, әлгі апайдың бетіне қарай бергім келді де тұрды. Онымды өзіме ыңғайсыз көріп, әдеп сақтап, отырғандарға байқатпағансып әуре болдым. Апайдың магниті бардай назарымды еріксіз өзіне тарта берді. Бір кезде әлгі апай қасымдағы Ерланыма қарап: «О, тоба, міне, қызық, мына баланың түр-келбеті Міржақыпқа айнымай ұқсап тартқанын қараңызшы», – десі бар ма! Таңғалуым сонша: «Апай, Сіз Міржақыпты білуші ме едіңіз? Қашан, қай жерде көріп едіңіз?» – дедім. Апай сұрақтарыма кідірместен: «Мен Міржақып ағаны жасым он сегізге келгенде, өз үйімде, өз аулымда көргем. Ал, Гүлнар, сенің сыртыңнан профессор Бейсембай Кенжебаевтан естіп, көргім келіп жүруші еді. Міне, сәті түсіп, кездесіп, танысқаныма қатты қуанып отырмын», – деп, жайраңдап бір көтеріліп қалды. Сол минутта: «Мына апаймен оңаша сөйлесуім қажет екен-ау», – деп ішімнен түйіп қойдым. Апайдың аты Алтын екенін біліп алдым.

	Келесі 1975 жылы Ерлан Мәскеудің Әдебиет институтын тамамдап оралды. Балам ұзақ күттірмей, үйленетін сыңай білдірді. Болашақ келініміз Жанна Керімтаева Мәскеуде ВГИК-ті бітіріпті. Үй іші Қаскелең ауданы Қырғауылдыдағы учхозда қызмет ететін кісілер болып шықты. Әкесі Иса Төленғұтұлы Керімтаев мектеп директоры, шешесі Гүлсім – мұғалім. Баламның үйленуіне қарсылық көрсетпедім, ескерту ретінде айтқаным: «Әскерге алынатын түрің бар, борышыңды өтеп келгеннен кейін үйленбейсің бе?» – дегеніме көнбеді. «Жоқ, болмайды, мама, әскери қызметтен бұрын үйленіп кетуім керек», – деген соң: «Мақұл, балам, арманның орындалсын», – деуден басқа шара қалмады.

	Ағайындардың басын қосып, той өткізу туралы ақылдастым. Құдалық кәдесін жасауда ата-бабадан келе жатқан дәстүрді сақтап, оны орындауды ойластырдым. Бұл шаруаны да орнына келтірдім. Құда түсуге баратындар өзім таңдап алған ең қадірлі, бұрынан сыйласып, араласып жүретін достарыма телефон шалып хабарладым. Бәрі де қуана қарсы алды. Бас құда ретінде өзіміздің Мұқаң (Мұхаметжан Қаратаев) мен Мәкең (Мархума апа), Әбеннің сүйікті інілері – Балғаш (Балғабек Қыдырбекұлы) Сафурасымен, профессорымыз Түймебай Әшімбаев Рашидасымен, медицина ғылымдарының кандидаты Сәтбек Мұсабеков қайным Дариғасымен, Әбеннің жеңгесі, абысыным Рәкүл, қадірлі апамыз Делдеш және өзім. Қырғауылды қайдасың деп жолға шықтық. Қаланың сыртына жете бергенімізде, ауа райы бірден бұзыла салды. Қатты соққан жел айналаның шаңын бұрқыратып көкке ұшырды, аспанды түнеріп қоршап алған қалың бұлттан күннің көзі көрінбей, төңірек қараңғылық тартты да, артынан нөсерлі жаңбыр шелектеп құйғандай төксін кеп. Жаңбырдың суы жол бойын қуып, кәдімгі кіші өзендей ағып жатты. Ауылға жеткенімізде аспан шайдай ашылып, күннің көзі жарқырап шыға келді. Күтпеген жерде табиғаттың мұндай құбылысын, балаларымыздың бақытына көрінген жақсылық деп жорып, қуандық. Құдалық жолымыз да сәтті аяқталды.

	Жаз бойы жерге бір тамшы жаңбыр жаумай, жер-жаһан ыстықтан күйіп тұрды. Құрғақшылықтан шөп қурап, мал шаруашылығына кедергі келтірді. Ел іші Құдайдан жалбарынып жаңбыр тілеп, боз қасқаларын құрбандыққа шалып жатқанын естідік. Бүгінгі жаңбырды біз әкелгендей ауыл-аймағы көпке шейін айтып жүрді. Екі жақта бірдей жастарға арналған той өткізілді. Күзде Ерлан әскер қызметін атқаруға Шығысқа қарай бет алды.

	Қарға тамырлы қазақ емеспіз бе, бір қызығы, Керімтаевтар Алтын апаның үй іші, балаларымен бұрыннан таныс екен. Құдалықтың барыс-келісі, қарым-қатынасы бәріміздің басымызды біріктіріп, жақындата түсті. Фариданың үйінде қонақта болдық. Бізден бөтен жастары ұлғайған ерлі-зайыптылар шақырылған екен. Ағамыздың әйелі өте көркем келген татар қызы отырды. Алтын апа бәрімізді таныстыра бастады. Маған келгенде: «Мына сіңілің – Гүлнар – Міржақыптың қызы болады», – дей бергенде, әлгі ағай орнынан атып тұрып: «Қарағым-ай, Жақаңнан қалған жалғызы екенсің ғой! Қайран Жақаң-ай! Келші, айналайын, қайтадан сәлемдесейік, менің атым – Әбіл Бейсембаев», – деп қолымды қысып, көзіне жас алды. Ағаның айтқан жылы сөздері жанымды жадыратып қуантты.

	Міне ғажап, әкемді білетін тағы бір кісінің алдымнан шығуын қарашы, «Әкең өлсе өлсін, әкеңді көрген өлмесін» деген осындайда айтылады екен-ау.

	Әңгіме кезегін Әбіл ағаның өзіне берелік: «Міржақыпты ел-жұрт сыйлап Жақаң дейтін. 1921 жылы Жақаң Ташкенттен біздің Семейге келіп, Губсотта тергеуші болып істеді. Ол кезде жасым небәрі он алтыда еді. Мен Губсотта пошта тасушы, кәдімгі рассыльный болатынмын.

	Жақаң мені жақсы көретін, жанынан қалдырмайтын, ақыл-кеңесін беріп, тарыққанда қолұшын созып, жәрдемін аямайтын. Жақаңның қасында болу, жақын жүру деген біз үшін мәртебенің үлкені болатын еді ғой. Ағаның өлеңдерін құрандай жаттап, айтып өстік. Ағаның атын қанша жасырып айтқызбаса да, саңылауы бар қазақтың жүрегінде мәңгі сақталып, өшер емес. Міне, біздер ұмытар емеспіз. Жақаңның берген кеңесімен оқуға түсіп, білім бұлағынан нәр алып адам қатарына қосылдым. Семейде аудандық партия хатшысы болдым, Түркістанда жауапты қызметтер атқардым, қазір, Құдайға шүкір, құрметті демалыстамын», – деп әңгімесін аяқтады. Қонақтан біз бірге қайттық, бұл кісілердің тұрған үйлері Төлебаев көшесінде, үйіміз қарама-қарсы болды. Ағаны жиі көріп тұрдым. 1981 жылы Әбіл аға кенеттен дүние салды. Бұдан көп жыл бұрын, әкемнің губсотта тергеуші болғанын айтып берген көзкөргендердің бірі – белгілі қоғам қайраткері Сапарғали Бегалин ағамыз еді. Өз үйінде қонақта отырғанымда құлағыма: «Гүлнар, сенің папаңды мен жақсы білемін, Семейде губсотта қызметтес болдым», – деген еді. Сапекең сақтық жасап әрі қарай әкем жайлы сөз ете алмады, қазбалап мен де сұрай қоймадым. Себебі белгілі – Сапекеңе қырсығым тимесін дегенім. Мен үшін әкемді білетіндер қымбат. Сабырлық сақтап, кім біледі, заман осылай бола бермес, ашық пікірлесуге мүмкіндік туатын күнді көрерміз деген қиялды үміттен көңілім бірде арылар емес. Осыдан кейін жеті жыл зу етіп, қас-қағымдай өте шықты. Қарап жүруден не пайда? Өзіммен-өзім іштей ақылдасып, мынандай қорытындыға келдім: пешенем не көрсе де бәріне көндім, тәуекел, әкемді ақтауға арыз жазсам қайтеді? Бірақ Қазақстан алашордашыларға кешірім беруші ме еді, тура Мәскеудің Жоғарғы сотына жаздым. Бір күні, ұмытпасам, қазан айында, Қазақстан Прокуратурасынан ашық хат (откритка) алдым. Онда: «Сіздің әкеңіздің айыптау ісін қайтадан тексеріп қарау Қазақстанның Жоғарғы сотына тапсырылды» делінген. Жүрегім қорыққанымнан зу ете қалды. Құрыдым деген осы, Қазақстаннан қашқан күйімнен басыма енді не әкеледі?

	Сенбеймін. Амалсыздан сарғая күткен алпыс жыл өте шықты. Әкемнің ақталуы өзімнің туған күніммен дәл, сәйкес келгенін көрмейсіз бе?! Қазақстанның Жоғарғы сотының әділ шешімі 4 ноябрь, 1988 жылы шығып, әкем Міржақып Дулатов ақталды. Әкеммен қатар он төрт кісі қатарға қосылды. Бұлар жайлы естелігімде жазғаным бар.

	Жоғарғы соттың төрағасы Айтмағамбетовтің шақыруымен Шолпан Ахметқызы екеуіміз бардық. Бастан кешкенді айтып не қылайын, құжат қолыма тигенде, денем қалшылдап діріл қағып, сөйлеуге тілім күрмеліп, аурудан тұрған кісідей орнымнан сүйретіліп әзер көтерілдім де, дәрменсіз күйге түстім. Кабинеттен шыға бере Шолпан екеуміз көрісіп, көз жасымызды көлдетіп жыладық-ай кеп! Сондағы көзіме елестеген – сүйікті жарым Әбен еді. Әбен қасымда болса ғой, мына сөздерді айтпай қоймас еді: «Әй, Гүлнәкәй-ай, айтқаным келді емес пе, арманыңа жеттің, енді жыламашы, айналайын!» деп жұбатып құшақтар еді. Қайтейін, амал бар ма? Тағдырдың маңдайыма жазғаны осы шығар. Қуаныш пен реніш қатарласатыны табиғи құбылыс, қазір қуанышы жеңіп тұр! Баспасөз беттерінде, радио-теледидар арқылы қуанышты жақсы хабар Қазақстанның барлық өлкесіне жетіп үлгерді. Менің қуанышыма ортақ жандар құттықтаумен болды.

	Жүрек жара қуанғандардың бірі – Алтын апаның қызы Фарида. Мына жаңалықты ести сала шешесінен сүйінші сұрапты, себебі – он төрт зиялылардың ішінде ақталған өздерінің жақын туыстары Дінше Әділовтің болуы. Бәрімізге ортақ Алаш көсемдерінің ақталу құрметіне Фарида дастарқан жайып, тойына шақырды. Дінше ағамыздың оларға туыс болып келетінін мен сол күні ғана естіп, құттықтап көрісіп алдық. Сөз арасында Дінше ағаны білетінімді айттым. Соңғы рет әкем ұсталардан аз уақыт бұрын біздің үйге түнделетіп, жасырын келгені есіме түсті. Бұл қай жүріс екенін бала біле бере ме? Көзіме оғаш көрінген киімі – костюм емес, кәдімгі қазақы күпі, түлкі тымақ, аяғында қонышты саптама етік, қыр қазағынан аумайды. Әкем екеуі күбірлесіп сөйлесті де, көп кідірместен кетіп қалды. Асығыстықтан болар деп шамалаймын. Дінше ағаны ақырғы көруім – 1928 жылдың желтоқсанында.

	1929 жылдың басында әкем ұсталғаннан кейін бір жағдайдың болғанын естігенім бар. ОГПУ-дің отряды қаладағы сол төңірекке жақын жерлерден комсомолдар мен коммунистерді құпия түрде шұғыл жинап ап, бір жаққа жіберіпті. Бұл сырды маған сенгендіктен жеткізуші – өзімнің мектептес пионер қатарындағы құрбым Назия Жолаучинова: «Гүлнар, аузыңнан шығарушы болма, естуім: бір жерде құмның іші дейді. Қайдан білейін, жұрт көтеріліске шығыпты, соны басуға Әлиакбар мен оның жолдастарын қаруландырып алып кетті», – деп еңкілдеп жылады. Жаным ашып үйіне шығарып салдым. Әлиакбар – Нәзияның жалғыз ағасы, Назмыш деген апасы болатын.

	Балалық дәурен өтіп те үлгерді. Бұлардың бәрі де дүниеден өткен кісілер. Ұзақ жылдар өткен соң, жұрттан Созақтағы көтеріліс, Талас, Шу бойында болған қанды оқиғаларға Діншенің ағасы Байсейіт Қараноғайды өлтіріпті. Бұлар «халық жауы» дегенді естіген едім, бірақ анығын біле алмай жүргенімде, оның орайы келіп отырғаны мынау. Алтын апа елде болған оқиғаларды білетін, көзімен көрген кісі. Қолым жетпей жүрген шынайы деректерді білуге асықтым.





ӘБЕННІҢ ЕҢБЕК ЖОЛДАРЫ




	Әбен мен үшін – асқар Алатаудай арқа сүйер тірегім еді. Ақкөңіл, ақжарқын мінезімен жұртқа қадірлі болған жан жолдасым бүгінде ортамызда жоқ. Қырық жылдан артық мерзім аралығында қаламымен туған халқының бақытына, мәдениетіне қызметін аямаған азамат. Журналистік салаға 1939 жылы келген. Әбен – «Оңтүстік Қазақстан», «Социалистік Қазақстан», «Қазақ әдебиеті» газеттерінде, «Ара», «Жұлдыз» журналдарында жауапты қызмет атқарған білікті журналист. Әбен көркем әдебиетпен айналысып, бірнеше шығармалар жазып қалдырды.

	«Ақмарал» повесі және басқа әңгімелері – қазақ прозасына қосқан үлесі. 1916 жылы Жетісу өңірінде өткен оқиғалар жайлы дерек беретін туынды «Беласар» романы бітпей, аяқталмай қалғанына өкінішім кетпейді. Бұл кітабы өзінен кейін 1979 жылы «Жазушыдан» шыққан болатын. Алпысыншы жылдың бас кезінде Үлттық ғылым академиясының Тіл білімі институтында қызмет атқарып, көркем аударманың теориясы мен тәжірибесін зерттеп, ғылыми еңбектерінің нәтижесінде 1964 жылы кандидаттық диссертация қорғап шықты.

	Ғылыми еңбегін қорыта келіп, «Рухани қазына» монографиясына айналып, «Жазушы» баспасынан екі дүркін 1964–1987 жылдары жарық көрді. Шығармашылық әлемінде Әбен өлең жазса: «Иә, өлеңдерінде Сталинді неге атамайсың?» дегендей сылтаумен шығармашылық жолын бөгеп, кедергілер жасалғаны аз болған жоқ. Бар себебі, ол – Міржақыптың күйеу баласы болуынан айып тағып, қуғын-сүргінді басынан кешіргені жұртқа белгілі. Сондықтан Әбен прозалық творчествосынан көркем аудармашылық өнеріне ауысуға амалсыз мәжбүр болды. Шебер аудармашы орыс классиктерінің талай романдарын қазақша сөйлетті. Атап айтсақ: Б. Полевойдың «Нағыз адам туралы аңыз», Е. Мальцевтің «Шын жүректен», Ф. Гладковтың «Балалық шақ туралы повесть», Марк Твен әңгімелері, И. Гончаровтың «Жар» романының өзі не тұрады. Әбен өзбек тілін жетік білгендіктен, өзбек жазушылары Шараф Рашидовтың «Дауылдан күшті» романы, «Кашмир жыры» (Мәскеудің Үлкен театры оны балетке айналдырған), Абдулла Канардың «Қыштақ» (торғай), Нәсір Фазыловтың «Жүрек әмірі» романдарын аударған еді. Әбен өмірінің алты жылын халқымыздың тарихында тұңғыш шыға бастаған Қазақ Совет энциклопедиясының Бас редакторының бірінші орынбасары болумен қатар, бас редакция жанындағы терминологиялық комиссияның председателі ретінде терең білімдарлығын көрсете білді. Әбен энциклопедияның негізін салып, төрт томның шығуына жанын аямай көп еңбек сіңірген еді. Бұл еңбегі елеусіз қалмас, оқырман қауымы естен шығарып, ұмыта қоймас деген сенімдемін. Әбен жайлы айтарым да, жазарым да жеткілікті, оның барлық өмір жолын шолып шығу мүмкін емес, аз деректі көптей көріп қабыл алыңыз.





	ГҮЛІМ



	Сөзі Әбендікі

	Әуені Ғали Дүйсековтікі



	Күнім, гүлім, еркетайым – шырағым,

	Неге мұнша тым езіліп жыладың?

	Әлің құрып, көз жасыңа тұншығып,

	Алдыма кеп кұшақ жая кұладың.



	Ей... Гүлім-ай,

	Гүлсәуле нұрым-ай.

	Арманы мол,

	Өкініші зор

	Опасыз дүние-ай!



	Солкылдайсың өксуіңді үдетіп,

	Неткен кайғы жүрген сені жүдетіп.

	Әлсін-әлсін ышкынасың булығып,

	Ыза кернеп, бойыңнан күш, әл кетіп.



	«Аһ» дегенде демің жалын шашкандай,

	Аккан жасың таудан бұлак таскандай,

	Ішкі дерттің аскынған зор дүмпуі

	Қакыратып кабырғаңды оскандай.



	Мұнша неге үміт үздің өмірден,

	Неткен кайғы жүрегіңді кемірген?

	Сабыр етші, калкатайым, шырағым,

	Кұтыларсың ішті жеген жегіден.



	Жастайыңнан өртке күйген жан едің,

	Сонда дағы өмірдің гүл-сәні едің.

	Сұм жалғанның соккысына мойымас,

	Жігер, кайрат, акылға артык дана едің.



	Ашу кысып жұмыстың бір пасығын,

	Істеп сапсың аңламастан, асылым.

	Болмашыға өкінбеші, калкатай,

	Оның несін намыс тұтып жасыдың?



	Бұл іс маған болушы еді қараңғы,

	Демеуші едім ол айырар араны.

	Кешір, жаным, сорлы басым аңғармай,

	Тырнап аппын бітпей жүрген жараңды.

	Әбен. Шымкент, 9. IV. 1944. Түн.



	«Туған өлке» жинағында (Алматы: Жазушы, 1975.) нотаға түсірген Қазақ ССР-інің еңбек сіңірген артисі) Б. Ерзакович (сөзі С. Жиенбаевтікі делінген). Бірақ бұл ән Әбеннің маған арнаған өлеңіне Қали Дүйсековтің жазған әуені болатын.

	19. V. 09.





	ӘДІЛЕТ ДАУЫСЫ



	Барғанда Жангелдінің ауданына,

	Жолықтым ауылымның шалдарына:

	«Ал, Ахаң ақталғанда, Жақаң қайда?

	Олардың бір еді ғой арманы да.



	Бірінен-бірі ажырап бөлінбеген,

	Екеуі де елім деген.

	Бірі – аға, бірі іні боп қол ұстасып,

	Беттескен бірге тұрып өлімменен.



	Жақаңнан көптен күдер үзді елі де,

	Жатады жібімейтін мұз көңілде.

	Өлеңі, өткір сөзі айтылмайды,

	Өзге тұрсын, өзінің Қызбелінде.



	Біз ғана сақтап қалдық жатқа жырын,

	Білмейді көбі оны арттағының.

	Әділет салтанатын құрған кезде,

	Жақаңның күтіп жүрміз ақталуын».



	Олардың қойған осы сауалына.

	Мезгілдің жетті сол сәт жауабы да.

	Ауданның сыймай халық алаңына,

	Қалды ұйып радио хабарына.



	Тілімен уақыт атты төрешінің,

	Тұрды айтып Міржақыптың ел есімін.

	Беттеді Ахаң, Жақаң қатарласып,

	Төріне Торғайдың Тойтөбесінің.



	Қарамай өздерінің бас қамына,

	Өнеге көрсетіп ел жастарына.

	Аттанған еді олар сол төбеден

	Халқының арманының асқарына.

	Сырбай Мәуленов, Алматы қаласы, 19. XI. 1989.





	ГҮЛНАР АПА МІРЖАҚЫПҚЫЗЫ ДУЛАТОВАҒА



	Мен атыңды бала кезден естідім,

	Содан бері жоқ ұмытқан еш күнім.

	Тағдыр-дауыл қоймай қуған қаңбақтай,

	Көз алдымда тұрды сенің кескінің.



	Өткені мен Жақаң туған өзені –

	Қоңыраулыда еңбек еткен кез еді.

	Жақаң аты оңашада айтатын

	Сол ауылдың шалдарының сөзі еді.



	Мұнарытып қыстың күні батқанда,

	Малын жайлап, ел ұйқыға жатқанда,

	Төнтер деген жағы талмас бір жырау

	Сұлтанбектің хикаясын айтқанда.



	Жорғалардай жолсызбенен жосатын,

	Арасында Жақаң атын қосатын.

	«Сұлтекеңнің нағашысы болатын –

	Ол жарықтық өзі көсем, өзі ақын», –



	Деп қоятын, құлағыма сыбырлап,

	Бір тарихтан суыртпақтап, сыр ұрлап. –

	Қалып еді ол сабаздан жалғыз қыз,

	Қайда қазір, тірі мен екен, сол бейбақ?..



	Сөй деп қойып «Гүлнар-ай» деп ән салып,

	Отыратын көзіне сәл жас алып.

	Жас Сұлтанға жазған Жақаң өлеңін

	Тағы айтатын, қайғысынан босанып...



	Одан бері жарты ғасыр кетті өтіп,

	Жадымыздан Жақаң атын шеттетіп.

	Жер бетінде өзің жасап келесің,

	Оның гүлін көкірегіңе көктетіп.



	Мехнатың мен азабыңды мен айтып,

	Қайтем бүгін қасіретіңді молайтып,

	Беки-беки тасқа айналған сабырың

	Тарих жолда қала берсін солай тік!



	Есту үшін жақсы әкенің жақсы атын,

	Тірі болу, шыдау еді мақсатың.

	Сол арманға жеттің бүгін, Апатай,

	Бас қатырман айта беріп басқасын.



	Қайран Жақаң қайта келді халқына,

	Сен де бүгін алақайла, жарқыра!

	Бір де болса бірегей қып бір қызды

	Рақмет оған тастап кеткен артына!

	Ғафу Қайырбеков, 22 қараша, 1989 жыл.





	ГҮЛНАР АПА



	Тұлпардың тұяғысыз, Гүлнар апа,

	Өмірде талай қайғы, көріп жапа.

	Сексеннің биігіне келіп қапсыз

	Сылып тастау ауаны болған қапа.



	Әке атын – Міржақыпты биіктетіп,

	Тараттың сөзін тілге тиек етіп.

	Ағаның өшкен үні жаңғыруда

	Бұл күнде саналыға жатыр жетіп.



	Жақаңдар адамдардың абзалдары,

	Қазақтың көсем тұтқан басшы, ары.

	Бастарын қиын жолға құрбан еткен –

	Ерте оятқан оларды халық зары.



	Біздер өстік талай жыл іштен тынып,

	Көрмесек те қоршаулы темір құлып.

	Басқан із, сөйлеген сөз бақылаумен

	Жеттік қой бұл кезеңге тірлік құрып.



	Сексеннің сеңгірінен сескенбеңіз,

	Әлі жүзе беріңіз өмірде – теңіз.

	Қабағың жадыраған ашыла түссін,

	Көңіліңіз әрдайым болсын семіз.



	Бірер сөзбен білдірген тілектерін,

	Мекен еткен ертеден Омбы жерін.

	Тараған жалпы аты алты алашқа –

	Қошкеұлы Нарманбетпін Кемеңгердің.

	Нарманбет Қошкеұлы, Алматы қаласы, 18. II. 1995.





	МІРЖАҚЫП ДЕГЕН АТТЫ ҚАЙТА ЖАҢҒЫРТҚАН



	Тұлпардан тұяқ,

	Сұңқардан қияқ болдыңыз.

	Аққан жасты да,

	Төккен қанды да көрдіңіз.

	Жеңе білдіңіз күйіктерін мың өмірдің

	Тоқсанға келіп, биікте бүгін орныңыз.



	Арқаңыз сіздің Міржақып тірі жүр әлі,

	«Қазағым» деген құлақта үні тұр әні.

	Иеді басын бүгінде Сізге барлық маң

	Міржақып деген ұлы атты қайта жаңғыртқан.

	Жүз жиырмадағы баба жайлы өлең өрейік,

	Көңілге әрбір жыр шапағатын себейік!



	Жүз елу жаста Міржақыпты айтып ендігі

	Жүз жиырма жасқа келгеніңізді көрейік!

	Жігітбеков Данияр, 8-сынып оқушысы.

	Республикалық Абай оқуларының

	3-орын иегері, сөз шебері.





АСЫЛДЫҢ СЫНЫҒЫ, ТҰАПАРДЫҢ ТҰЯҒЫ ДУЛАТОВА ГҮАНАР МІРЖАҚЫПҚЫЗЫНА




	ҚАДІРАІ ГҮАНАР АПАЙ!



	Сіздің маған жазған хатыңызды алып, үлкен тебіреніспен оқып шықтым. Өзіңізге мәлім, біздің халқымыз ата мұрасын сақтап келешекке қалдыру ісіне аса зейінді болмаған. Музей жасақтау дәстүрінің қалыптаспағандығынан ба, әйтеуір қазақ ұлтының, оның мемлекеттігінің айғағындай асыл бұйымдарды бүгінде шам алып іздесең де таба алмайсың. Біз қазір көбіне сан мәрте тоналған қазақ даласындағы қорғандардан табылған бұйымдарды ғана малданып отырмыз.

	Сіздің апалық назыңыз, асыл ағамыздың үш жыл киген ішігін Орталық музейіне өткіземін деген сөзіңіз мені қатты тебірентті. Бұл ішік туралы деректің қайдан шыққанын анық білмеймін. Менің көмекшіме бір кісі телефон шалып, ішікті тапсырсақ дегеннен соң хабарлас деп едім. Әйтпесе сіз сияқты асылың сынығы, тұлпардың тұяғы бүгінде көп емес қой, сізбен сөйлесуді дәреже санайтын інілеріңіздің бірімін.

	Гүлнар апай, мен хат жазумен әуестеніп машықтанбаған адаммын. Осыған дейін хат жазып хабарласпағаныма кешірім сұраймын.

	Маған жазған хатыңызда Алаш ардақтылары жайлы да айтқан екенсіз. Солардың бірі Шақшақ Жәнібек батырдың ұрпағы – Ахмет Бірімжанов туралы менің де естіген әңгімем көп. Ол кісінің баласы Батырбек Ахметұлы Бірімжановпен Қазақ университетінде қатар қызметтес болғанымды әлі күнге дейін өзіме дәреже санаймын. Жол түссе, ол жайында кеңінен әңгімелесерміз.

	Ал енді Міржақып ағамыздың ішігіне келер болсақ, сол ішікті өзіңіздің қолыңыздан алып қайтуға өзімнің орынбасарым мен музейдің бас қор сақтаушысын арнайы жіберемін. Олар өткізу-қабылдау актісіне қол қойып, қабылдап алады. Барарда алдын ала хабарын беремін.

	Ардақты Гүлнар апай!

	Мен туралы хатта жазған ыстық ықыласыңызға ризашылығымды білдіремін. Тәңір жарылқасын. Аман болыңыз, әлі де халқыңызбен бірге жасай беріңіз.

	Қүрметпен, М. Жолдасбеков.





	УВАЖАЕМЫЙ КУЗЬМА ИВАНОВИЧ!



	Примите мою искреннюю благодарность за доставленную радость – сообщение о реабилитации дорогого Трофима Кузьмича Борисова! В таких случаях у нас положено суюнчи (подарок за хорошую весть). Вы его вполне заслужили, и я не останусь в долгу, следую лучшим традициям своего народа.

	Дорогой Кузьма Иванович! Как видите судьбе было угодно сохранить меня в живых, кто лично знал и работал с ним в последние годы его жизни, к сожалению очевидцев, кроме меня, наверное, нет. Участие мое в реабилитации Т. К. Борисова не случайное, а выражение искреннего понимания сочувствия, солидарности, потому что людские страдания, всеобщая трагедия минувших лет близки моему сердцу, так как сама с детства и до старости пережила ущербность, всякое унижение и гонения в жизни как дочь «врага народа» долгие 60 лет. Отец мой Мир-Якуб Дулатович Дулатов так же был репрессирован в 1928 г., с 1929 по 1931 г. сидел в Бутырской тюрьме. Осужден был к расстрелу, потом заменили на 10 лет ссылки, умер в Соловках в 1935 г., в пос. Сосновец Карельской ССР. Посмертно реабилитирован Верховным судом Каз ССР в 1988 г. (посылаю газету о нем). Наконец восторжествовала справедливость, вернулись честные имена, почувствовали оттепель, наступил праздник и на моей улице. Повседневно идет широкая волна публикаций, трудов отца, вышла из печати его книга, бывшая за семью печатями, не видевшая свет с 1907 по 1928 г. Последние 2–3 года меня, как единственную дочь М. Дулатова, приглашают на всевозможные встречи, теле и радиопередачи, снимают в кино.

	Со своей стороны написала воспоминания об отце и его соратниках на родном языке, напечатано в журнале «Жулдыз» № 6, 1990 г., в сборнике «Бес Арыс» (пять корифеев) издательство «Жалын», 1992 г. Еще готовим к печати и русский вариант.

	Уважаемый Кузьма Иванович! Перед вами считаю себя виноватой, что своевременно не выполнила просьбу написать воспоминания о Т. К. Борисове и о себе. Теперь высылаю его («Лучше поздно, чем никогда») на Ваш суд, если не поздно опубликуйте в печати.

	Выражаю свою признательность и соболезнование, по поводу трагической гибели верного сына и национального героя удмуртского народа Т. К. Борисова. Пусть земля ему будет пухом! Аминь! Шлю фото коллектива облкожвендиспансера г. Чимкента, где Трофим Кузьмич работал до 1942 г. вместе с нами (окно, выходящее на веранду – это кабинет, где Т. К. Борисов принимал больных). Второй снимок – здание стационара при облкожвендиспансере, эти фото из моего архива. Так же высылаю «Горизонт» от 19.10.91, очерк Юрия Шапорева.

	Уважаемый Кузьма Иванович! Не откажите в любезности, вышлите хотя бы частично опубликованные материалы, мне важно знать подробнее о его прошлой деятельности, биографические данные. Еще прошу напишите адрес врача Ивана Николаевича Борисова (племянника Т. К. Б.).

	По получении моей корреспонденции отвечайте, остаюсь с надеждой.

	Уважающая Вас Гульнар Мир-Якубовна Дулатова.

	Адрес: 480021, Алма-Ата,

	ул. Тулебаева, 174–20. Дом.

	тел. 61–43–33. 4.05.1992.





	ЗДРАВСТВУЙТЕ, МНОГОУВАЖАЕМАЯ ГУЛЬНАР МИР-ЯКУБОВНА!



	Мир Вашему дому и доброго Вам здоровья на долгие годы!

	Преклоняю перед Вами колени и кланяюсь Вам до земли. Огромное спасибо за то, что Вы есть. Добрый дух земли нашей многострадальной держится только потому, что на ней живут такие люди, как Вы.

	Посылаю Вам свою книгу «Трокай». Ваши воспоминания передал в журнал «Кенес» («Совет»), надеюсь, что скоро опубликуют и потому задержался с ответом, так как хотел послать все вместе, к сожалению, не получилось.

	Из посланной Вами газеты я узнал о трагической судьбе Вашего отца. Выражаю Вам глубокое сочувствие и соболезнование и одновременно хочу рассказать о судьбе нашего умного поэта, общественного деятеля Кузебая Герда (Кузьмы Павловича Чайникова), который в 1933 г. был сослан на Соловки и там участвовал в выпуске журнала «Соловецкие острова». Дело Герда, прошедшего по «Делу Софин» (Союз освобождения финских народностей), было выдумано органами ОГПУ и именно по нему был первый раз осужден Т. К. Борисов – на 5 лет, и после отбывания срока в Амурлаге прибыл в Казахстан. Таким образом, судьба свела Вашего отца с одним удмуртским деятелем, а Вас – с другим.

	Не правда ли, удивительное стечение обстоятельств в трагической судьбе людей.

	Уважаемая Гульнар Мир-Якубовна, к сожалению, Вы не прислали своей фотографии времен 30–40-х годов. Может быть, какая-то копия у Вас есть. Мне очень хочется ее воспроизвести на страницах печати.

	Выполняю Вашу просьбу. Адрес Ивана Николаевича Борисова: 113534, г. Москва, ул. Чертановская 53, корп. 1, кв. 53. Это полковник медицины. Удивительная натура. К сожалению, потерял слух и разговор с ним идет только через бумагу.

	Еще раз доброго здоровья и успехов в жизни. Если можете, то пришлите наложенным платежом книгу «Адский остров» С. Мансагова.

	К. Куликов





	ДОРОГОЙ ЧИТАТЕЛЬ!



	Это письмо в город Ижевск («Удмуртия») ученомуисторику Кузьме Ивановичу Куликову, автору художественно-документальной повести «Трокай», посвященной видному общественно-политическому деятелю, ученому, врачу удмуртского народа Трофиму Кузьмичу Борисову, репрессированного в годы сталинщины.

	Как видите из переписки, я принимала участие в реабилитации Т. К. Борисова, с которым была знакома и вместе работала в г. Чимкенте.

	Гульнар Мир-Якубовна Дулатова

	20. 08. 2009 г.





	АСА ҚЫМБАТТЫ БАУЫРЫМ МҮХТАР!



	Ар ма?!

	22.04.09. Прагадан жолдаған мақалаң қолыма тиісімен, басымды көтерместен бір деммен оқып шықтым. Қатты қуанған халімді айтып жеткізе алмаймын. Шын жүректен ризамын саған.

	Естелікті құрастырып жазуға көмектерін аямай, нақты деректерді айнытпай жеткізіп берген өзімнің достарым – «халық жауларының» ұрпақтары болатын. Олардың барлығы о дүниеге аттанғандары қашан?! Ортамыздың ойсырағаны жаныма қатты батады, амал нешік.

	Дер кезінде, көп жыл бұрын солардан естігендерімді өзім білетін таныс Алаш азаматтары жайлы қағазға түсіре бергенім. Менің ұтқан олжам – осы. Бұл жинағыма кіргізгендерімнің көбінің өмір жолдары, қалдырған мұралары толық зерттеле қойған жоқ, сондықтан әрі қарай толықтыра беруді қажет етеді.

	Ал Алаш қозғалысына тікелей қатысқандардың барлығы түгел табылмастан, есімдері аталмағандар әлі де баршылық.

	Бұл істі қолдарына алып жалғастыра беретін саналы азаматтар шықса қандай сауап болар еді. Осы мезгілге дейін мына жазып бітірген дүниелерімде ешкімге көрсеткенім жоқ, жариялауға да ұсына берместен сақтап келдім. Ендігі мәселе – әділ төрешінің қолынан өткізіп алу болып тұр. Адамның басына біткен бар қасиетін қадірлеп, бағалай білетін, оның жан дүниесінің қандай екенін түсінетін таңдаған кісім – Сенсің Мұхтар! Сондықтан жазғандарымда қарап, оқып шығып, әділ пікірін айтар-ау, жазып беретін шығар деген үмітпен алдыңа тартқан едім. Міне, бүгін сол арманыма жетіп қуанып отырмын.

	Таудай алғысымды қабыл ал, жаным. Үй ішім тегіс аман-есен, балаларым қызметтерінде, шаршап-шалдығып оралады байғұстар. Өзімді кәрілік жеңейін деді ме, қайдам, денсаулығым мәз емес – гипертония, суставтарымның ауруы, құлағымның естімеуі, көзімнің нашарлауы осының барлығы жаныма қатты батуда, менің хал-ахуалым осындай. Үйреншікті әдетіммен кітапты көп оқимын.

	Өзіңнің жазған әңгіме, романдарыңды, т.б. дүниелеріңді оқып отырып әртүрлі күй кешемін. Біріне егіліп жылаймын, ал қызықты юморың күлдірмей қоймайды, әй, Мұхтар-ай! Қалай суреттеп келістіріп жазасың, батырым? Маған қатты ұнаған: «Аласапыран», «Сары қазақ». Әңгімелеріңде атаңның тізесінен түспей, еркеліп отырған кейпің көзіме елестеуін қайтерсің.

	Енді 23.04.09 күні өткен жаңалыққа көңіліңді бөлейін: Қадірлі әкем Міржақыптың киген, қолымда 80 жыл сақтап келген тайжақысын Мырзатай Жолдасбеков басшылық ететін Астанадағы Орталық музейге сыйлыққа бергенім. Бұл үлкен сенсация болды. Радиодан берілді, теледидарға түсірілді, «Егемен Қазақстан» газетінің тілшісі келді, журналистер тобы жиналды. Беретін сыйлығымды қабылдау миссиясымен келген музейдің бас қор сақтаушысы Б. Санақұлованың толтырған қабылдау актісіне қолымды қойып, М. Дулатов әкемнің тайжақысын табыс еттім. Ол минуттағы кешкен халімді айтпай-ақ қояйын, жеңіл тиген жоқ. Бірақ мені жұбатарлық әсер еткен, М. Жолдасбековтің маған жазған Алғыс хаты еді. Онда былай деген сөздерін қысқартып келтірейін: «Абылай ханның алтын зерлі қамқа тоны, Балуан Шолақтың кемер белдігі секілді құнды мұралармен бірге Орталық музейдің төрінен орын алып, ұлттық мәдениетімізді байытып тұратын болады!..»

	Алдағы уақытта Міржақыптың тайжақысы Абылай ханның қамқа тонымен қатар музейдің төрінде ілулі тұрса, бұдан артық қандай құрмет-сый болушы еді?! Қуанам. Мақтанам. Мұхтар, Алматы тұрғындарының бүгінгі қиын шақтағы тұрмыс-күйін естіп те, оқып та, біліп жатырсың. Кеткеніңе өкінбей-ақ қой, Прагадай тарихы мол, көрікті, әсем қалада тұрудың өзі бақыт емес пе? Алаңсыз жұмыс істеуіңе жақсы жағдай жасайтын – келінім аман болсын! Менен дұғай сәлем, сүйіп қой. Халқыңа арнап мені де қалдырмай өмірге тамаша, жаңа шығармаларды жазып қуант, асыға күтемін. Ол үшін құрыштай берік денсаулық, бақытты ұзақ өмір, шығармашылық шабыт үдей түсуіне әрқашан Гүлнар апаң тілектес екенін ұмытпа.

	Құшақтап сүйдім,

	Гүлнар Міржақыпқызы Дулатова.

	Алматы, 04. 05. 09.



	Р/S. Осы хатты кешігіңкіреп жазуымның себебі, Ерланның іссапармен Қытайда жүріп қалуынан. Сенің хатыңды 3 май күні берген еді.





	ҚҰРМЕТТІ ГҮЛНАР МІРЖАҚЫПҚЫЗЫ!



	Жанкелдин ауданының әкімдігі және аудандық мәслихаты сізді адам өміріндегі айтулы асулардың бірі – 90 жасқа толуыңызбен шын жүректен құттықтайды.

	Сіздің бүкіл өміріңіз өзіңізден кейінгі ұрпаққа үлгі өнеге. Сіз сонау қат-қабат қалтарысы мол қиян кезеңдердің сынынан мойымай өткен қайсар жансыз.

	Алаш ардақтылары ғасырдың біртуар даналары киелі Торғай елінің перзенттері Ахмет Байтұрсынов пен әкеңіз Міржақып Дулатовтың еңбектерін жарыққа шығарып, перзенттік борышыңызды өтеу жолындағы қызметіңізді жұртшылық жақсы біледі.

	Қымбатты Гүлнар апай!

	Ғұмырыңыз ұзақ болып, балаларыңыздың, немерелеріңіздің қызығын көре беріңіз, еліміздің нұр жауып тұрған бақытты күндерінде жүзіңізден қуаныш лебі есе берсін деген игі тілекпен және өзіңізге деген құрметпен, аудан әкімі Батырбек Ахметов. Аудандық мәслихат хатшысы Таңатқан Дәркенов.





КЕШЕГІ СӨЗ – «ОЯН, ҚАЗАҚ!»,


	БҮГІНГІ СӨЗ – «ОЙЛАН, ҚАЗАҚ!»




	Гүлнар Міржақыпқызы Дулатова мен ақын Шөмішбай Сариевтің әңгімесі



	Ақын-жазушы, өнер және ғылым қайраткерлерінің мерейтойларында, «Алаш» партиясына қатысты түрлі мәжіліс, конференцияларда жүздескеніммен, Гүлнар Міржақыпқызымен алғаш бетпе-бет кездесіп, әңгімелесуім. Апай биыл 84 жаста. Көргеннен: «Айналайын, ақын інім, ағаңның ақындық жолын берсін, қиянат-қайым тағдырын бермесін», – деген Гүлнар апайдың жылы сөзі әңгіме-сұхбатымызға жол ашқан көпірдей әсер етті. «Мынау – менің ес білгелі көтеріп келе жатқан чемоданым. Балаларым: «Шешеміздің дипломаты», – деп әзілдеп қояды. Әңгімемізді бастамас бұрын осы «дипломатымды» ашайын», – деп, қара қайыстан жасалған, қанша жыл өтсе де өңін бермеген қазына иесін ашты. «Жарықтық, мынау – қос Атакемнің хаты, бірі – Әлихан Бөкейхановты, екіншісі Ахмет Байтұрсынұлы атамды айтам. Жарықтық, қолтаңбаларын қарашы, тасқа басқандай, әдемі ғой...» – дейді. Әлихан Бөкейханов хаттың сыртында: «ст. Сосновец, Мурманск. ж. д. центральный лазарет, Дулатову Мирь-Якубу» Москва. 9.Б. /Кисловский, 4/15» деген жазуы бар. Мұның сыры «Алашордашылардың» ішінен алғаш ұсталып, түрмеге қамалған (1928) Міржақып Дулатұлы болатын. Содан соң бәрі де бірінен соң бірі қамала бастайды. Кім қайда? Бір-бірінен із-түссіз қалады. Байланыс жоқ. Сол тұста Әлихан Бөкейханов Мәскеуде тұрады екен. Бір-бірінің адресін іздеп, бір-біріне хат жазысқан Алаш қайраткерлері Әлихан Бөкейханов арқылы хат жазысады. Әлихан сынды көсем «бәледен машайық» демей, бір-бірін хат арқылы табыстырып, үзілген жіпті жалғайды. Бәріне дем береді. Рухтарын төмендетпей, еңселерін биік ұстауға ақсүйектік қанымен, қазақы жанымен қолдайды.

	Сан сапарда серігі болған қара «дипломатын» Гүлнар апай ақтарып отырып: «Мына кітап мен үшін ең құнды, кәделі кітап, – деп алып, әрі қарай жалғастырды. – Бұл үлкен қалың кітап «Восточный сборник в честь А. Н. Веселовского» деп аталады. 1914 жылы Мәскеуде жарық көрген. Бұған шығыс елдерінің бетке ұстар ұлы тұлғаларымен қатар қазақтан екі адам енген. Бірі – ұлы Абай атамыз, екінші – Міржақып Дулатов. «Труды по востоковедению, издаваемые Лазаревским инистутом восточных языков» деп аталатын еңбекке: «Изь современной киргизской литературы» деп, «На перепутье» Абай Кунанбаев (1845 – 1904 гг.) и «Мэр Якупь Дулатов (род. в 1885 г.)» деп еңбектері берілген. Бұл да бір есте жүретін дүние. Өлеңдерімен қоса «Бақытсыз Жамалдан» үзінді берген. Сосын мынау «Прежняя жизнь киргизского народа» деген мақала былай басталды: «Как прекрасна была прежняя кочевая жизнь киргизского народа». «Қырғыз» деп қазақты айтып отыр ғой», – деп бір тоқтады Гүлнар апай күрсініп...

	«Балаларым айтқан бұл қара дипломатта қазына көп, – деп Гүлнар апай күліп алып, шағын кітапты көрсетті. – Бұл – Міржақып Дулатұлының 1909 жылы жазылған «Оян, қазақ!» кітабы 1910 жылы Уфада басылған. Кітаптың жарық көргеніне 2000 жылы 90 жыл толмақ. Гүлнар апайдан анықтап алу үшін: «Оян, қазақта» сол аттас өлең жоқ қой», – дедім. Қостап: «Иә, өлең жоқ, жинақтың аты мен мазмұны «Оян, қазақ!» – деп жауап берді. – Осы орайда, – деді Гүлнар апай. – 1992 жылы Алашорда үкіметіне 75 жыл толуына орай Семейге барған сапарымда Семейде сөйлеген сөзімді айтып берсем қалай болады?» – деп аз-кем кібіртіктеп, әңгімесін бастап кетті:

	– 1992 жылы Алашорда үкіметіне 75 жыл толған, қазір, яғни биыл 82 жыл. Бұдан 75 жыл бұрын – 1917 жылдың 27-ші маусымында Семей қаласында, ұлт-азаттық қозғалысының алғашқы көсем басшылары: Әлихан Бөкейханов, Ахмет Байтұрсынов, Міржақып Дулатов, Ахмет Бірімжанов, Елдес Омаров, Халел Ғаббасов, Мұхтар Әуезов, Жүсіпбек Аймауытов, Мұхтар Саматов, Тұрағұл Абайұлы Ибрагимов, Айдархан Тұрлыбаев, Мағжан Жұмабаев сынды азаматттар бас қосып, Алашорда партиясының бірінші құрылтайын ашып: «Алашорда» мемлекетінің құрылғанын әлемге жариялады. Алаш көсемдерінің негізгі мақсаттары: Қазақ елін Ресей империясының бодандығынан азат етумен қатар елінің жоғары міндеттерін көздеген еді. Күрескерлер азаттыққа жету жолында жандарын аямай, түрме азабын тартып, итжеккенге айдалулары да бөгет жасай алмаған. Алған бағыттарынан қайтпаған, қайсар азаматтарды халық жақсы білген. Совет тұсында Алашорда үкіметін «бұл – байлар тобының мемлекеті» деп, бүкіл қазақ зиялыларына «ұлтшыл» айдары тағылып, жұртты Алаш деген ұғымнан үркітіп, істеген қиянаттарын көзімізбен көріп есейдік емес пе? Ата-бабаларымыздың ғасырлар бойы аңсап келген армандары іс жүзінде 1991 жылы орындалып, Қазақстан Республикасының егеменді, тәуелсіз мемлекет ретінде дүниеге келуін барша халқымыз қуанышпен қарсы алды.

	Маңызы зор бұл тарихи оқиғаны радиодан дүркін-дүркін салтанатты түрде Әнуарбекше зіркілдетіп қуанышпен жариялаудың орнына, жай ғана, күнделікті берілетін хабардай естіртіп жариялауы, шынымды айтсам, сол кезде көңілімізден шықпады.

	Алаш үкіметінің алғаш құрылғанына жетпіс бес жыл толуы Семейде аталып өтті. Бұл күн – дүниежүзіндегі қазақтар үшін үлкен мереке. Осы тойды атап өтуді ұйымдастырушылар Семей облыстық ұлттық демократиялық «Азат» партиясының төрағасы Рахат Алтайұлы Омар мен «Алашорда» газетінің бас редакторы, ақын Жұмаш Айтжұманұлы Кенебайдың (Көкбөрі) ұйымдастыруымен маусым айының 27 күні Алашорда көсемдерінен қалған бір топ ұрпақтарының бастарын қосып, Семей қаласына шақыртқан еді. Онда былай делінген:

	«Алаш» азаматы!

	Сізді 1992 жылы 27 маусымда өтетін «Алаш» партиясы мен «Алашорда» өкіметінің құрылғанына 75 жыл толу мерейтойына қадірлі қонақ болуға шақырамыз.

	Салтанатты жиын Алаш (Жаңа Семей) қаласындағы «Алаш» аралында сағат 10.00-де басталады» деп жазылған.

	Аталарымыздың рухына тағзым етуге, Семей жұртымен дидарласуға құран-кәрімді қазақшаға аударған Халифа Алтай хажы зайыбымен, Ахметтің қызы Шолпан және мен – Гүлнар Міржақыпқызы, Мұстафа Шоқайдың туысы Байдрахман Садықұлы, ұлы ақын Мағжанның жырын жырлап өскен, белгілі ақынымыз Хамза Абдуллин, ғалым, міржақыптанушы Марат Әбсеметов, Жастар одағының арнайы сыйлығының иегері, кино қайраткері, кино режиссері Халила Омаров, жәрдемшісі Борис пен жұртқа жақсылығын аянбай қызмет атқаратын Мардан Байділдаевтармен бас қосып, Семейге пойызбен жеткен едік.

	Үйден шыкданнан бері жатсам-тұрсам ойымнан бір сәт шықпай, көз алдымда елестеп тұрып алған – қазақ поэзиясының алыбы Абай, ұлы ақын Шәкәрім аталарым, қазақтың біртуар ұлы, ғұлама ғалым Мұхтар ағам. Шыңғыстау бұлдырап көрінгендей бола ма қайтеді? Бұл жерлер өзіме таныс, балалық шағым Абай атам, Өміртай Ақбердиннің ауылдарында өткендіктен шығар, Семей, Шыңғыстау өлкесі маған ыстық көрінеді де тұрады.

	Қазақ халқының атақты зиялыларының бас қосқан жері – Семей мәдениет ошағы десек те артық болмас. «Ахау, Семей» әніне шырқап салғандар аз ба?

	Өз басым Семейде соңғы рет болуым – 1926 жыл. Ол кезде жасым он бірге толмаған шақ. Арада көп жылдар өтсе де, Шыңғыстауды сағындым да жүрдім. Енді дәм бұйырып Семейге келуім мен үшін үлкен қуаныш, Шыңғыстауды бір көріп оралу – алдағы мақсатымның бірі.

	Аңсап, сағынған Семейге де жеттік-ау. Вокзалға жақындай бергенде, пойыз жүрісін бәсеңдетіп, ақырын жылжып, вокзалдан сәл өтіп барып тоқтады. Оған дейін шыдамым таусылып, өзімді баяғы балалық дәуірді кешіп тұрғандай болдым. Қуанғаным сонша, жүрегім алып-ұшып, аттай тулап, ентіккен демімді баса алмай әуреленіп, денем бір қызып, бір суынып, біртүрлі өзіме-өзім келе алмай, әуре күйге түстім де қалдым. Оны айтып жеткізе алу қиын. Вокзал басы ығы-жығы, у-шу, радио саңқылдап келуімізбен құттықтап жатыр. Алдымыздан шыққан қыз-жігіттер, сәнді киінген бүлдіршіндер, үлкендерінің қолында алып шыққан дәм-тұздары бар. Барлығы ізетпен иіліп сәлем беріп, гүл шоқтарын табыс етті. Күтулі тұрған машиналарына отырғызып, көп қабатты әсем «Ертіс» қонақүйіне түсірді.

	Рахат баламыз ертеңгі мереке жайлы, басқа да шаралармен таныстырып, жаны қалмай бәйек болып, міндетін тынымсыз атқаруда. Бәрі орынды, бәрі жақсы. Дегенмен көңілімізде ұялаған ойларды сыртқа шығару дұрыс шығар. Бұл сапарда көргенімізді іште сақтап, түк білмегенсіп, үндемей, айтпай кетудің жөні бола қояр ма екен?! Қазекем «Алты жасар бала алыстан келсе, алпыстағы қарт сәлем берер» демейтін бе еді? Ақ түйенің қарны жарылып, халқымыз еңсесін көтеріп, кешегі өткен аяулы ұлдарын, көсем тұтқан азаматтарын естеріне алып, құрмет көрсетіп жатқанда, ел басқарып отырған (атамай-ақ қояйын) облыс әкімдерінің төбе көрсетіп сәлем беруге жарамай, бұғып, тым-тырыс күй кешулерін қалай түсінеміз? Дұрысы, осы тойды өздері өткізіп, жастарға үлгі-өнеге көрсетулері керек еді ғой. Бұл жолы жастар басқарып, сый-құрмет көрсетіп қызмет атқарғанда, басшыларға жөн болсын, тығылып қалулары түсініксіз? Басшылардың бірі өзі көрінбей, маған арнап кітабын жіберіпті, онысына да рақмет.

	«Түсініксіз» деп сыпайылап отырғаным ғой. Шынында, бұлар – кешегі қызыл коммунистер, бүгінгі тізгінге ие болған әкімдерді жазғырып, кінәлаудың өзі обал.

	«Алашордашылар, ұлтшылдар, Совет үкіметінің жаулары» деп 70 жыл бойы санасына құйып, қандарына сіңірген уы бойларынан, ойларынан әлі де болса тарамай, сондықтан алашордадан сескеніп, жалтақтаулары қалмай, «заман өзгеріп, ертең не болатынын кім білген?» деген пиғылдың шырмауынан құтыла, тазара алмағандары шығар байғұстардың.

	«Ел-жұртты басқарушылар сендер болсаңдар, халқымыздың көсегесі қаншалықты көгерер екен?» деген ойдан арыла алмадық. Міржақып: «Оян, қазақ!» деп ұран тастаса, енді: «Ойлан, қазақ!» дер едім. Дербес, егеменді еліміз берік екенін ұмытпаған жөн!

	– Иә, Гүлнар апай, өте орынды айттыңыз. 1909 жылы «Оян, қазақ!» сөзі найзағай отындай жарқ етіп, елдің санасын оятып, жалындай шарпып, кең қазақ даласына ту көтерген еді. Одан бері халқымыз оянбады деуге болмайды. Қазақ оянды! Шырт ұйқыдан оятқан – «Оян, қазақ!» Авторы Міржақып Дулатұлы еді. «Масасымен» ұйқы бермеген – Ахмет Байтұрсынұлы еді. Әлихан Бөкейханұлындай көсем бар да, халқымыз бірде түсініп, бірде түсінгісі келмей, бірде «әліптің артын бағып» опық жегендей жайлары бар. Бірақ халқымыз оянды. Егемендік алды, азаттыққа қол жеткізді. Бірде ғалым Мүсілім Базарбаев: «Елде – егемендік жерге түсіп жатыр, біз соны көтеріп алуға да кейде жарай алмай жатырмаз», – деп, бәрімізге ортақ кемшілікті айтып еді. Өзімізді-өзіміз сынай алмасақ, бәрін «жаба тоқу» салдарына жеткізсек, еңсемізді тік ұстай алмаймыз. Сондықтан да «Оян, қазаққа» «Ойлан, қазақ!» деуіміз орынды. «Оян, қазақ!» деп бір кезде әкесі айтса, бүгін «Ойлан, қазақ!» деп қызы айтса, бұл да жарасымды.

	Ұрпақтар ойының жалғастығы деп білеміз.

	– Иә, айналайын, кешегі сөз – «Оян, қазақ!» болса, бүгінгі сөз «Ойлан, қазақ!» болса, бұл да бүгінгі өмір тудырған мәселе, ұрпақтар сабақтастығы деп бағалаған жөн...

	Менің жасым, шырағым, 84-те ғой. Сосын бірді айтып, бірге кетсем, сол «жастың» шалығы деп біл... Бірақ менің ойым әлі де әлгі Семей сапарында тұр. Соны әрі қарай қаужайын:

	1992 жылы ғой...

	Маусымның жиырма жетісінде Алаш қаласының (Жаңа Семей) ең көрікті жері – Ертістің бойындағы «Шағала» ресторанының қарсы алдында қонақтарға арналған киіз үй тігіліпті. Сол арадан әрірек жердегі стадионға жұрт жинала бастады. Аспан шайдай ашық, Ертістен соққан салқын самалына жанымыз рақаттанып, ортадағы үстел басына жайғастық. Жиынды басқарушы Рахат Алтайұлы Омар мәжілісті ашып, құттықтау сөзін жеткізді. Алаш қозғалысына қатысушыларды, олардың көсемдері Әлихан Бөкейханов, Ахмет Байтұрсынов, Міржақып Дулатов туралы көлемді мағлұмат беріп, Алаш үкіметінің осы Семейде құрылғанына 75 жыл толуымен халықты құттықтады. Алматыдан келген қонақтардың аты-жөнін айтып, таныстырып өтті. Ата-бабаларымыздың рәсімі бойынша аруақтарға бағыштап Халифа қажы құран оқыды. Содан кейін Халифа мырза өзінің 1960 жылы Ыстамбұлда шыққан кітабын жоғары көтеріп көрсетті. Жас кезінде жаттап алған Алаштың әнұранын кітабына кіргізген екен, соны былай оқыды:



	Арғы атам – ер түрік,

	Біз – қазақ еліміз.

	Самал тау, шалқар көл,

	Сарыарқа жеріміз...



	Бұл ғалымның сөздерін халық ықыласпен тыңдап, ризалықтарын білдірді. Келесі құттықтауды ақын-жыршы (атын ұмыттым) жігіт домбырасын күмбірлетіп өлеңмен қайырды.

	Кезек Шолпан Ахметқызына келді.

	Шолпан әкелерімізді еске түсіріп, өз ойын әсерлі түрде жұртқа жеткізіп, қатты толғану үстінде қуанышпен жиылған жұртты мерекемен құттықады.

	Енді өзімнің сөзімді келтірейін: «Сіздерді және бүкіл түрік тілдес халқын бүгінгі мерекемен құттықтаймын! 1917 жылы Алаш автономиясын құрушы Әлихан Бөкейханов басшылығымен құрылған «Алашорда» үкіметі аталғаны белгілі. Алаш қозғалысына белсенді қатысушылар: Ахмет Байтұрсынов, Міржақып Дулатов, Мұстафа Шоқай, Халел Ғаббасов, Мұхамеджан Тынышпаев, Халел Досмұхамедов, Ахмет Бірімжановтардың сіңірген еңбектері ұшан-теңіз. Алаш үкіметі ақпан, қазан революцияларымен ұштасып ұзақ өмір сүре алмады, сәтсіздікке ұшырап, жойылды. 1925 жылы Голощекин Қазақстанды басқаруға келгеннен кейін алашордашылардың артына түсіп, шетінен қудалауға кірісті. 1928 жылдың желтоқсанында алдымен менің әкемді – Міржақыпты тұтқынға алды, одан 1929–30 жылдары қалған қазақ зиялылырын жинап, Мәскеудегі Бутырка түрмесіне қамады. Бәріне бірдей Совет үкіметінің «жаулары», қайдағы бір «шпиондар» деген жалған айып тағып, екі жылдай темір торлы қапаста отырғызып, он жылдан Соловкиге, көпшілігін 5 жылдай Ресей қалаларына жер аударды.

	Жазаларын өтеп елге оралғандар қайтадан 1937–38 жылдары түрмеге қамалып, атылды. Өткен 1937–38 жылдарды халық «қаралы жылдар» деп атайтын. Бұл күнге дейін бәріміздің басымыздан қорқыныш үрейі кетпей-ақ қойды, естен шықпай келе жатыр. Құдай есіркеп, ондай қасіретті жылдар қайталап соқпасын деп тілеймін.

	Осыдан бір жыл бұрын дүниеге келген тәуелсіз Қазақстан Республикасының Президенті Нұрсұлтан Әбішұлы Назарбаев еліміздің сипатын көрсетіп, аз уақыттың аралығында шет мемлекеттік басшылармен кездесіп, келіссөздер жүргізіп, дипломатиялық қатынас орнатты. Бұл күнде Қазақстан Республикасы бүкіл әлемге аты жайылып, іргесі берік егеменді ел болып отырғанымызды мақтаныш көреміз. Қазіргі өтіп отырған мереке – соның куәсі.

	Қадірлі бауырлар! Сіздерге ұзақ жылдар өмір сүрулеріңізге, жемісті еңбек, мықты денсаулық, отбасының амандығын тілеймін.

	Аталарымыздың рухы қолдасын», – дедім.

	Менен кейін мінбеге М. Жұмабаевтың шәкірті әрі жақыны, ақын Хамза Абдуллин шықты. Хамза – өмірдің қыспағын басынан көп кешкен кісі. Сөзін қазақ халқының мақтанышы, алғашқы ел бастаушылар: «Оян, қазақ!» деп ұран тастаған, дүниеден өткен ағаларын атап тағзым етіп, жалынды сәлемін жолдап, бүкіл халықты мерейтойымен құттықтап барып, ұлы ақын Мағжанның «Түркістанын» оқыды:



	Түркістан – екі дүние есігі ғой,

	Түркістан – ер түріктің бесігі ғой.

	Тамаша Түркістандай жерде туған,

	Түріктің тәңірі берген несібі ғой!



	Бұдан соң Хамза сөзін өзінің өлеңімен аяқтады.

	Мінбеге ұзын бойлы, ақ шашты келбетті кісі шығып, мерейтоймен құттықтады. Салқынқанды, асықпай сөйлейтін, ой-өрісі кең әрі сөзі санаға құйылып, жүрекке жететін мағыналы болуынан отырғандардың назарын аударып жіберді. Бұл кісі – аты әйгілі, тарих беттерінен қанша сыпырып тастаса да, аты өшпей, қайтадан бағы жанып, жұртқа танымалы бола бастаған, қазақ халқының ұлы перзент, ХХ ғасырдың бас кезіндегі көшбасшыларының бірі – Мұстафа Шоқайдың туысы, отставкадағы полковник Байдірахман Садықұлы еді.

	Сөзін дүниеден өткен ағаларына арнап, бүкіл қазақ халқына тыныштық, бейбіт өмір тіледі.

	Мәжілістің соңынан өнерпаз жастардың қатысуымен қойылған тамаша концерт жұртты шаттық күйге бөледі. Сәнді киінген қыздар мен жігіттер кезектесіп, еркіндікке жеткен қазақ халқына, туған жерге арнаулы ән шырқап, домбырашылар күй тартып, тойды думандатып әкетті. Бәрінен ерекше көзге түскен – өнеріне келбеті сай майталман әнші Бақыт қызымыздың орындаған әндері бәрімізге қатты ұнады. Бақыт маған жақындап келіп Міржақыптың "Қайда едің?" әнін салғанда, құлағыма әкем айтып тұрғандай болып естілді де, көңілім босап көзіме жас үйірілді.

	– «Қайда едің?» өлеңі 1917 жылы «Қазақ» газетінде (№ 240) басылған екен. Авторы ретінде «Мадияр» деп қол қойған...

	– Иә, «Мадияр» – әкем Міржақыптың жасырын аты... Осы тұста айта кететін бір жайт: 1989 жылы Сәбит Дөнентаевтың жинағына кейбіреулер: «Сәбиттің бұрын басылым көрмеген, жаңа табылған өлеңдері» деп, Міржақыптың төрт өлеңін («Сағыну», «Елім-ай», «Әбупирастан», «Шәкірт») қосып жіберулері не деген сұмдық?! Автордың шығармасын өзіне қайырып беру – заңды нәрсе.

	– Гүлнар апай, мен өзім Міржақып Дулатұлының «Қайда едің?» деген бір өлеңімен-ақ ұлы ақын деп санар едім. Неге десеңіз, жыл өткен сайын күрделілігі көрініп тұр. «Қазақпын» деп елін ту көтерген тұста, «Алашпын» деп, «жеке ел боламын» деп, қазақ зиялылары – Әлихан Бөкейханұлы, Ахмет Байтұрсынұлы, Міржақып Дулатұлы сынды тұлғалар бас көтергенде, тасада басын сауғалағандар қаншама?! Кейін «сол ортада мен де бар едім» деушілер көбейген тұста, Міржақып Дулатұлы 1917 жылы «Қайда едің?» деген өмірлік өлең жазды:



	Кешегі қара күндерде,

	Жұлдызсыз, айсыз түндерде,

	Жол таба алмай сенделіп,

	Адасып Алаш жүргенде,

	Бұл күнгі көп көсемдер,

	Сұраймын: Сонда қайда едің?



	Ақыл таппай дағдарып,

	Жанашыр таппай сандалып,

	Барарын қайда біле алмай,

	Жүрген бір күнге сан ғаріп –

	Есепсіз көп шешендер,

	Жөніңді айтшы, қайда едің?



	Сарыарқа сайран жерлерім,

	Көгорай шалғын көлдерім,

	Бәрін жауға алдырып,

	Асқар тау – биік белдерім,

	Қысылып қазақ тұрғанда,

	Данышпандар, қайда едің?



	Атадан бала айырылып,

	Қанаты сынып қайырылып,

	Қасірет толып жүрекке,

	Тұрған бір кезде қайғырып,

	Толып жатқан қамқорлар,

	Елде жоқ едің, қайда едің?



	Құландай үркіп елдерің,

	Қалдырып мекен жерлерін,

	Жаяу, жалпы, жалаңаш,

	Қатын, бала, ерлерің,

	Аштықтан қырғын тапқанда,

	Сыпыра жомарт, қайда едің?



	Кедейдің сорын қайнатып,

	Майданға жасын айдатып,

	Тіл жоқ, көз жоқ, басшы жоқ,

	Өлімге басын байлатып, –

	Жіберерде, жаным-ау,

	Жанашыр, жақын қайда едің?



	– дейді ақын. «Енді бүгін кім жаман?» деп, ақын өзіне-өзі сауал қойып, оған да өзі жауап береді.



	Енді бүгін кім жаман?

	Данышпан емес, кім надан?

	Қамқор емес, кім жауыз?

	Жомарт емес, кім сараң?

	Көсем емес, кім жалтақ?

	Шешен емес жоқ адам.

	Бөрі білгіш, бөрі де ер,

	жеткіздің Алла тағалам.



	Бұл аталы өлең сөзді айтып, бұрын да «Қайда едің?» десек, кеше де «Қайда едің?» десек, бүгін де «Қайда едің?» деген сауал алда тұр. Кешегі 32-ші жылғы аштықта да, 37–38-ші нөубетті жылдарда да «Қайда едің?» деген сауал алдыдан шықса, күні кешегі «Желтоқсан оқиғасы» кезінде де «Қайда едің?» сауал күн төртібінде тұрды. Бүгінгі Жер мөселесі, ел мөселесі жайында да, қалт-құлт еткен кеңес өкіметі құлар тұста да: «Қайда едің?» күн төртібінен түскен жоқ. Әлі де тұр...

	– «Қайда едің?» дегеннен шығады, Алаштың ортасынан алғашқы болып ұсталып түрмеде отырғанда, қос Атакем – Әлихан, Ахмет аталарым сырт бермей, қанша іш тартты. Біздердің жүрегімізге қамқорлықпен үңілді. Демеу берді... Алаш үкіметінің 75 жылдығына орай Семейге барғанымда, өр көшесінен, өр бұта-ағашынан, өрбір үйінен өкемнің туыстан артық бауырларын жадыма алдым. Семейде болмағаныма тура алпыс алты жыл өтіпті. Семей бұрынғыдай емес, көп өзгеріпті, үлкен қалаға айналған.

	Асфальт төселген көшелерінің екі жағында биік өсем үйлер қатарласып бой көтеріпті. Орталық көшелердің өр жерінде, кең аумақты алаңдарында ескерткіш мүсіндері қойылған. Ертістен өтетін үлкен көпір көрініп тұрды. Қаланың сөулетін көруге Халила Омаровпен лифтімен ең жоғарғы қабатына көтеріліп, балконнан төңірекке қызыға қарап тұрдық. Қаланың шет жағында баяғыдан сақталып қалған ескі бөренелерден қиыстырып салынған аласа үйлер біртүрлі көзіме ыстық көрінді. Ертіс еркесі – шағалалар бізге сәлем бергендей қанаттарын қағып, қиқулап, төңіректің сәнін келтіріп ұшып жүрді. Семейде аз күн болуымызды ескеріп, тарихи орындарды, мұражайларды аралап көруге асықтық.

	Рахат мырза саяхатымызды ең алдымен Абайдың Әдеби-өлкетану музейінен бастағанды дұрыс көрді. Мейманханадан шығысымен, оқтай тура көсіліп жатқан кең көшеге түстік. «Мына келе жатқан жолымыз – Міржақып Дулатов атындағы көше», – деп, Рахат мақтанышпен айтты. Төңірекке көз тастап, танысу үшін жүргізушіге машинасын асықпай айдауын ескертті. Міржақыптың Семейде болуы – ХХ ғасырдың алғашқы жылдары болатын. Әкемнің басып жүрген жерімен, қалдырған ізімен жасым сексенге қараған шағымда жүрем-ау деген ой менде болып па?! Басыма қонған бақытты кеш көрмеймін. Арманым орындалғанына Құдайға шүкірлік айтамын. Қуанышымда шек қалсашы, сүйсініп келем. Заматта музейге де жеттік. Қасиетті Абай атамның музейінің табалдырығын оң аяғыммен аттап, «бісмілләмен» кең бөлмеге кірдік. Музей бірнеше бөлмеден тұрады екен. Жетекші қызметкер бізді әр бөлмені аралатып, қойылған экспонаттарын көрсетіп, таныстырып шықты. Маған ең қымбат көрінгені – Абай атамның жеке заттары, ұстаған домбырасы, беліне салған күміспен нақышталған кіселі белбеуі, тоғызқұмалақ тақтасы. Ауылдан келген өздерінің тұтынған үй-жабдықтары. Сүйекпен оюланып қапталған жиюлы тұрған кереуеттер – түрлі шымылдығымен. Сондай істелген асадал, дөңгелек аласа үстел, ағаш ет табағы, кішірек келген кебеже, шыныаяқ қабы, торсық, құтылар, тағы басқа заттар. Көзіме оттай басылған – өзіме таныс бейнелердің суреттері кешегі дүние салған Абай атамның ұрпақтарын көрдім. Абай әулетінің шежіресін оқып, көп нәрсе есіме түсті. Көрермендерге арналған музейдің журналына алған әсерімізді жазып, қолтаңбамызды қалдырып жүріп кеттік.

	Келесі аялдаған жеріміз – ХХ ғасырда қызыл кірпіштен салынған үй. Бұл ғимарат – Алаш үкіметінің тұрақтаған тарихи ордасы, бұзылмай сол қалпында сақталыпты. Ғимараттың кең ауласын айнала қоршап тұрған жерден метрден жоғары келетін әшекейлі өрнекпен құйылған шойын шарбақ қара бояумен сырланыпты. Қораның ішіне кірмей, үйдің көше жағынан қарсы алдына келіп тоқтадық та, бәріміз басымызды иіп тағзым еттік. Төңірек тым-тырыс. Әркім өз ойымен әлек, қыбыр етпей үнсіз тұрмыз. Қасымдағы кісілердің не ойлап тұрғанын қайдан білейін? Орда әсерінен есім кетті, бір нүктеге қадалып қарап, ойым әр нәрсені бір шолып, көрген түстей көз алдымнан кино лентасындай жылжып, бір топ жақын кісілерім кетіп бара жатқандай елестеді. Түс-келбеттері, киген киімдері бұрынғыдай, өзгермегені ғажап! Ашық темір қақпадан Ордаға қарай жол бастап, соқпақпен бара жатқан – жұптары жазылмайтын менің сүйікті екі атакем – Әлихан, Ахмет. Еңселерін биік көтеріп, таяқтарын сілтей тастап келеді. Қызба қанды Әлихан атакем жуан даусымен гүрілдеп Ахмет досына бірдемені айтып, қолын сілтейді. Ахмет атакем оған бұрылып, басын изеп қояды, көзілдірігі күнге шағылып жалт-жұл етеді. Тұраш атам атынан түсіп, шылбырын атқосшысына ұстатып, қасына келген Әнияр Молдабаевпен бірге жүріп кетті.

	Келесі елестеп өткен – Ахмет Бірімжанов атам, үлкен ашық көздерін төңкеріп қарайтын, әсте асықпай, дауысын қатты көтермей сөйлейтін, ашаң денесін тіп-тік ұстап жүретін кісі.

	Ахмет Бірімжанов – заң қызметкері, барлық заңгерлерден бір төбе биік, қызметі де жоғары, Алашорданың лидерінің бірі, Мемлекеттік I–II Думаның депутаты болған. Соңдарынан еріп, шылымын бұрқырата тартып Міржақып, қасында Әлімхан аға мәз болып күліп, Мұхтар, Жүсіпбек, Елдестерге бірдемені айтып келеді.

	Бір мезгілде офицерлерше адымдап ширақ жүретін Жақып аға Ақпаев көрінді. Амандаса қалса, екі аяғын өкшесіне сарт еткізіп соғып, төмен иіліп қол алысатын. Жақып аға, кішкене болса да, менімен амандасқанда созылған қолымды сүйетін дворяндардан алған тәрбие-өнегесі қалмаған кісі ғой. Одан кейін жұрт сыйлайтын дәрігер Ахметжан Қозыбағаров толық денесін ауырлап, ентігін баса алмай әрең ілесіп келеді. Қораның іші лық толған, ереуілге шыққандай лек-легімен кетіп бара жатқан жұрт елестеп өтті. Өткен дәуірді еске алып: «Баяғыда Алаш қайраткерлері бас қосып, киелі Ордаға осылай кірмегенде қалай кірді дейсің?» дегендей ой жүгіртіп, қызыға қарап, елес-қиял құшағында тұрғанымда: «Апа, жүріңіз, суретке түсіріп алайын», – деген Мараттың дауысы есімді жиғызды. Марат бәрімізді суретке түсірді. Осыдан сол тобымыз екіге бөлінді. Менің жанымда қалғандар: Марат, Халила, Борис. Халиланың бар мақсаты – арыстарымыздың жүріп-тұрған жерлерін, қала ішіндегі тарихи ескерткіштер, ескіден қалған үйлерді киноға түсіру қамында жүрді. Менің көргім келгені – Комиссар көшесіндегі үй. Білетіндерден сұрастырып, үйдің барын білдім. Бұл кезде ол үй Абай музейінің бөлмішесіне айналыпты. Үйдің иесі Әнияр Молдабаев деген кісі болған. Ескі заманннан бер келе жатқан бұл қадірлі үйге кімдер келіп, кімдер кетпеді дейсіз? Абай атамыз қырдан Семейге келгенде түсетін мекенжайы осы үй болғаны белгілі. Тұс-тұстас Семейге жер аударылып, қуғын-сүргінге түскен оқымысты орыс зиялыларымен табысқан Абайдың бас қосып, кеңес құратыны осы жер болғаны тарихтан белгілі. 1921–1922 жылдары Әнияр осы үйін босатып, Әлихан мен Міржақыптың отбасына берген еді. Өзімнің ең қуанышты балалық шағым осы үйде өткендіктен, бұл үй маған барынша ыстық көрінеді де тұрады. Сағынып іздеуімнің де сыры осында. Әнияр Молдабаев кім? Соған келейік: семейліктердің аға буындары, Қайым Мұхамедханов сынды ғалым-жазушы білгенімен, қалған көпшілікке беймәлім. Сондықтан бұл кісі жайлы оқырмандарға мәлімет беру жағын ойластырып біршама ізденістер жүргізуіме тура келді. Мұндай деректердің бәрін атап көрсетіп беретін, оны Ә. Молдабаевтың әулетінен шыққандар ғана айта алады, біз солардың сөзіне жүгінуіміз керек. Ондай кісі бар. Менің кішкене кезімнен жақсы білетін кісім – Нұрыш Сапарғалиқызы, Ақберді келіні, Жұматай Ақбердиннің зайыбы. Бұлар Алматыда, Норильская 30 жекеменшік үйлерінде тұрды. Нұрыш тәтем сирек болса да оқта-текте телефон шалып тұратын. Есімнен кетпейтін хабарласу 20/Ш.1990 жыл болған еді. Амандық-саулықты сұрастырған соң, Нұрыш тәте: «Гүлнар, сені соңғы кездерде теледидардан жиі көрем, радиодан сөйлегеніңді де естіп қуанып қаламын. Әнияр атаңды атап, сөз еткеніңде, қуанғанымнан жылап алдым. Бізді де есіңе алғаныңа рақмет саған», – дегенінде: «Ой, тәте, рақметті атпай-ақ қойыңыз, одан да Әнияр атам туралы, шыққан ошағыңызды айтып берсеңіз», – деп өтіндім. Сол күнгі Нұрыш тәтемнің аузынан шыққан сөздерін еш өзгертпестен, сол қалпында қағазға түсіре бердім.

	Енді сөз кезегін Нұрыш тәтемнің өзіне берейік: «Молдабаевтар әулетінің туып-өскен жері – бұрынғы Семей губерниясына қарасты Шыңғыстау өлкесі. Руымыз – тобықты, дәулетті жерден шыққан кісілер боламыз. Ата-бабаларымыз шыққан тегін жеті атадан тегіс келтірмей-ақ бергі жағына тоқталайын. Молдабай атамыздан туған ағайынды екеу. Үлкені – Сүндетбай, оның інісі – Әнияр.

	Сүндетбайдан туған – Исламбек, Әниярдан болғаны жалғыз ұл – Сапарғали (Сапаш). Бұл кісілердің туған жылын білмеймін, Абайға жақын жүретін кісілер еді. Бала кезімде үлкендерден естігенім: біздің тұқым Құнанбай атамыздың туыстарымен тығыз аралас-құралас жақын болыппыз. Жасөспірім Әниярдың оқуға ынталы екенін, зеректілігін көрген Құнанбай оны Семей қалалық мектептердің біріне түсіріп, қамқорына алып, жәрдем көрсеткен кісі. Әнияр оқуын орыс-мұсылманша үздік бітіріп, сөйтіп Құнанбайдың үмітін ақтаған екен. Алғашқыда еңбек жолын тілмаштықтан бастапты. Өз қабілетіне сенген Әнияр Семейде тұрақтамай, Ташкентке барып, сондағы бір үлкен кеңсеге тілмаш (переводчик) болып қызмет істепті. Бұл жайлы ғұлама ғалым, әйгілі жазушы Мұхтар Әуезов «Абай жолы» романында Әниярдың атын өзгертіп, кейіпкерін Данияр деп суреттейді. Әнияр Ташкентте тұрғанында өзбектің Ғазиза (Әзиза) есімді сұлу қызына үйленген.

	Біраздан кейін елін сағынып, әйелін көндіріп Семейге келіп, банкіде чиновник қызметін атқарған. Ғазиза екеуінен туған жалғыз баласы Сапарғали (Сапаш) ғана болған. Осы тұста сен білмейтін (туыстар да жасырып келген) бір сырды айта кетуім керек секілді. Неге екенін білмеймін, 1909 жылы Исламбектің отбасында дүниеге келген мені Сапарғали туа салысыммен бауырына басып, бала етіп асырап алған екен. Шынында, туған әкем – Сүндетбайдың Исламбегі, оны аға деп, әкем екенін білмей өстім. Сапарғали да баласыз болған жоқ. Менің жолым құтты болып, Сапарғалидан Мұхамедғали (Мұқыш) деген ұл, Күләш деген қыз дүниеге келген. Мені оқытып тәрбиелеген әкем – Сапарғали. Ертеде құда түсіп, ұзатылып барған жерім – Ақберді қажының ұрпағы, қосылған қосағым – Жұматай Ақбердин. Бұл күнде балалар мен немерелерімнің қызығын бірдей көріп келеміз.

	Енді Сүндетбайдың Исламбегіне, яғни менің әкеме тоқтап өтейік. Исламбекке Құдай жарылқап үйіне қуаныш әкелген – Самат ұлының дүниеге келуі, сонымен Самат маған туған іні болып келеді. Самат оқуға алғыр, орта білімін үздік аяқтап, Мәскеудегі Шығыс институтына түсіп бітіргеннен кейін, Самат Исламбекұлы Сүндетбаев сүйгеніне үйленіп, бала сүйіп, жақсы тұрмыс құрған. Алған мамандығы бойынша дипломат болып Каирдегі Кеңес елшілігінде қызметін атқарып жүргенінде, қастандық жасалып, әдейі машинасын қирата соғып, қайғылы қазаға ұшыраған еді. Саматтың әйелі Гурьевтің қызы болатын, 1953 жылы отыз жеті жасында қайтыс болды. Соңында екі баласы қалды. Қызының аты – Дәнелі, қазір Каирда жұмыс істейді. Сапарғали әкемнің Мұқышы жайлы дерегім жоқ, Күләшінің күйеуі Қапар Күсепғалиев Алматыда Госбанкіде істеп жүргенде 1937 жылы ұсталып, кейін ақталған. Бұлардың Серік деген баласы Өскеменде жұмыста. Күләштің өзінің өмірі ұзақ болмады, 1954 жылы қайтыс болған еді. Қапардың ағасы Шайһали Күсепғалиевтің үйленген зайыбы – дәрігер, өзіңнің досың Сара Таумышқызы Қашқынбаева еді ғой. Шайһали да қуғын-сүргінге ұшыраған, соңында бір ұлы – Ерік Ташкентте тұрады.

	Ағайынды Қапар, Шайһалидің әкелері Дәулетше Күсепғалиев – белгілі дәрігер, Алашорда партиясының қайраткері болған кісі. – Нұрыш тәте тамағын кенеп алып: – Енді Комиссар көшесіндегі үй жайлы айтып берейін, – деп, әңгімесін әрі қарай жалғастырды. – Бұл үй – ХХ ғасырдың бас кезінде тұрғызылған ғимарат. Елдегі өзіміздің қыстауымызға да қыстамай, қаладағы осы үйімізде тұратынбыз. Әнияр банкіде чиновник қызметін атқаратын, қалғандары түрлі жұмыста болатын. Ал біз, балалар, мектепте оқитынбыз. Жаз шыға Шыңғыстауға баруды сағынатынбыз. Ауыл ішінің жиі қоныс аударып көшіп-қонып жүрулерін қызық көретінбіз, мен сол заманды аңсап сағынамын. Жұртқа белгілі, 1917 жылы Орынборда өткен жалпы қазақ съезінде Алашорда өкіметінің бір бөлігінің астанасы – Семей, екіншісі – Орал, Бөкей Ордасы орналасқанын білеміз. Әнияр Алашорда басшылары Ахмет Байтұрсынов, Ахмет Бірімжанов, Халел, Ахмеджан, Әлімхан Ермековтермен бірге қоян-қолтық араласып, бірге жұмыс атқарған. Бұл кісі қаржы жағын алып жүрген. Қашан да жұмыс бабымен әр жерден келгендер біздің осы үйге түсетін. Өзімнің көзіммен көргендерім әлі есімде. Жетісудан: Мұхамеджан Тынышбаев, Біләл Сүлеев, Қарқаралыдан: Смахан Бөкейханов, Әлімхан Ермеков, Жақып Ақпаев, Баянауылдан: Мәшһүр Жүсіп Көпеев, Сұлтанмахмұт Торайғыров, Жүсіпбек Аймауытов, Әбікей Сәтбаев, тағы басқалар, көбін ұмыттым.

	Әбікей Сәтбаев Семейде тұрып қалды. Семейде жаңадан ашылған педтехникумның алғашқы директоры болды әрі сабақ беретін, белгілі ағартушы еді ғой. Әбікей ағаны жақсы білемін, қыздары – Райхан, Раушандармен достасып жүрдік. Ойлап қарасам, таныс көзкөргендердің көбі о дүниеге аттанғандары қашан, Әнияр 84 жаста, Сапарғали әкем 83-те. Жылдар өтіп жатыр», – деп, тәтем күрсініп, әңгімесін аяқтады.

	Дүние өзгерместен бірқалыпты тұра бермейтіні – табиғи заңдылықтың құбылысы. Сол секілді қайсыбір кезінде қоғамға айтарлықтай үлес қосқан аяулы жандар ескерусіз ұмыт қала беретінін көріп жүрміз. Әниярды халық білуге тиісті, атаусыз қалдырмайтын тұлға. Әнияр – Құнанбайдың назарына тегін ілінбеген кісі. Сондықтан келешек ұрпақ мақұрым қалмас үшін, жалпы жұртқа таныстыру жағын зерттеуші ғалымдар, журналист-жазушылар міндетті түрде қолдарына алса, теріс болмас деген ниеттемін. Жоғарыда келтірген деректерге өз жанымнан қосарым, – ол үшін балалық дәуіріме барып, бір оралып шығуым керек. 1921 жылдың күзінде Елена Яковлевна Бөкейханова әжеміз сүзектен қайтыс болды, үй іштеріне қайғы-қасірет кіріп, көңілсіздік бой алды. Соны бала болсам да сезетін едім. Қыс түсе Әнияр ата Бөкейханов, Дулатовтардың үй ішін өзінің қырдағы қыстауына қонаққа шақырған болатын. Әтекем мен папам қолдары тимей, шақырған жерге бармады. Қонаққа Ғайнижамал (Гая) шешем қасына Лиза, Гуля тәтемдерді, Әзен екеумізді ертіп барды. Әнияр атаны сонда алғашқы көруім. Ол кісінің кейпі әлі күнге шейін көз алдымда, көріп-естігенім көңілімде сайрап тұр. Әрине, бұл көріністер бала тұрғысынан. Қораның оң жағында беседка тұратын (ол жоқ), қораның сол бетінде шатырлы ат қора болатын, қазір оның орнына гараж салыныпты. Қораның төрінде қойма, шошаламыз бар еді. Бұрын қора-жай кең көрінетін секілді еді, бала көңіліне солай да болуы мүмкін, әлде көршілер жерін кесіп алды ма? Кім білсін? Қораның іші кең емес. Музейдің ішіне кіргенімізде, қызметкерлермен бас изесіп сәлемдестік. Бізді көптің бірі – саяхатшылар десе керек. Жетекші ізетпен: «Қош келіпсіздер, құрметті қонақтар, жүріңіздер, барымызды көрсетейік», – деп жол бастаған соң, біз де еріп жүре бердік. Қасымдағылар қойылған экспонаттарды көрумен жүр, мен болсам, көңілім басқа жаққа ауып, бір жерден қозғалмай тұрып қалдым. Жоғары қарасам, төбенің дәл ортасында аспалы шам ілініп, баяғы дөңгелек қоңырау да сол қалпында сақталыпты.

	Қуанғанымнан жүрегім аттай тулап: «Дәл өзі, осы өзіміз тұрған бөлме бұл», – деп дауысым қатты шықса керек, естіген, мені білмейтін қызметкерлер бір-біріне қарасып, ақырын иықтарын қиқаң еткізіп: «Мұнысы қалай?» – дегендей таңғалулары, мүмкін сөкет көрулері де ғажап емес, онда менің шаруам қанша?

	Жоғалғаным табылғандай күй кешіп, сағынышпен көріскен бөлме қабырғаларын жылап жүріп қолыммен сипап өттім. Қиял шіркін алыста қалған жылдарды, осы үйде тұрған қымбаттыларымды көз алдымнан бір-ақ шығарды. Алқынған демімді басып, өз-өзіме келуімді күтіп-баққан жанымдағы серіктерімнің бірі қолтықтап терезе алдындағы орындыққа жайғастырды. Сонымен бір арманым осылай орындалған еді. Бұл үй (Комиссарская, 132) ескі ескерткіштердің бірі (памятник старины). Мұндай аса бағалы мұражайды ескерусіз-елеусіз қалдыруға бола ма? Қолымызда барды сақтай алмасақ, елдігіміз қайсы? Осы үйде Абайдан бастап өткен ғасырдың жақсысы мен жайсаңдарының, әр ұлттың өкілдерінің ізі жатыр емес пе?

	Алашорда қозғалысының басшы көсемдері: Әлихан Бөкейханов, Міржақып Дулатовтар тұрған үйді қасиеттемей қалай ұмытамыз? Халқын сыйлап жұмыс атқаратын Семей облысының әкімдеріне бұл үлкен сын. Комиссарская, 132 үйдің қабырғасына мемориал тақтасын орнатса қандай жарасып тұрар еді. Бұның бәрі ықыласы бардың қолынан келетін абыройлы шаруа жастарға көрсететін үлгі-өнеге болар еді.

	Біз секілді, Алашорда азаматтарынан қалған ұрпақтарының ұсынысы орындалмай қалмас деген ойдамыз.

	– Гүлнар апай, «Жұлдыз» журналында мен поэзия бөлімін он жылдай басқарған едім. Сонда бір күн Шәкір Әбенов ағамыз «ТЖӨ» деген айдармен бір топтама өлеңдерін әкелді. Мен: «ТЖӨ» деген не? – дедім ақсақалдан. Шәкір ақсақал: «ТЖӨ» – «Түрмеде жазылған өлеңдер», – деді. Біз сол топтамасын бір сөзіне тиіспей толығымен басып, оқырман жұртшылықтың алдына тартқанбыз. Мен бұны сұрап жатқаным, Семейге алпыс алты жылдан кейін атбасын тірегенде, Шәкір ақсақалмен жолыға алдыңыз ба?

	– О, не дегеніңіз, айналайын. Әдейі арнайы барып жолықтым. «ТЖӨ» – «түрмеде жазылған өлеңдер» дегеннен шығады. Шәкір ақын – Шәкеңмен жолығар алдында Семей түрмесіне бардым. Шынында да, тағы бір көргім келіп жүрген орын – Семей түрмесі еді, амал жоқ, Рахат інімді тағы да мазалауға тура келді. Бұл түрмені де таптық, ойлаған түрмем болмай шықты. Жылы жүзді күзетшіден: «Қарағым, бұдан басқа ескі түрме бар ма?» – деп өтіндім. «Апай, ескі түрме осы жерге таяу, мына бұрыштан айналсаңыз, көресіз, бірақ түрме бұзылғалы жатыр», – деп, қасымызға біреуді қосып жіберді. Сөз етіліп отырған Семей түрмесі – ХІХ ғасырдың бас кезінде патшаның әмірімен салынған екі қабатты түрме, оны жұрт «ақ түрме» дейтін. Бұл жайлы сөз етуімнің жөні мынадай: 1906, 1910, 1911,1922 жылдары қазақ халқының біртуар ұлдары, алашорда өкіметінің басшы көсемдері: Әлихан, Ахмет, Міржақыптар сол жылдары Семей түрмесінде бірнеше рет қамауға отырып шыққан. 1922 жылы Әлихан, Міржақып екеуі осы түрмеде отырғандарын естелігімде келтіргем, қайталамай-ақ қояйын. Осы түрмеде кімдер тұтқын болмады дейсіз? Жазушы Федор Достоевский, басқа да саяси тұтқындардың қорлық көріп, азап шеккен түрмесі осы. Іздеген түрмені тани кеттім. Шынында да, түрмені талқандап бұза бастапты, ескі торлы терезелері аңған-саңғал үңірейіп тұр, төңірегі қоқырсып, шашылып жатыр.

	Баяғыда, өзім кішкентай болғандықтан, түрменің қарсы алдында тұрып қарағанымда, бұл түрме маған өте үлкен, биік көрінетін. Бірақ олай емес, кәдімгі екі қабатты үйлерден айырмасы жоқ, үйдің сырты әктелген (сондықтан болар «ақ түрме» аталуы).

	Қасымдағылармен түрмеден алысырақ тұрып қарадық. Көзім жоғарғы қабаттан темір торлы екі терезеге түсті. Кісінің ойына не келмейді? Әкелеріміз бұрынғыдай қарап тұрған секілді елес берді. «Жүр, Шолпан, жақын барайық», – деп, түрменің жанына келдік. Көңіл шіркін алай-дүлей, әкелеріміздің иістері сіңіп, іздері қалғандай күй кешіп, қабырғаларға басымызды тигізіп, қолымызбен аймалай бердік те, көз жасымызға ерік бердік.

	Бұл қалпымыз Халила Омаров түсірген «Міржақыптың оралуы» фильмінде көрсетіледі.

	Енді Шәкір ақынға келейік...

	Машина тоқтаусыз жүріп келеді, бір жерден өтіп кеткенімізде, Рахат: «Анау жолда қалған – Құндызды, сол ауылда белгілі ақын Шәкір Әбенов тұрады», – демесі бар ма? «Жолымыз түскен екен, кейін бұрылып, Шәкеңе барып сәлем берейік, өте шыққанымыз жөнсіз болар», – дедім. Құндызды ауылының Ш. Әбенов атты көшесімен жүріп үйіне келсек, Шәкең жоқ. Әне-міне дегенше бір көшенің бұрышын айналып келе жатқан үш кісіні көрдік. Ортадағы Шәкеңнің өзі. Жүрісі ширақтығына сүйсіне қарап тұрып, біз де қарсы алып сәлемдестік: «Балалар, ат шалдырып үйге кіріңдер, қонақ болып аттаныңдар, – деп, біреуді: – Әй, қарағым, қонақтарға қойымды сойып бер», – деп айқайлап шақырып алды. «Оныңызға, ата, рақмет, әуре болмаңыз, тек Сізге сәлем бергелі бұрылдық. Аягөзге жетіп, Алматы пойызына үлгеруіміз керек», – дедік. «Онда қолымнан дәм татыңдар», – деп, үйдегілерден құрт-ірімшік, май алғызды. Шәкеңді естуім болмаса, бұл сәт бірінші кездесуім.

	Шәкір ақын – жергілікті көне көздерінің бірі. Семейде болған арыстарымызды, елдегі шонжар мықтыларды көзімен көргеніне, білетініне шүбә келтірмейтін. Кім біледі?

	Тоқсаннан асқан жасында ұмытып та қалуы мүмкін. Ой-өрісін сынамаққа Маратқа: «Сен Әлиханды көріп пе екен?» – сұрап дедім. Шәкең: «Әй, шырағым-ай, о не дегенің? Әлекеңді білмейтіндер жоқ шығар. Әлекең Заречная слободкада (Алаш қаласы) тұрғанда Шәкәрім қажымен талай рет үйіне барғам, ол кезде мен Шәкеңнің атқосшысымын, қасында жүретінмін».

	Марат енді: «Міржақыпты білесіз бе?» – дегенде, Шәкең есіне бір нәрсе түскендей жымиып: «Балам-ау, Жақаң кеше көргендей көз алдымда тұр емес пе, ол кісі біздің елде сот болып істеп жүргенде, оқшау жерге оңаша киіз үй тігіліп, жұмысын сол үйде жүргізетін.

	Қасында көмекшісі Сапекең (Сапарғали Бегалин), жасақшы милициялар жүретін. Ауыл іші ығы-жығы, соттасуға келгендердің тұсаулы аттары маңайда жайылатын. Жақаң жүргізген сот тергеуі ұзаққа созылмайтын. Айыпкердің қылмысы, жазығы болды ма – бәрін таразының екі жағына теңдегендей, істің барысын қарап әділ, заңға сәйкес үкім шығаратын. Жақаңның парасатты ақыл-ойы, шешендігіне жұрт сүйсінетін, шығарған үкіміне дән риза болатын.

	Менің жігіт шағым. Бізге Жақаңның маңайына бару қайда! Тек ауыл күтушілері қонақ қыларда жайылған дастарқан басында отырған Жақаңның қолына су құйып, сүлгі тосуымызға мәз болатынбыз, оны өзімізше үлкен мәртебе санайтынбыз», – деп үндемей қалды.

	Енді Маратқа: «Менің мамамды көрді ме екен?» – деп сыбырладым. Марат: «Ата, Сіз Жақаңды біледі екенсіз, ал ол атамыздың зайыбы туралы не айтар едіңіз?» «Жақаңның жамағатын – Гаяны білгенде қандай! Шыңғыстаудағы Өкеағаң (Өміртай Ақбердин) ауылында, Тұраш (Тұрағұл Абайды) ағамыздың үйінде, Семейде өткен отырыстарда бірге болғаным бар. Гая-Гайнижамалдың пормасы қандай өзгеше еді, жанары үнемі күлімсіреп, нұрланып тұратын сүйкімді, сұлу келіншек болатын. Ақжарқын мінезді, бауырмал Гаяны жұрттың бәрі сыйлайтын. Өте сәнді киінетін, ойын-сауықтарда жап-жақсы даусымен ән салатын өнері де бар-ды. Гая өзінің сіңлісі Гуляны қасынан қалдырмайтын, кішкентай Гүлнарының жанына Өкеағаңның Әзенін қосып, достастырып бірге ойнайтын.

	1923 жылы Әзен мен Исламбек ағасы екеуін Орынборға алдырып оқытқан. Әзенді туған баласындай тәрбиелеп, білімге қол жеткізген – Дулатовтар еді ғой», – деп әңгімесін аяқтады.

	Шәкеңнің білмейтіні болсайшы, білетін кісілерінің бәрінің де аты-жөніне дейін, кімдердің кім болғанын, қай жерде кездескенін қаз-қалпында ұмытпай, әдемілеп сөз етуінің өзі не тұрады? Шіркін, көз көргендерге не жетсін! Мына деректерді естіп тұрғанымда, қуанғанымды жасыра алмадым. «Ағаның жанына келіп: «Баяғы кішкентай Гүлнарың – мына мен боламын», – деп ағаны қапсыра құшақтадым да, қайтадан сәлемдестік. Ш. Әбенов ақынмен кездесу сәтін таспаға жазып не суретке түспегенімізге осы күні қатты өкінемін».

	– Сурет демекші, Гүлнар апай, мына кабинетіңізде де, үлкен бөлмеңізде де Әлихан Бөкейханның, Ахмет Байтұрсынұлының, Міржақып Дулатұлының суретімен қоса, Әбен Сатыбалдиевтың да суреті бірге тұр екен...

	– Иә, айналайын, Әбен Сатыбалдиев менің жұбайым ғой. Менің оның суретін қатар іліп қоюма себеп, қаншама «халық жауы» десе де: «Гүлнар Міржақыпқызы Дулатова» деген фамилияны қатыгез заманнан, қасіретті қоғамнан қаймықпай қалай алып жүрсем, Әбен де мен сияқты «Алашорданың, халық жауының күйеу баласы» деген ауыр тауқыметтен қаймықпай, қасқиып қарсы жүрген адам. Әбен өзі тумысынан ақынжанды еді. Менің адам баласына бермес қайғы-қасіретімді түсініп, Әбен маған арнаған «Гүлім-ай» өлеңінде:



	Зұлымдықтың көрдің талай тепкісін,

	Өмірге сен туған күннен кектісің.

	Қанша улы шер қатса дағы ішіңде,

	Сездірмеуші ең өзгертпестен сырт пішін,



	– деп жазған. Әбен ағаң осы күні тірі жүрген, кейбір «азаматпын» деп жүрген адамдардан талай таяқ жеген. Сонда да оларға көз қылып: «Мен Дулатованың шоферімін», – деп, өзінің жеңіл машинасын жүргізуші еді. Ахаңдардың, Міржақыптың күйеу баласы болғанын мақтаныш ететін. Өзі әрдайым өлең жазатын. Жинақ етіп баспаға апарса: «Сталин жоқ! Мұның Сталині қайда?» – деп, өлеңдеріне дүрсе қоя беріпті. «Жүрегім қаламаған нәрсені қалай жазам?» – деп, кейін өлеңді біржола қойып кетті. Бірақ кейде ара-тұра өзі үшін жазып тұрды. Не істесе де, елім-халқым деп жасап, Алаштың бірлігі үшін үн қосқан, өзі бас боп күрескен Міржақып Дулатұлының алдында Әбең өмір бақи табынып өтті. Кандидаттық қорғарда, архивтерден жасырып жазып алған Ахаң, Міржақыптардың өлеңдерін, дүниелерін кейін кітаптарына пайдаландық қой. «Алаш азаматтары түбінде ақталады, сен осы бастан білгеніңді жазып қалдыра бер, болмаса мендей хатшың тұрғанда, маған айып жаздыр», – дейтін. Кезінде оған мән беруге мұрса берді ме тыңшылар. Басқан аяғымызды аңдыды. Сөйтіп, Әбең дүниеден өтті. «Міржақыптың Аманкелдінің қазасына да қатысты бар» деп кезінде мазаны алды ғой...

	– Жақында – биыл, оқыған шығарсыз, «Ақиқат» журналының 5-санында Сәбира Иманбаеваның «Аманкелді Имановтың өлімі» деген мақаласы шықты. Сонда: «Жоғарыда келтірілген мәліметтер А. Иманов пен Таранның оқыстан қаза болуына Дулатов Міржақыптың жеке басының кінәсі жоқ» деп ой қорытуымызға айқын дәлел. Әрине, бұл оқиғаға М. Дулатовтың ешқандай қатысы жоқ деуге келмейді. «Бұл мәселеге М. Дулатовтың тікелей қатысы бар. Өйткені, ол Алашорданың Торғай әскери бөлімінің белді, белсенді басшысы болған. М. Дулатовтың сол аласапыран уақытта қазақ халқының автономиясына қол жеткізу мақсатында...» деген сөз бар.

	– Солай болса, солай шығар. Міржақыптың ықпалы болса болар. Ол кінәні өз мойныма ала алмаймын. Өйткені 1970 жылға дейін күмәнданумен келдім... Бір күні үйге Аманкелдінің баласы Шәріп Иманов келді. Келген кезде, ол да сес берді, мен де сес бердім... Содан кейін түсініп, шай ішіп, тамақ ішіп, біраз әңгімелестік. Сөзіміз жарасты. Кетерде мен сұрадым: «Әкеңнің құнын кімнен алдың?» – дедім. Ол: «Әкемнің құнын Әбдіғаппардан алдым», – деді. Сол сөзбен қоштастық. Келу себебі, «әкемнің суреті оқыған адамның үйінде болып қалар» деген үмітпен келген екен...

	– Иә, апай, сөзімізді «Оян, қазақтың» дүниеге келуіне 90 жыл толуына орай өрбітіп едік. Көп нәрселер айтылды. Бәрін қамту мүмкін емес. «Қазақ халқының бұрынғы һәм бүгінгі халі» деген өлеңінде:





	Міржақып, неге отырсың қалам тартпай,

	Бөйге алмас болғанменен жүйрік шаппай?

	Шамаңды көдөри хал көрсетсеңші,

	Байғұс-ау, оянсаңшы қарап жатпай,



	– деп, ақын бүткіл халқына: «Оян, қазақ!» деп жар салды. Біз бүгін де құдіретті үнге құлақ түреміз... Гүлнар апай, сөз соңында не айтар едіңіз?

	– Сөз соңында айтарым, айтылар сөз көп, бірақ түйіп айтқанда, Семейде ескі ескерткіштердің бірі – (Комиссар көшесіндегі 132) аса бағалы мұражай бар. Бағалы мұражайды ескерусіз, елеусіз қалдыруға бола ма? Қолымызда барды сақтай алмасақ, елдігіміз қайда? Осы үйде Абай бастап, өткен ғасырдың жақсысы мен жайсаңдары өртүрлі өкілдерінің ізі жатыр емес пе?

	Алашорда қозғалысының басшы көсемдері: Ә.Бөкейханов, М.Дулатовтар тұрған үйді қасиеттемей қалай ұмытамыз? Мұның бөрі ықыласы бардың қолынан келетін абыройлы шаруа. Жастарға көрсететін үлгі-өнеге болар еді. Біз секілді Алашорда азаматтарынан қалған ұрпақтардың ұсынысы орындалмай қалмас деген ойдамыз.

	Сөз соңында айтарым: Кешегі сөз – «Оян, қазақ!» болса, енді оянған халыққа айтар бүгінгі сөз – «Ойлан, қазақ!» Осы – менің түйіп, тұжырымдап айтарым!..

	«Ақиқат» журналы, № 9–10, 1999 ж.





АЛАШ АРЫСТАРЫНЫҢ СӨНБЕС ШЫРАҒЫ




	Еліміз егемендік алғаннан бері қазақ тарихының көп беттері қайта ашылып, жылдар бойы жабық жатқан шындыққа көзіміз жете бастады. Жаңа мағлұматтардың ашылып, жаңарып шындыққа айналған кезеңі. Әрине, өтпелі кезеңде тарихта өткен ұлылардың бірден көпшілікке танылуы мүмкін де емес еді. Сондай кезеңдердің өзінде қазақтың жадысында жатталып қалған Сөкен жырлары, Мағжан жырлары Алаш тұлғаларының туындыларын зерттеуші өдебиет қауымы мен көнекөздер болмаса, жастарға бұл жағдайды түсіндіру, насихаттау мүмкін емес еді. Себебі зиялы қауымдардың үрейленіп, кеңестік қара түнектен босанып, еркіндік алып, ой-өрісінің бостандығы жетілмеген кез. Ұзақ уақыт бойы бірін-бірі кемсіткісі келсе «халық жауының баласы ғой» деген сөзден, бойына сіңіп қалған ащы үрейден құтыла алу оңай болған жоқ. Қазақ халқы басынан кешкен нәубет оқиғалары (шаруаларды ұжымдастыру, 1921–1922, 1932 жылдардың аштығы), 1937 жылғы «халық жауы» науқаны ұлт дағдарысы үшін қандай қымбатқа түскені тарихтан белгілі. Сол бір науқандар тұсында құрбан болып кеткен тұлғаларымызды еске алу, олардың азаматтығы мен істеген істерін жария ету, жастарға үлгі ету бүгінгі бостандық алған заманда ерекше қажет екені өзінен өзі түсінікті, көнекөздердің естеліктерін, ақпарат деректерін пайдалана отырып, еңбектеріне жасалған талдаулар жастардың ойын оятуға, болашаққа жол сілтеуге пайдалану ісі жаңа тарих алдындағы ұлағатты шара болмақ. Отандық тәрбиенің негізі де осылардың еңбектерінде жатыр. Осындай жағдайды ойлаған кезде Гүлнар апайдың әке жайлы толғанысы, оны жоқтауы, оны ақтауы ғасырға жуық уақыт бойында арманына айналған шындықты болашақ ұрпаққа жазып қалдыруы – үлкен тарихи мұра. Тіпті зерттеушілердің өздері біржақты талдап, Алаш ұлыларының ойын теориялық ел бостандығының қағидасы қашан, қайдан туындады, не үшін, себебі мен салдары ашылмайды. Тек қана үзік-үзік мағлұматтармен шектеледі. Ал Гүлнар апайдың үш бірдей кітабында әке тағдырын, оның қойған мақсатын, оның негізін талдай отырып, біздің күнделікті көріп жүрген көптеген үлкен ғалымдардың арғы аталарының кім екенін білгенде, таңданбау мүмкін емес. Соның бір үлкен мысалы – Жәнібектің тұяғы Бірімжанов Батырбек – химия ғылымының докторы, академик. Оның анасының шыққан тегінің кім екендігін оқығанда, өз әкесінің айналасында жүрген зиялы адамдардың кім екендігін, бүгінгі күні қандай еңбек сіңіргенін, біздің кіммен араласып жүргеніміз таңғаларлық жайт.

	Қазақтың қазіргі білім мен ғылымына жүйелі түрде еніп жатқан ұлт тағдырын ғасырлар бойы қалыптастырған жеке тұлғалар жайында қазақ радиосы үзіп-жұлып айтып жүр. Әсіресе «Алаш» деген атау жайлы Қытайдан келген үлкен бір дуалы ауыздан «алаш» сөзін талдап «ала» – киіз үйдің белдеуін бастыртатын арқан, бала тұсауын кесетін ала жіп жайлы сөз қозғағанда, соның негізгісі ақ пен қараның қосындысын біріктіріп, жалпы философиялық ой тербенісінен «ала» деген атау жайына көп мән берді. Қазақтың мәтелінде «адалдығын атағанда, ала жіпті аттамаған» деп атайды. Тіпті кейде қазір алаштың азаматы деп атайды. Сонда «Алаш» деген сөздің төркінін түсіну үшін көптеген түркі әлеміндегі «алаш» деген ұғым, оның өзгеруі, белгілі бір үлкен ауқымды ұғымда айтылып жүр. «Алаш туы», «алаш азаматы» осыған қарағанда «алаш» деген сөз «қазақ» деген сөздің баламасы емес пе екен? Ал «Алаш Орда» деген атау қашан қалыптасты, оның мақсаты неде?

	Кеңес Одағы кезіндегі қазақтың бетке шығар зиялыларын Алаш партиясында болған деп қазақтың жауы ретінде түсіндірілді. Сол Алаш азаматының көбісі 1937 жылдары ұсталғандары ұсталып, ұсталмағандар қиыншылықта өмір сүрді. Олар Алаштың мемлекет болуының теориялық тұжырымдамаларын айта отырып бағыт берген. Сонымен бірге ең алғаш Қазақстанның шекарасы жайлы құнды мағлұматтар қалдырған. Алаш азаматы жайлы тарихты зиялы қауым жазып жүр. Бірақ оның барлығы хронологиялық фактілерді анықтаудан аспайды.

	Соңғы жылдары «Алаш» жайлы, Алаш қайраткерлерінің саяси көзқарастарын, мемлекет болудың болмысын анықтауда жасаған істерін, әдеби мұраларын насихаттауда, олардың еңбектерін талдауда жалпылама қарастырылады.

	Кеңес дәуірінде түсірілген деректі фильмдерде қазақтың ұшқары, жұпыны, өртеніп, көшіп жатқан ауыл көрінісін бейшаралық күйде жабайы Аустралияның аборигендері ретінде көрсетеді. Мұндай көріністер біздің ұлттық қалыптасқан дәстүрімізді, әдет-ғұрпымызды ашпайды. Ал, шындығында, біздің салтымыз, дәстүріміз, ауқатты байлар мен болыстардың тұрмыс-салты мүлде өзгеше болған. Ол Міржақыпқызы Гүлнардың жазылған еңбектерінде молынан келтірілген. Кең далада еркін өскен қазақтың ескі өмірін, ауылын көрсететін киноларда ылғи бір жұтап қалған жұртты, жүдеу, ұсқынсыз киінген адамдарды ғана таңдап алатыны бар ғой. Гүлекеңнің көрген, әңгімелескен елі де, оның әдемі табиғаты да, мейірбан, жаны жақсы адамдары да, қазақтың қашаннан ел болған тарихынан, салт-дәстүрі мен тұрмыс-салтынан өзгеше дерек ұсынады.

	Гүлнардың шілдеханасында үлестірілген күміс сақина, білезіктер, алтын алқалар, алтын теңгелер, жібек маталар – кедей, тексіз елдің салтына ұқсамайды. Қызды әлпештеу, ұзату, киіндіру, азаматтарымыздың өзгеше киінуі Алаш ортасында батыс елдері салтынан бір кем сияқты емес. Үлкендері мен әйелдерді, жас балаларды пәуескеге мінгізіп, жастары салт атпен қоршай жүрген көштің салтанаты қандай?

	Үшқан ебелек, желмен жарысқан қаңбақ, ошақ қасында етек-жеңі жыртық, қазан сапырып жатқан бейшара қатын-қалаштан біз қашан құтыламыз? Үлттық ерекшеліктерімізді, байлығымызды қашан көпке көрсете аламыз? Ұлыларымызды қашан ұлықтаймыз? Шешен-билеріміздің әділеттілігін, ұлы аналарымыздың ұлағатын қашан дәріптейміз?

	Алаш қайраткерлерінің еңбектері тек саясат үшін хронологиялық ұғымда зерттеледі. Кімді зерттесек те, біз олардың өмірі мен еңбегін ұлттық тұрғыдан кең қарастыруымыз керек. Кешегі Шоқан Уәлиханов та қазақтың ұлылығын, елдігін дәріптеген, әлемге танытқан данышпанымыз еді. Оны орысшылдық идеясымен шектеп қойдық. «Сұлтан», «аға сұлтанның баласы», «орыстың жансызы» деп таныдық. Шындығында, ол ұлтының тағдырын ойлап арпалысқан, орыс ғалымдарын біліктілігімен мойындатқан, қазақты көтеруді арман тұтқан қайраткер еді ғой. Еңбектерінде осы идея тұнып тұр. Ол елдің тарихын, табиғатын, болмысын танытуға, оларды басқа жерлермен салыстыра отырып зерттеуге күш салды. Орыстың прогресшіл ойшылдарымен бірге қызмет етті. Оның қазақ жері туралы зерттеуі күні бүгінге жетіп, маңызын жойған жоқ. Өзен-көлдердің, тау мен жазықтардың, басқа да географиялық объектілердің сипаттамасы адам таңғаларлық әрі өте дәл. Осыларды жастардың бойына ұлттық намыс, жігерлілік таныту үшін пайдалану неге сұранысқа кірмейді?

	Алаш қайраткерлерінің еңбектеріне де осы тұрғыдан келу керек. XX ғасырдың басында орыстың географиялық қоғамы «Полное географическое описание нашего отечества» деген сериямен 20 том кітап шығарды. Соның XVIII томы «Киргизский край» (1903), XIX томы «Туркестанский край» (1913) деп аталады. Соның алдыңғы томының «Қырғыз өлкесінің тарихи тағдыры және мәдени жетістіктері» атты тарауын жазуға Әлихан Бөкейханов қатысқан. Осы орайда, мен өзім қазақ табиғатын зерттеуші ретінде 1960 жылдары В. И. Ленин кітапханасында сирек қорда (редкий фонд) 1903 жылғы «Бүкіл ресейлік энциклопедияның» 18-ші томында қазақтың географиялық мағлұматын қарадым. Сол «Бүкіл Ресейлік энциклопедиядағы» фонд бөлімінде Әлкей Марғұланмен таныстым. Осы материалды қарап отырғанда, маған Әлкей Марғұлан:

	– Менің көптен қолыма түсіре алмай жүрген кітабым еді (ол кезде мұндай сирек фондыдағы кітапты алу оңай емес еді), маған бере тұршы, қарап берейін, – деп, бірер сағаттай сол кітапты алды. Кейін үзіліс жасап, маған таянып: «Түскі асқа барайық», – деп ұсыныс жасады. Тамақ үстінде сол кітап жайлы менен сөз тартып: «Бұл еңбектерді қайда пайдаланасың?» – деді. Мен ол кісіге А. И. Седельниковтің Қазақстанның геологиясына сипаттама бергенін, оның келтірген геологиялық жыныстарының таралуының қате екенін, жасаған картасында тек «девонның» бояуы ғана берілгенін, оны мен кейінгі Кеңес дәуріндегі геологиялық жыныстар таралуының жетістіктерімен салыстырып, оны кейінгі Қазақстандағы геологиялық мағлұматтармен беретінімді айттым. Одан соң: «Әлеуметтік географиялық сипаттамсын Ә. Бөкейханов жазған екен», – дедім. Сонда маған Әлкей Марғұлан: «Қарағым-ау, бармайтын, баспайтын мағлұматтар ғой, Бөкейхановтың кім екенін білесің бе?» – деп, ол жайлы маған жайлап, баяу үнмен бірталай қысқаша мәлімет берді. «Тағы қандай архивтерде материалдар қарап жүрсің?» – деді. Сонда мен: «Центральный Военный архивте Шоқанның картографиялық еңбектерін зерттеп жүрмін», – дегенде, маған ол кісі: «Шоқанның туған жылы күні бүгінге дейін әртүрлі болып жүр, өз қолымен толтырған өмірбаянында жылы, туған жері жазылған ғой, сен соны маған анықтап берші», – деп сұрады. Кейін, Ә. Марғұлан еңбектерінде Шоқанның туған жылын жазғанда, маған сілтеме жасапты.

	Ә.Бөкейханов оған дейін де XIX ғасырдың 90-жылдары Солтүстік және Орталық Қазақстанды зерттеген. Ф.А.Щербинаның экспедициясының құрамына кірген, «Павлодар уезі», «Қарқаралы уезі» атты тарихи-географиялық еңбектер жазған білімпаз ғалым екен. Осыдан кейін-ақ орыс ғалымдары Әлекеңді осы тәріздес зерттеу жұмыстарына ылғи да қатыстырып отырған. 1903 жылы ол Сібір теміржолы бойын зерттеушілермен бірге «Далалы өлкедегі қой шаруашылығы» атты еңбек жазған.

	Осы кезден басталған Ә. Бөкейхановтың орыс ғылымымен байланысы ол куғындалып, Мәскеуде үй қамақта отырған кезіне дейін үзілмеген. СССР Ғылым Академиясы автономиялық және одақтас республикаларды зерттеу үшін құрған арнайы комитетке мүше етіп, оны экспедицияларға қатыстырған. Ол Батыс Қазақстанды зерттеп, «Адай уезінің қазақтары» (1927) атты кітап шығарған. 1910 жылы Санкт-Петербургте Әлиханның «Қырғыздар (қазақтар)» деген еңбегі жарық көрген. 20-жылдар ішінде «Сұлтан Кенесары Қасымовтың тарихы туралы мәліметтер», «1916 жылғы ұлт-азаттық көтерілістің тарихы жайлы» (1916–1926) деген еңбектері басылған. Ғылыми ортада ғана таныс, жалпы халық естімеген осы еңбектерді Қазақстан жастары неге білмейді? Ел тану, жер тану, ұлттық намыс дегендердің төркіні осы ұлт санасына сіңеді.

	Гүлекең естеліктерінде әрбір қаны бар қазақты осындай ойға жетелейді. Автор Алаш арыстары не үшін күресті, мұрат-мақсаттары қандай еді? деген сұрақтарға жауап іздейді. Ол келтірген естеліктеріндегі қуғын-сүргінде жүрген азаматтарымыздың, кісі үйінде қалған ана мен баланың күйін көргенде, жаның ауырады.

	– Біз Орынбордан шыққаннан бері еш жерде ұзақ тұрақтамаппыз. Есімді еміс-еміс білетін кезімде өзіміздің бірінші ауылда болдық. Одан кейін Торғай қаласында, енді Атбасарға келгеннен көрген күніміз сол баяғы Торғайдағы тұрмысымызға ұқсас сиқты. Бұлар да бізді тірі жанға көрсетпей неге тығып отырды, сен папаңның атын айтып қойма, бөтен біреу: «Кімнің баласысың?» – деп сұрай қалса, «Шубайдың баласымын» дегізіп неге үйретеді? Анам бұрынғыдай емес, күрсіне береді, төсек тартып жатып қалатын болды. Көздері де қызарып жүреді, – дейді. Гүлнардың бала күні, отбасы осылай күн кешкен.

	Шыңғыстауда Хасен (Қожа) бұларды Қоянды жәрмеңкесіне алып барады. Жәрмеңкеде көргендері Жаяу Мұса, Әміре Қашаубаев, Жұмат Шанин, Иса Байзақов, Қалыбек Қуанышбаев сияқты өнер саңлақтарының ойынын көру, әндерін тыңдау. Қажымұқанның циркте көрсеткен күш-қайраты жалпы көппен бірге бала Гүлнардың санасында да өшпес із қалдырды. Бұл – аталған дарындардың өнерін көрген адамның соңғы естеліктерінің бірі болар. Өмір бойы қашқындықты-куғылықты жағдайда жүрген Жақаңның (Міржақып Дулатұлы), оның отбасының беймаза тіршілігі олардың тағдырына қаншама жағымсыз із қалдырғаны кітапта дәйектілікпен баяндалып, оқырман жүрегінде де аянышты сезім қалдырады. Анасы Ғайнижамал Гүлнардан кейін де Абылай, Халида, Науан, Әлібек сияқты балаларды өмірге әкелгенімен, солардың бірі де өсіп, ержетуге жетпеген. Мазасыз өмір, ата-анасының жүйкесін тауысқан тағдыр балаларды ерте шетінеуге мәжбүр еткен. Мұндай тағдыр қандай аянышты. Содан қалған жалғыз қыз, солардың қызметін атқарып, артын түгендеп, бір ұрпақтың емес, бүкіл халыққа түскен ауыртпашылықты жазған.

	Мұны еске алуыма Гүлнар тағдырымен бірге естеліктен Бірімжанов отбасы жайындағы әңгімелер қозғау салды. Бұл отбасын мен де аздап білуші едім. Шақшақ Жәнібектің тікелей ұрпағына жататын қазақтан шыққан алғашқы заңгерлердің бірі (Қазан университетін алтын медальмен бітірген), I, II думаға депутат болып сайланған Ахмет Бірімжанов 20-жылдары Орынборда қызмет істеп, Міржақыптармен дос, туыс, жерлес боп, бір бағытта қоғамдық істерге араласқан кісі болыпты. Соның науқастанып, қайтыс болуы бүкіл қазақ қауымына, оның ішінде, ұлы зиялыларға аса ауыр тигені жайлы Гүлекең толық суреттеген. Кейін оның балалары Батырбек, Мұрат, Іңкәрмен аралас болған апайдың олардың кейінгі тағдыры, нағашылары – Сейдалиндер, анасы Гүлжауһар Әлмұхамедқызы Сейдалина-Бірімжанова, Батырбектің үйлену тойы жөніндегі әңгімелері де жеке адамдардың азаматтық тұлғасын танытарлық детальға бай. Қазақстандағы химия ғылымы ардагерлерінің бірі Баташ ағаны, оның жары Әнелді білетінбіз. Інісі Мұрат сауда жүйесінде менің апам Дәмеш Бейсеновамен бірге қызмет атқарған. Мен Гүлекең сөз еткен Нәбия Сарыбаеваны, оның ортасын да білетін едім. Көп нәрсе еске түсті.

	Гүлекең өзінің жас кезінде түскен көп фотосуреттерін сақтаған екен. Олар жоғарыда айтылып отырған әңгімелердің куәсіндей көрінеді. Сол жылдардың тарихын, адамдарын еске алғызады.

	Сол сияқты естелікте бірге өскен, ол физматта, мен Қазақ педагогикалық институтында курстас Сафурамен (кейін Серағаңның (С. Қирабаев) әріптесі Балғабек Қыдырбекұлының жары, ал мен Серікке тұрмысқа шығып) бір кезеңде тату-тәтті өмір сүрдік. Сафура кейін мектеп директоры болды. Отбасымен жақсы араластық, Балғабек қайтқаннан кейін де оның балаларымен хабарласып жүрдік. Бірақ мен Сафурамен қанша араласып жүрсем де, Сафураның Алаш тұлғаларының қатысы бар Сейдалы Оразалиннің қызы екендігін, Ресейге жер аударылғанын, қиыншылық көргенін білмедім. Балғабектің жары және өзімнің курстасым ретінде оны қатты сыйлайтынмын. Бір кезде қиыншылықта, жоқшылықта өскен Сафура үлкен азаматтың жары. Қызы Балнұр – композитор, балалары ғылым жолына түскен азаматтар. Сафура екеуміздің үзілмес жолдас болуымыздың арғы түбі сабақтас. Мен Сафурадан кімнің қызы, ол менен кімнің қызы екенімізді сұрамағанбыз. Осы жайлы, ұзақ жылдар бойы араласып жүрген жаныңа жақын азаматтардың кім екендігін жаңалық ретінде Гүлнар апайдың естелігінен тауып, алтынның сынықтары екендігін білдік.

	Кейінгі көрініс тауып жүрген елін, жұртын, отбасын ардақтаумен бірге қазақ қыздарының ер баласынан гөрі ел тұлғаларын тек өзінің әкесі ретінде ғана емес, халқының ұлттық бірлігін ойлаған, болашағын болжаған, тарихын шындықпен дәлелдеп, арманына жете алмай кеткен ел тұлғасы болған әке парыздарын қыздары халқына қайта қауыштыруда. Әкесінің армандап кеткен ұлт-азаттық ойларын, тұжырымдарын бүгінгі күнде деректі мәліметтермен еліне қайта қауыштырған қыздар аз емес. Соның бірегейлері Е. Бекмаханова әкесінің еңбектерін, Гүлнар Дулатова әкеден жалғыз болғанымен, бүкіл әкесінің маңындағы қоғам қайраткерлерінің ойлаған ойын, қалдырған мұрағаттарын ұлттың болашағы жайлы ірі тұлға ретінде халқына баға жетпес құнды мәліметтермен әкелерінің ойларын тірілтіп, артындағы қалған ұрпақ міндетін атқара білген қыздар.

	Гүлнар бір әке тағдыры ғана емес, бүкіл бір ғасырдың зиялы қауым топтарының, әсіресе Алаш азаматтарының қалдырып кеткен ұлт тағдырының қағидаларын талдаумен бірге, олардың өзара қатынасын, отбасын, достығын, қазіргі іс жүзінде бостандық алып жатқан ел тағдырын, болмысын, арманын Гүлнар апай бүгінгі күн тұрғысында талдайды. Іске асып жатқан солардың болжауында, олардың қиыншылық көріп отырса да, біріне-бірі көмектесіп отырған тұлғалардың бала кезінен ойларын, түсінігін, достығын көрген қиыншылығын біреуден естіген емес, өзінің көзі көрген қалтқысыз, шынайы деректермен баяндаған. Азап шеккен ер-азаматтың көтере алмаған жүгін арқалаған, бүгінгі күні тоқсанның алтауына келіп отырған Гүлнар апайдың алып тұлғалар жағдайында үш кітапта бірімен-бірі сабақтасып жатқан ұлы тұлғалардың көрінісі, талдауы ғажайып. Біздер көп жағдайда Алаш тағдыры, Алаш азаматтары, Алаш тұлғалары жекеленіп шыққан, айтылып жүрген мағлұматтар арқылы білеміз. Бұл алыптардың тағдырын түсіну үшін, сол кезеңдегі архивтерде сақталған қоғамдық жағдайдың саясатын білу үшін көптеген архивтерге алыс сапар шегіп әрі жабық сол кездегі құпия деректерді іздеу қаншалықты қиын. Сол халыққа, еліне жұмбақ болып келген алып тұлғалардың еңбегін, бір адамның әкесіне деген махаббатын, ұлтжандылығын, көптеген қоғамдық ұйымдардың күні бүгінге дейін аша алмай жүрген алаштар тұлғасын, олардың мақсатын бір адамның талдауы – қазақ қыздарының таңғаларлық ғажайып тұлғасын жасады. Кейде елге атағын шығару үшін атақты бай не оның сүйеніші, «құдіреті» болу керек.

	1950–1970 жылдары үш отбасымен жиі араластық. Әбен ағамен Мұқан Иманжановтың үйінде таныстық. Мұқаңның «Менің махаббатым» атты пьесасы қазақтың Академиялық драма театрында қойылды да, спектакльден кейін бәріміз сол үйде жиналдық. Әбекең жолдасы Гүлекеңмен келді. Біз қатар отырып көп әңгімелестік. Саріағаң Әбекеңмен бұрыннан «Социалистік Қазақстан» газетінде танысқан екен. Алғашқы көргенімде – Әбекең басқалардан маған өте сыпайы ілтипатты, бойшаң, ақ сары келбетті сөзге сараңдау көрінді. Сол кеште домбыра тартып баяу дауыспен ән салып отырды. Мұқаң үйі сол кездегі ақын-жазушылардың, зиялы топтың жиі жиналатын орны болатын. (Х. Ерғалиев, М. Әлімбаев, Қ. Жармағанбетов, З. Қабдолов, Ә. Нұршайықов). Бұл зиялылар тек қонақ болып қайту үшін емес, сол кездегі әдебиет пен өнердің мәселелерін, шығармаларын талдау үшін жиналатын.

	Әбен аға өзінің еңбек жолында тосқауылды көп көрген. Содан тағдырына сабырлық пен төзімділікті арқау етіп, өзінің өте сауатты, мінезділігімен жолдастары алдында сыйлылығын – Серағаң жиі айтатын.

	Ал Гүлнар апай – дәрігер сол зиялы қауымның бала-шағаларын емдеп, әйелдерінің ақылшысы болды.

	Әбен аға өз дәуірінің көптеген газет, баспаларында жауапты қызметтер атқарды. Қазақ тілінің жанашыры еді. Орыс шығармаларын қазақша аударушы әрі оны зерттеуші. Ол аударманың көптеген мәселелеріне сараптама жасаған.

	1964 жылы «Қазақ әдебиетіндегі аударма мәселесінің дамуы» атты тақырыпта кандидаттық диссертация қорғаған. 1968 жылдан өмірінің аяғына дейін тұңғыш Қазақ совет энциклопедиясының бас редакторының бірінші орынбасары болып істеді. Әбекең өте сауатты, жан-жақты білімді азамат, осы энциклопедияның ең ауыр жұмысын атқарған ғалым әрі баспагер ретінде өзін елге мойындатқан. Сонымен қатар көркем шығарма жасаумен шұғылданды. Оның «Беласқан» деген романы, әңгіме, повестер, аудармалары өз алдына айтуға болады.

	Әбекең отбасының иесі, ұлағатты әкелік парызын адал атқарып, жарының бастан кешкен қиындығын бірге бөлісіп, арқа сүйер азаматы бола білген – үлкен тұлға.

	Ағайын-туысқандарына көмектесіп, ақылшысы бола білді, оларды тәрбиелеп ел қатарына қосты.

	Әбекең – ұлағатты ұстаз, ардақты жар, балалары сол еңбегін ақтауда. Ұлын ұяға, қызын қияға қондырған бақытты әке!

	Гүлнар апай ұл-қыз тәрбиелеп, олардың жемісін көріп, халқына қадірлі, еліне елеулі қазақтың қарапайым аналық мейірімі мол бәйбішесі ғана емес, ол бүкіл бір ғасырдың бүгінгі таңдағы мемлекет іргесінің қаланып гүлденуіне, дамуына үлес қосқан Алаш тұлғаларының танылуы ешқандай марапат, ешқандай атақ-дәреже күтпей-ақ, бұрынғы қазақ қыздарының арманына жете алмай кеткен, елін, жерін атқа мініп, қолына найза алып, жауынан қорғаған, намысын жоғары ұстаған, еліне, Отанына аңызға айналатын тұлға. Әке парызын, елінің парызын ақтаған, отбасының бірлігін жоғары ұстаған Әбен ағамыздың қорықпай «жаудың» қызына үйленуі, осы азаматтың ақылдылығына, парасаттылығына көзі жеткен ол да ірі тұлғалардың бірі ғой. Гүлнәр апай қарапайым, ойы терең, жаны жайдары, өмірге құштар ұлағатты ана, сырлас апа.

	Гүлекеңнің еңбегінде Алаштың көсеміне айналған Әлихан Бөкейханов бүкіл қазақтың көсемі. Гүлнар апайдың «Әке толғанысы» кітабының үшеуінде де негізгі арқауы әке, әкеге сағынышы, әкеге деген махаббат, айнымас ұлтшыл, қайтпас күрескер, мейірбанды ақылгөй қазақтың сол кездегі болмысын анықтайтын «Оян, қазақ!» деген сол афоризмнің философиялық ұлттың тағдырына қатысты тұжырымдама жатыр.

	Қазір тастанды бала көбейді, қыздар да, ұлдар да жылы алақан көрмей, жетімдік тағдырына байланған кезеңде қазіргі әкелердің ойлануына осы еңбектер ой салмас па екен?! Қыз тағдыры өте күрделі. Соның ұлттық сипатын жоғалтып алу кезінде осындай бүкіл қиыншылыққа төзе сабырлықпен әкенің арманын, оның осы қызықты көре алмай кеткенінің өзі жастарымыздың болашағына тәрбиелік те, ұлағаттық та істің бірі деп қараймыз.

	Гүлнар апайдың үш томдық Алаш тұлғалары жайлы өз көзімен көрген, әкесі Міржақып Дулатовтың Ахмет Байтұрсыновқа, Ә. Бөкейхановқа, өзіне қатысты тек қана көзқарасы емес, олардың көзін көрген, араласқан. Сол кездегі әлеуметтік қоғам жүйесін жан-жақты сипаттайды. Бұл автордың соншалықты жан-жақты талдауы автордың кең ауқымды дүниетанымдылығын білімдегі сауаттылығын тек есте қалғандарын баяндау емес, тарихи тұрғыдан үлкен құнды монографиялық ғылыми еңбек.

	Балалық шағында соларға еркелеп, жылы сөзін естіп есейген біздің Гүлнәр апай тірі көз мұрағат емей немене?

	«Алаштың сөнбес жұлдызы» атты еңбегінде Гүлнар апай көпшілікке онша танымал емес, бірақ олардың «Алаш» қоғамына сіңірген еңбегін, олардың артында қалған ұрпақтары жайлы мол мағлұмат береді. Бұл да өткен дәуіріміздің тарихын жаңартуға, халқының өркениетті мәдениет болғанының, олардың өзара достығын, «Алаш» партиясының идеяларын насихаттап, соның жолында құрбан болған бекзадалар туралы көп мағлұматтар (деректер) берген. Сонымен қатар Гүлнәр апайдың осы жазған естелігінде қазақтың халық әні «Зәурештің» тарихи тұлғаның қызына жоқтау ретінде шығарған мәтін екенін бірінші рет білдім. Бұл Гүлнәр апайдың қазақтың рухани байлығына қосқан үлесі емес пе?

	Отаршылдық саясаттың үлкен бір айғақ көрінісі – күні бүгінге дейін жалғасып келе жатқан үлкен ұлттың кіші ұлтты кемсітуі, олардан шыққан ұлыларды, зиялы қауымды менсінбей, әлі де баяғыша «көшпенділер ұрпағы» деген атау жалғасуда. Оған өзіміздің зиялы қауым да кінәлі – 300 жылғы орыс империясының алдында мүсәпір болудан аса алмай келеміз. Біздегі мәдени мұра, тарихымыздың жаңа беттері ашылған жоқ.

	Гүлнар апайдың үш томдық, соның ішінде, дәлірек айтсақ, «Алаштың» сөнбес жұлдызы» атты еңбегінде қазақтың әдет-салты, киімдері, қазіргі қолданып жүрген сәнді киімдердің үлгісін көрсететін фотосуреттер көп-ақ. Әсіресе жаңа туған баланы орауы, аппақ кружевалы көрпенің ішіндегі жатқан баланың фотосуреті (Гүлнар апайдың туылған кездегі суреті), Міржақыптың жұбайы Ғайнижамалдың 1914 жылы киген көйлегі, 1902, 1869 жылдары Санк-Петербургтегі бекзат-сұлтандардың фотосуреттеріндегі олардың киімдері соншалықты тартымды. Әйел ханымдарының баскиімдері, шаш үлгісі қазіргіден бірде-бір айырмасы жоқ. Мен Гүлнар апайдың мойнынан ерте кезде анам байқаған асыл тастардан тұратын алқасын көргенде, менің шешемнен қалған мұра ғой деп қалды. Қазіргі осы қымбат тасты әшекейлерді өркениетті елдерден алып қызықтаймыз, ал өткен өмірдің көрінісінің байлығын, әдет-дәстүрін біле бермегендіктен, қазақ елінің басынан өткен қиыншылық кездердің жоғалып кеткендігін байқаймыз. Әсіресе қазақтың қыз ұзатқанда киетін қымбат, бағалы тастармен әшекейленген, меруерттермен өрілген үкі тағылған баскиімдерін мұражай сөресінен ғана көреміз. Сол дәуірдегі деректерге қарағанда, қазақ қыздарының бетін бүркемеген, өздерін теңдікте, еркіндікте ұстағанын көреміз.

	Қазір біздің жастарымыз қазақ халқының байлығын, мәдениетінің тарихын білмегендіктен, дүмше-діншілердің ағымындағы басын жаулықпен орап, сүйретіліп қара киім киюлері кімді де болса ойландыратын мәселе емес пе!

	Гүлнар апайдың тоқсан алты жыл көзінің қарашығындай, қанша қиыншылық көрсе де, өзімен бірге әке құжаттары сақталынған серігі – «қара чемодан». Естелікті оқи отырып, көз алдыма Гүлнар апайдың анда-санда шаршағанда, сағынғанда қарап қуат алатын қара чемоданы келеді. Бұл чемодандағы – Алаш арыстарының хаттары, А. Байтұрсынов, Ә. Бөкейханов М. Дулатов пен өздерінің қолтаңбалары бар деректі мағлұмат қой. Осы мұрағатта біріне-бірі қаншалықты алыста жүрсе де, жібін үзбей хабарласып, хат алмасып тұрған құпия да қауіпті хаттардың жиынтығы сақталған. Осыған қарағанда, бұл – қазақ қыздарының жанкештілігі, әкеге деген махаббаты. Бұл қара чемоданда 1914 жылы жарық көрген «Восточный сборник в честь А. Н. Веселовскийдің» кітабы! Мұнда А. Құнанбаев, М. Дулатов жайында қазақтың шығыс елінің сирек қолға түсетін әдеби мағлұматтардың барлығы, әкесінің 1909 жылы шыққан «Оян, қазақ!» кітабының бірінші нұсқасы сақталған екен.

	Гүлекең естеліктері – бүгін кешегі тарихтың қиын кездерін еске алатын үлкен еңбек. Оның бағалығы – бір әке тағдырын ғана сөз етумен шектелмей, бүкіл Алаш азаматтарының мұрат-мүддесін, қалдырған аманатын, ұлттық идеясын талдай білуінде. Олардың өзара қатынасын, достығын әңгімелеуі де жарқын. Мұның ар жағында бүкіл армандары іске асқан арыстардың ел тағдырымен астасқан болжамы, ой-пікірі жатыр. Кітаптың негізгі арқауы – әке мен бала, әкеге деген сағыныш, махаббат, қараңғыға қамалған, езгі астындағы бүкіл қазақты «Оян, қазақ!» деп қазақ азаматтарының ой-санасын оятуға шақырған ұлы қайраткердің рухын паш ету. Авторға «құтты болсын» айта отырып, ел анасы, ұлағатты бәйбіше, халықтың академигі ретінде ел мойындаған Алаш арыстарының тірі көзі Гүлнар апайға әлі де ұзақ өмір, күш-қуат тілейміз. Ұрпағының қызығын көрсін!!!

	ӘЛИЯ СӘРСЕНҚЫЗЫ БЕЙСЕНОВА

	География ғылымдарының докторы, профессор, ҚР ҮҒА академигі.





АЛАШТЫҢ АЯУЛЫСЫ ГҮЛНАР ДУЛАТОВАНЫҢ ТӘУЕЛСІЗДІК КЕЗДЕГІ ҒЫЛЫМҒА ҚОСҚАН ҮЛЕСІ




	Алаш ғылыми мұрасы ашылғалы биыл жиырма үш жыл болды. Содан бері ұлт тәуелсіздігін аңсаған қазақтың тұңғыш ғылыми, саяси элитасы Ә. Бөкейхан, А. Байтұрсынұлы, М. Дулатұлы, Ж. Аймауытұлы, М. Жұмабай, Х. Досмұхамедұлы, М. Шоқай, С. Асфендияров, М. Тынышпаев, Қ. Кемеңгерұлылар туралы монографиялар жарық көрген.

	Алаш тұлғаларының өмір сүру тәжірибесі туралы құнды деректерге әлі де мұқтажбыз. Бұл азаматтардың әрқайсысы әр ғылым саласының басында тұрған ғалымдар екені бүгін мойындалған дерек. Жуырда қолыма Гүлнар Дулатованың «Шындық шырағы» (1998) атты 2 томы және «Алаштың сөнбес жұлдыздары» (2010) кітаптары тиді.

	Өзім зерттеп келе жатқан Алаш асылдарының кісілік келбеті, жанталасқан ғұмырлары мен ұрпақтарының басынан өткен қасіреттерді бейнелеген бұл басылымның ғылыми құндылығы ерекше екен.

	Алаш тарихын кеңес кезінде жазуға тыйым салынды. Тәуелсіз кездегі зерттеушілері басында көп еді, бүгін бәсеңдеп бара жатыр. К. Нұрпейісов, Т. Кәкішев, М. Қозыбаев, С. Қирабаев, Ш. Елеукенов, М. Қойгелділер бастаған зерттеулерге әдебиеттанушылар да өз үлесін қосып келеді.

	Ә. Бөкейхан, А. Байтұрсынұлы, М. Дулатұлы, Ж. Аймауытұлының мейрімін көрген, оларды өздерінің немерелерінен бұрын ата деген Гүлнар апамның бұл кітаптары тәуелсіз ғылымға қосылған бағасы жоқ қазына екеніне сөз жоқ.

	Бірінші кітапта, негізінен, М. Дулатұлының шығармашылығы, өмір жолы, туған ортасы рухани контексте қамтылған. Сонымен қатар бұл оқиғалар қазақтың ХХ ғасыр басында көрген қасіретті уақыт аясында бейнеленгендігімен құнды.

	Алғы сөзін Т. Кәкішев жазған бұл басылымның басты құндылығы тек бірінші жақтан баяндалуы емес. Кезінде Т. Кәкішев Г. Дулатованың «Ардақтап өтем әкемді» («Жұлдыз», 1990. №6) атты естелігіне бірінші болып («Суалмаған бұлақ кәусары» – «Қазақ әдебиеті», 10.11.1991) қолдау көрсеткен болатын: «Мен сіздерге жаңа жазушы тауып берейін деп отырған жоқпын, естелік осылай жазылғанда ғана құнды дүниеге айналатынын айтпақпын және осыны тиянаққа жеткізгенде ғана қазақ әдебиетіне мәнді де қызықты мемуар келуіне Гүлнар апайға күш-жігер қоса алсам игі еді деген ойдамын.

	Екінші. Көргенді, мәдениетті адамның жөні бір бөлек екенін осы жолы да анық байқап, интеллектуалды парасаттың биік өресін көргендей әсерленесің. Гүлнар апайдың «менің балалық дәуренімнің қасіретсіз күндері көп болған жоқ» дегенін жаныңмен түсінгендейсің. Әке жолын, іс-әрекет, азап-бейнетін сабырлы да ойлы баяндап отырғанда, уақытқа, заманға шабынбай, кезеңнің ойсыз пенделеріне қабақ шытып, ашу-ыза шақырмайды, қарғыс, лағынет айтпайды. Тіпті зілді кекесін де сездірмейді. Шымырқанған шындықтың өзі мөлдіреп алдыңда жатқанда, жүрегіңе қадалған шөгірдің сыздататынын бір сәт ұмыта алмай, өкініш сезімнің құшағында отырасың. Міне, бұл – көргендік, білгендік, жоғары мәдениеттілік. Уақыт пен заманды жамандауға теңеу таба алмай жүргендерге осындайдан үлгі алыңдар дер ем. Ата-бабасының атқарған ісін тек жетесіздер ғана жоққа шығарады.

	Тайпалған жорға қаламның үшінші бір ерекшелігі – бүгінгі оқушы жұртшылықты мүлде тың ортамен таныстыруы. I. Есенберлиннің «Қатерлі өткел», Хамза Есенжановтың «Ағайынды Жүнісовтер» романдарында шет пұшпақтан суреттелген қазақ зиялыларының байырғы ортасы бар қалпымен, нақты аты-жөнімен, іс-әрекетімен көрінеді. Барикаданың екінші жағында тұрғандарды іштей білмей, сырттай сұлбалап айбат шеккеніміз, топырақ лақтырғанымыз рас. Онымыз өзімізді рухани жүдету болыпты, әрі-беріден соң ақыл-парасатымыздан көз жазып қалу екенін түсіне бермегендігіміз өкінтеді.

	Міржақыптың адами қалпы, мейірімді жүрегі, шалқар білім-танымы, тынымсыз бейнетқорлығы бәрі кинолентаға түсірілгендей көз алдыңнан өтеді де, өкініш сезімін, әсіресе «осындай бабаларымыз, аталарымыз аман-есен жүріп, елге қызмет көрсете бергенде қандай іргелі ел болар едік» деген өкінішті ой көкейіңнен кетпей қояды»12 [7-8].

	А. Байтұрсынұлы М. Дулатұлы, Ә. Бөкейхан, А. Бірімжанов, Ж. Аймауытұлы, М. Жұмабай, М. Әуезов, Қ. Сәтбаев, Әміре Қашаубаев, Иса Байзақов, Нәзипа Құлжанова, Қ. Қожықов, Е. Омаров, Қ. Кемеңгерұлы, Ә. Ермеков, т.б. Алаш қайраткерлерінің тұлғалары – кітаптың басты кейіпкерлері болып шыға келеді.

	Шәкәрім 1988 көкекте ақталды. М. Жұмабаев, А. Байтұрсынұлы, Ж. Аймауытұлы – 1988 жылы 12. XII қайта оралды.

	Гүлнар апайдың осы кездегі үміті туралы Т.Кәкішев былай дейді: «Менің де әкем, қазақтың ардақты ұлы Міржақып Дулатұлы та ақталды» деген Гүлнар апайдың үміті үзіле жаздады. Алаш үшін басын бәйгеге тіккендердің бірі болған, «Оян, қазақ!» деген тарихи ұранның туын алғаш көтерген, тіпті олармен бірге айыпталған Міржақыптың өз тобынан бөлініп қалуы Гүлнар апай үшін бұрынғы трагедиялардан да ауырырақ болды. Ұлы бабалары мен ағаларының ақталып, ел-жұрт алдында атала бастағанына қуанғанмен, әкесінің жарқырап шыға қоймағаны жанына батқаны өтірік емес. Сондай бұлыңғыр күндердің бірінде Гүлнар апайға кезігіп, қаншама демеу сөз айтқаныммен, көзінен кірбің кете қоймағанын аңғарған ем. Ақталады-ау деген үмітпен өз еңбектерін күні-бұрын жазып жүрген Гүлнар апайдың қаламы 1990, тіпті 1991 жылдың өзінде онша қимылдай қоймаған сияқты. Әкесінің өз қатарынан қалып қойғаны перзент көңілін қатты суытқанға ұқсайды. Қысқасы, партия Міржақыпты ақтауын ақтады, бірақ мезгілін, кезін өткізіп берген қуаныштың да қызығы аздау-ау, тегі. Соны сездірмеуге тырысқан Гүлнар апай азаматтық жасап, әкесіне ас беріп, жұрт алдында жарқылдап жүре бастады. Сөйлеген сөзінде зиялылықпен қатар сүбелі салиқалылық танытып, тіпті жас кезіндегідей сұлуланып алғанын да көрдік. 1992 жылы Торғай облысында Ахаң мен Жақаң күндерін өткізген кезде апайдың жарқылдаған жүзін көргендер, көкейіңдегі қомақты ойларын естігендер аз болмаса керек. Өйткені ол ас Міржақып аңсаған қазақ азаттығының шын мәніндегі алғашқы мерекесі болды ғой» [1:12].

	Бүкіл Алаш арыстарының бастан кешкен қасіретін бейнелеген Г. Дулатованың бұл еңбегінің ғылымға қосқан үлесі туралы Т.Кәкішев былай депті: «Гүлнар апай Дулатова бір институттың демей-ақ қояйын, арнайы ғылыми топтың жұмысын жалғыз өзі атқарған және сол еңбегімен міржақыптануға өлшеусіз үлес қосқан. Көптеген шындықтар екі-үш електен өтіп, растығына еш шүбә тудырмайтын деңгейде жазылған. Демек, бұл жай тарихи деректің айқын жүйелеуіне, дұрыс бағалануына жол ашады» [1:12-13]. Бұл шындық екенін біз де мойындауға міндеттіміз.

	Кітаптың новелла формасында жазылғаны сәтті табылған. Г. Дулатова тек өз атынан емес, Ботагөз Асқарқызы Дулатова, басқа да кейін кездескен белгілі тұлғалардың естеліктерін солардың өз сөздерімен берген. Сондықтан бұл кітаптағы тарихи мағлұмат-деректер бірнеше рет дәйектеліп, Алаш тұлғаларына қатысты маңызды тарихи оқиғалардың реті біркелкі сақталған.

	Сондықтан тарихи оқиғалардың аты, күні де дәл айқындалған. Бұл басылымда Г. Дулатова Алаштың барлық қайраткерлерінің келбеті мен тұлғалық істерін атап өткен. Және бұл деректер кейін бірнеше адамдардың естеліктерімен де нақтыланып отырылады. Сондықтан болар, мұрағат деректеріне ғана сүйенетін Т. Кәкішев былай деп түйіндеген: «Міржақып Дулатов жөніндегі естеліктердің толып жатқан ерекшелігі бар: біріншіден, Ботакөз бен Гүлнар апайлардың өз көздерімен көргендері, тексере келгенде, құжаттық деңгейде екенін көреміз, оқиғаның айы-күні дәл де айқын баяндалады. Екінші, үшінші, төртінші, бесінші... кісілердің көрген-білгендерімен нақтылана түседі және олар арқылы алаштың жаңа бір қайраткерлерінің портреті жасалып, сыры ашылып жатады...

	Осы тұрғыдан қарағанда, Міржақып Дулатұлы жөнінде жазып жүргендер Гүлнар апайдың деректеріне негіздей айтуы қажет деп білемін және ұлы қайраткердің ғұмырнамасын жасауға ниеттенгендер, ең алдымен, Гүлнар апайдың естелігінен өріс алып, өмір шындығын бұрмаламай жеткізсе, нұр үстіне нұр болар еді.

	Төртіншіден, алаш қозғалысына қатысқан қазақ азаматтарының анықтамасы шыға қалар күн болса, олардың өмірбаяндарының көп беттерін осы естеліктен тауып алатынымыз айрықша қуантады» [1:14-15].

	М. Дулатұлының шығармашылығына арналған диссертация кезінде асығыс қорғалғанын бүгін мойындауымыз қажет. Ақталған кездегі дақпыртпен қорғалған жұмыс монография ретінде қайта толықтырылып шығуы тиіс.

	Бұл басылымда М. Дулатұлының кейін табылған өлеңдері де жарияланған. Осылай Г. Дулатова тәуелсіз кездегі Алаш ғылымына нақты үлес қосқан. Аталған өлеңдер келесі ретпен берілген: «1) «Болат жүрек» өлеңі; 2) Сұлтанбек Әбеуұлына арналған 1927 жылы жазылған үш шумақ өлеңі; 3) «Сен жоғыңда бұл жалғанда» атты бір шумақ өлеңін 1934 жылы «Әдебиет майданы» журналының 11-12 санында жариялаған Құдайберген Жұбановтың «Абай – қазақ әдебиетінің классигі» (36 бет) деген мақаласында мұны Міржақыптың жоқтау өлеңі деп көрсеткен; 4) М. Дулатовтың Қараш Жүсіпбекұлына 1931–1932 ж. Соловкиде жазған өлеңі; 5) М. Дулатовтың «Алды-артым бірдей тайғақ мұз» – (1927) Әлжаппар Әбішевтің (естелігінен) алынды. «Жаралы шындық» (1991). 6) М. Дулатовтың жастарды құттықтауы. 1922–23 жыл. Орынбор; 7) Міржақып, Ғайнижамал Дулатовтар туралы естелік. Хаскей Өтекин; 8) Міржақып. Проф. Б. Кенжебаев; 9) Естелік әңгіме. Сейтқали Қарамендин; 10) Міржақыппен кездескен адам. Анар Сәрсенбекова; 11) Шәмкен Садырұлы жайлы бір үзік сөз» [262].

	Осының ішінде «Алды-артым бірдей тайғақ мұз» (1927) атты мақалада Міржақыптың тәрбиесін көрген Иса Байзақовтың кеңес кезінде көрген қорлығы әңгіме болған. Литфондыдан жәрдем сұраған ақынның жүрегін жаралаған басшыға деген өкпесі бүкіл Алашқа тигендей әсер еткен. Ақынды сол кездегі кеңестік әдетпен «халық жауы» деп қорқытқан басшыға Иса ақын: «Литфондыдан жәрдем әперуді сұрай барған мен оның көзіне қайыршы болып көріндім. Тіпті сұғанақ итке де теңелдім. Иса бола тұра ондай қорлау сөзге қалай шыдайды. «Анықтап қарашы, мен анық қайыршымын ба? Онда сен маған мынаны анықтап берші. Егер мен қайыршы болсам, менің қара тырнағыма татымайтын өзің кімсің? Соны айтшы?» – дедім. Сол-ақ екен ол: «Сендей халық жауларының құйыршығын құрту маған қиын емес, қырам да жоям, айдатамын да байлатамын», – деп, аузынан ақ көбік ақтарылғанша көкіп бақты. Одан соң: «Сендей халық жауын қазір қаматамын, қазір, қазір», – деп телефонды ұрғылай бастады. Мен: «Онда менің тартар жазам ауырлай түссін, Мағжанның мына өлеңін де тыңдап ал, – дедім де:



	«Жақсыларға жанасып,

	Жүз құбылып күніне.

	Жетерсің әлі, сен ақсақ,

	Талайлардың түбіне», –



	деп өлеңін шұбырта жөнелдім. Бастық Исаға қол жұмсайды, сонда Иса өз сөзімен айтқанда: «Мен қанша әлсіресем де, егескен бетімнен қайтпай, Мағжанның әлгі өлеңін түгел айтып шықтым:



	«Мен келермін оралып,

	Күндердің бір күнінде.

	Сен өлерсің, жүзіқара,

	Қор болып түптің түбінде».



	Әрі қарай Иса мына сөздерді айтады: «Есімді жиғаннан кейін күндізгі көргендерімді еске түсіріп қарасам, адам баласы көрмеген қорлықты бүгін мен көрген екенмін. Бұлай тірі жүргеннен, осы түннен қалмай өлуге бекінген едім. Ар жағын сендер сұрамаңдар, мен айтпаймын».

	Болған жанжал жақсылыкда соқпай, насырға шабарын сезген бастық Исадан кешірім сұрауға өзі бармай, түн ішінде Тайыр мен Әлжаппарды шақырып алып, Исаның үйіне жіберді. Енді Әлжекеңнің жазғанынан үзінді келтірейік: «Біз барсақ, Иса ағамыз биік темір кереуеттің үстінде бүк түсіп жатыр екен. Әйелі сол кереуеттің аяқ жағында сүйеніп тұр. Тышқан аңдыған мысыққа ұқсап Исаның әр қимылын аңдып екі ересек бала бас жағында отыр. Біздер үрейімізді білдіргіміз келмей, жайдары дауыспен: «Кеш жарық», – дей кірдік. Ол мені «большевик» дейтін еді. Амандасқанда да: «Е, большевигім, амансың ба?» – деп амандасатын едік. Сол сөзін есіне сала: «Большевигіңіз хал-жағдайыңызды білгелі келді, бұл қай жатыс?» – деп едім, ол үн қатқан жоқ. Кереуеттің жиегіне отырып алып, арқасынан қаға сөйлеумен болдым. Оның тілін бәрімізден жақсы таба білетін Тайыр жел сөзімен қанша желпісе де желіге қоймады. Бір кезде ол ауыр күрсініп, шалқасынан сылқ етті де: «Мұндай қорлықты көргенше, баяғыда Міржақыптың босағасында өлуім керек еді-ау, әй, жын қуған ақымақ басым-ай!» – деді назаланып, сөйтті де, тез ширығып:



	«Алды-артым бірдей тайғақ мұз,

	Тайғызбайтын тағам жоқ.

	Тұлпар болып тусам да,

	Тулақ құрлы бағам жоқ», –



	деп өлеңдете жөнелді. Міржақып осы өлеңін маған арнап шығарғандай «м»-ның орнына «ң»-ды салатын еді де: «Тұлпар болып тусаң да, тулақ құрлы бағаң жоқ» дейтін еді. Солай бауырларым, тұлпарлар кетті де, тулақтар қалдық қой» [2:273-274].

	Гүлнар апайдың кеңес кезінде, кейін Міржақып Дулатұлы ақталғаннан кейін кездескен, өздері іздеп келген адамдардың жатқа айтып берген өлеңдері бір бөлім болып жиналған. Бұлар: Б. Момышұлы, Б. Кенжебаев, барша қазақ әйелдерге, халқына үлгі болған Сара апа (254) Есова, Сара Сәтбайқызы, Жұмағали Тілеулин, Сейтқали Қарамендин, Жұмағұл Есенқұлов, Шәмкен Садырұлы.

	Г. Дулатованың «Қытайдан келген азаматтар», «Қанатын кең жайған тұлға» атты новеллаларының басты кейіпкері – атақты батыр аға Бауыржан Момышұлы. Тектілігі мен парасатын әр ісімен танытып жүрген ағамыз көзі тірісінде Гүлнар апайға қамқоршы болған екен. Басқалар тақалуға қорқып жүрген заманда қазақтың кеңес кезінде батырлықтың не екенін соғыста да кейінгі бейбітшілік күндері де дәлелдеп өткен асыл ері Б. Момышұлы апаймен туыстық қарым-қатынасын үзбепті.

	А. Байтұрсынұлы мен М. Дулатұлының Шәуешекке барғаны туралы деректі де Гүлнар апа Б.Момышұлы арқылы тапқаны да осы кітапта айғақталған. «Қытайдан келген азаматтар» тарауында Гүлнар апай ол туралы былай дейді: «Біз, Әбен екеуміз Баукеңмен, 1958–70 жылдар арасында үзбей араласып тұрдық. Мені «төре келінім», «профессор келінім» деп атайтын. Ағамыздың қандай күйде болса да, әдептен озбай, жалғансыз адал ниетпен, үлкен басымен сый-құрмет көрсеткен күндерін қалай ұмытарсың! Бұрын басқа қайын ағаларыма қазақша сәлем беріп көрмеген басым, Баукеңнің алдында әрқашан қолымды қусырып, иіліп тағзымын ететін едім. Қазақтың бұл дәстүрін жанымен сүйетін ағамызға менің сәлем істегенім ұнайтын, бұл өзіме де қуаныш әкелетін. Ағаның мені құрмет тұтатынын жеке басымның басқалардан артықтығым деп санамаймын, оның менің әкеме – Міржақып Дулатовқа деген көзқарасынан деп білемін. Өзі де: «Ескінің көзісің, асылдың сынығысың, Міржақып ағамның қызысың», – деп отыратын.

	Атақты Б. Момышұлы Міржақып Дулатұлының мұрасын қалай қабылдаған? Ол туралы былай делінген: «Кезінде белгілі, аты шулы Міржақып ағамыз кішіпейіл, қазіргі біздің ақындардай өздерін асқар таудай биік санамайтын, өзін не құрлы аласа, ойпаң жерге біткен ағашқа теңеген кісі екен. Ал, білгілерің келсе, тыңдаңдар», – деп, орнынан тұрып, кеудесін маңғаздана керіп, әкемнің өлеңі «Шағымды» заулатып қоя берді:



	«Мен біткен ойпаң жерге аласа ағаш,

	Емеспін жемісі көп тамаша ағаш.

	Қалғанша жарты жаңқам мен сенікі,

	Пайдалан шаруаңа жараса, алаш!»



	Өлеңді айтып тұрғанында, қолын біресе сермеп, біресе түсіріп, «жарты жаңқаға» келгенде, үнін баяулатып жіберетін де: «Вот где патриотизм, отдать самого себя в жертву до щепки! Нужно гордиться таким отцом, понятно?» – деп, маған бұрылып, тікірейіп қарап қоятын.

	Жасыратыны жоқ, Баукеннің бұл сөздеріне мен қысылатын ем, мұндайда қазақ қарап жүре ме, кім біледі, арамызда отырғандардың бірі болмаса бірі «жеткізіп» қоя ма дегендей мазасызданатынмын. Менің ойымды біліп тұрған ағамыз ызалы пішінмен: «Повторяю, нужно гордиться таким отцом», – деп ерегісіп қайталайтын. «Ойымды біліп» деуімнің сыры – Баукең біреудің бетіне сұстана қарап, әлгінің не ойлап, не айтайын дегенін біліп қоятын, соны өзіне айтып салатын, Батыр ағаның осы қасиетін білетін жұрттың бәрі оның бетіне тік қарамайтын» [122-123].

	Апайға тіпті осындай новелла – естелік-кітапты жазуды кезінде Б.Момышұлы тапсырған екен: «Асыл аға, жеке өз басыма келгенде қамқоршым, ұстазым десем де болады, әкем жайында маған беймәлім жақтарды білдіруге тырысатын. Ақылын айтатын. «Ал, қарағым, қарап жүруге болмайды, қолыңнан келгенше әкеңнің мұрасын толтыр, суреттерін, кітаптарын іздестір. Бәрі әлі керек болатынын ұмытпа». Бір күні Баукең Қытайдан көптеген қазақтар, ұйғырлар келгенін, олардың ішінде оқыған білімділері де барын естіпті. «Бұлар – нағыз қазақтар, әлі «қаймағы бұзылмағандар», – деді. – Мүмкін осы кісілердің арасынан әкең туралы мәліметтер, біз білмейтін кезеңдерінен хабар беретіндер шығып та қалмас па екен?» [1:123]. Бұл бүгінгі біз оралмандар деп тұқыртып жүрген қандастарымызға мұндай шынайы биік бағаны асыл Б.Момышұлы баяғыда беріпті.

	Осылай Г. Дулатова Қытайдан келген Балқаш пен Әмина Бафиндермен танысып, А. Байтұрсынұлы мен М. Дулатұлының Шәуешек-Синцзяньға (апрель, 1918) барғаны туралы дерекке ие болған: «Гүлнар, сіздің әкеңіз бен Ахмет Байтұрсыновтың Шәуешек-Синцзяньға барған сапарын білесіз бе?» – деді. Мен: «Жоқ, естіген емеспін», – дедім. «Онда сіздерге бір әңгіме айтып берейін, – деп, креслоға келіп отырды. – 1918 жылдың апрель айының аяқ шенінде Міржақып Дулатов пен Ахмет Байтұрсынов екеуі Шәуешекке келгенін әкемнен естіген ем. Бұл кісілердің аттары жазған кітаптары арқылы ел ішінде белгілі болатын. Дулатовтың «Бақытсыз Жамалы» қазақтың бірінші болып саналатын романы. «Оян, қазақ!», «Азаматы», Байтұрсыновтың «Масасы», «Қырық мысалы», «Төте оқу құралдары» ел арасында көп тараған. Жұрт сүйіп оқитын, әсері күшті болғандықтан, күні бүгінге дейін жатқа білетін ақсақалдар мен орта буындағылар арамызда әлі де көп. Біз өзіміз сауатымызды Байтұрсыновтың оқу құралдарымен ашқанбыз, Қытай қазақтары осы күнге дейін араб әріптерімен жазып оқиды...

	«Жаңағы айтылған әңгіменің дәлелі – куәсі ретінде менің архивімде бір сурет бар. Ол – Шәуешекте 1918 жылы түскен бір топ кісілердің суреті. Ішінде сіздің әкеңіз бен А. Байтұрсынов және Әсет ақын бар, реті келгенде Сізге табыс етемін», – деп уәдесін берді» [2:125-126]. Бұл суретті кейін уәдесінде тұрып табыс еткені де баяндалған.

	«Қанатын кеңге жайған тұлға» атты новеллада атақты партизан, жазушы Б.Момышұлының Абай атындағы мемлекеттік сыйлыққа (14.1.1977) ие болуына арналған отырыс Гүлнар апайдың көзімен суреттелгенімен құнды. Сол кезде кеңестік билік басындағылардың қатарынан Б. Момышұлы Гүлнар апайға төрден – өз қасынан орын беруі әңгімеленген. Ол былай суреттелген: «Сәл кешіккеніме ыңғайсызданып, есікті ептеп ашып кіре бергенімде, ағамыздың өткір көзі бас-аяғымды бір шолып шықты да, орнынан көтеріліп, сұсты түрімен бар дауысымен: «Встать!» – дегенде, жұрт бірден орындарынан тұрды.

	Мен қысылыңқырап, ортаға таяп, ағаның алдына жақындай түсіп, қолымды кеудеме қусырып, иіліп тәжім еттім. Жұрт орындарына отырысты. Қай жерге орналассам екен деп айнала қарап өтіп ем, сол жерде Баукең қабағын түйіп, ала көзімен Жәмилаға қарап: «А, ну-ка, освободи место», – деп тұрғызып жіберді де, мені жанына отырғызды, Жәмила ығысып үстел шетінде қалды...

	Ел еркесі, тентек мінезді Баукеңе не дейсің? Бауыржанның кім көрінгеннің алдында мұндай қошемет көрсете бермейтіні белгілі, тек өзінің жүрегінің әмірімен жүретін кісі. Біреуге шын ықыласы түссе, үлкен ба – кіші ме жасына қарамайтын, сыйлайтын кісісіне беріле жығылатын, ал біреулердің жасанды, ұнамсыз қылықтарын көрсе болғаны, оның бет-жүзіне, лауазымына қарамастан, жасқану, қорқу, сақтану дегенді білмей, аямастан сөгіп алып: «Понятно!» – деп қасқайып отыра беретін. Бұл тік айтатын мінезі біреуге ұнайтын, біреулерге жақпайтын, оны Баукең елемейтін де, еш өкінбейтін де еді.

	Осы жолы да менің кім екендігімді, қандай туыстығым барын сол жерде Міржақып әкемді, өзінің Әбен інісін есіне түсіріп, оларды шексіз ардақтайтынын жұртқа сездіре білді. Бұл істеген құрметі – мен арқылы аруақтардың алдында өтеп тұрған парызындай көрінді маған. Баукеңнің ойын түсінгендей, қошеметін қолдап жазушылардың орындарынан тұрулары да сонан. Жабырқаған көңілім шаттанып, мәртебем өскенін әлі ұмытқан емеспін. Мені біліңкіремейтін жастар өзара сыбырласып таңғалып жатты.

	Төр жақта, Баукеңнің оң жақ қасында, Сапарғали Бегалин ағамыз, Мұхамеджан Қаратаев, Әди Шәріпов, Валентина Панфилова, Дмитрий Снегин, Әнуар Әлімжанов, Олжас Сүлейменовтер отырды» [242-243]. Қазақтың «Оян, қазақ!» деп ұран салып кеткен асылы Міржақып Дулатұлының ұрпағын мойындату кеңес кезінде тек Б.Момышұлына осылай бұйырған екен.

	А. Байтұрсынұлы, Ә. Бөкейхан, М. Дулатұлының тәрбиесін көріп, солардың рухымен қалыптасып, бірақ кеңес кезінде қасірет шеккен, асыл апайымыз сол жиында тура алаш әкелерінің атынан сөйлегендей екен: «Қадірлі аға! Сіздің қаламыңыздан шыққан шығармаларыңыз оқырмандардың жүрегінен орын алып, ой туғызып, жұрт білмейтін, біле тұрып батылы жетіп айта алмайтын жайларды қозғап, халықтың алдына тартатын батырлық мінезіңізді ұнатам. Отан соғысында көрсеткен ерлігіңіз, одан кейінгі жазушылық қабілетіңіз, осындай екі майдандағы табысыңыз бүкіл жұрттың назарын аударып, Отансүйгіштік тұлғаңыз мақтаныш туғызды емес пе?! Атыңыз мәңгі өшпейтін, алтын әріптермен жазылып, ұрпақтар аузында қалатынына сеніміміз мол. Енді сол жемісті еңбегіңіздің нәтижесіне, еліміздің бағалаған үлкен құрметіне ие болдыңыз. Сіз жалғыз қазақ халқының ғана емес, бүкіл шетелдегілердің де сүйікті жазушысысыз, Отансүйгіш офицерісіз, Сізге ғашық болмаған әйелдерді көргенім жоқ. Сіз туралы жазған газет-журналдар да, жазылған кітаптарда да көп, солардың ішінде ерекше көңілге қонған бір шығарма бар, соны сөз еткім келеді» [244].

	Бұл апайдың Б. Момышұлымен соңғы кездесуі екен.

	А.Байтұрсынұлы, М.Дулатұлы, Қ.Кемеңгерұлы, Ж. Аймауытұлы, М. Жұмабаев, Ә. Ермеков шығарған тұңғыш оқулықтар мен зерттеулерін оқып, осы Алаш ғылымымен сауатын ашқан Гүлнар апайдың кітабының де тарихи мәні зор. Алашым – қазағым деп соққан асыл ерлердің атын атай алмай құсада өткен күндерде жазылған бұл кітап 3 томдықтың алғашқысы ғана екен.

	Қадірлі Гүлнар апай! Сізге Алаштанудың профессоры атағын баяғыда қазақтың батыры Б. Момышұлы беріп қойыпты. Біз – соны тек мойындаушымыз.

	Алла сізге ғұмыр беріп, Тәуелсіздік кезге аман-есен әкеліп, қазіргі ғылымға осыншама деректік-сараптамалық мұра қосқаныңызға Алла разы болсын. Ардақты Алаштың шынайы шежірешісі болу да сізге ғана бұйырған екен! Өз көзімен көрген тарихи тұлғалар туралы осыншама ғибратты зерттеуіңіз үшін (бұл қазіргі бірнеше институттар істейтін жоба!) сізге Алаштың мұрасын үлгі тұтатын ғалымдар мен келешектегі ұрпақтар атынан алғыс білдіреміз.

	Автордың Ә. Бөкейханов, А. Байтұрсынұлы, Бадрисафа Байтұрсынкеліні, М. Дулатұлы, А. Дулатұлы, Ж. Аймауытұлы, М. Жұмабаев, С. Сейфуллин, Мұстафа Шоқай, С. Садуақасұлы, Әміре Қашаубаев, Иса Байзақов, Ахмет Бірімжанов (әулетімен), Телжан Шонанов, Мұхтар Әуезов, Қаныш Сәтбаев, Халел Хаббасов, С. Қожамқұлов, Жұмат пен Жәнібек, Нығмет, Зүфнүн Нұрмақовтар, Нәзипа Құлжанова жалғыз Гүлжиһанымен, Сейдазым Қадырбаева, Қоңырқожа Қожықов, Жалау Мыңбаев, Кәрім Тоқтабаев, Жұмағали Тілеулин, Елдес Омаров, Қошке Кемеңгеров, Әлімқан Ермеков, Ершин Әлімгерей, Жұмақан Күдерин, Иса Қашқынбаев, Дәрібай Қойайдаров, Мұстафа Бұралқиев, Әбілхамит Ақбаев, Н. Қожамқұлов, т.б. [9] Алаш тұлғалары туралы новеллалары – әрқайсысына жүректен қойылған көркем ескерткіштері.

	Сүйектері қайда қалғаны белгісіз Алаш қайраткерлеріне «Оян, қазақ!» деп қазаққа ұран тастап кеткен Міржақып Дулатұлының қызының асыл сөзбен қойған зәулім сарайларының ғұмыры ұзағынан болғай!

	Өкініштісі – бұл кітап 1998 жылы шағын тиражбен шыққан болуы керек, қолда жоқ.

	Тәуелсіз кездегі Отан деген қасиетті ұғымның қадірін білу үшін бізге осындай ғибратты мұра керек-ақ. Отанды сүю үлгісін осындай кітаптардан үйрену қажет.

	Алаш ардақтыларының мейірім мен мерейлерінің үстемдігін көрген Гүлнар апай олар туралы өз балаларына да айта алмай, сағынышпен өткізген кеңес кезіндегі жүректе жиналған асыл сөздері әлде болса жазыла түссе екен деп үміттенеміз. Алаш қайраткерлерінің бастан кешкен қасіреті мен ғылыми зерттеулері туралы бұл кітап 2-3 Үлттық ғылыми зерттеу институттары бірігіп атқаратын жоба.

	Қазақтың тәуелсіздікке дейінгі ХХ ғасыр басында болған қасіретті оқиғалардың куәгері ретінде М. Дулатұлының ұрпағының аман қалуы да тегін емес шығар.

	Олай болса, Алаштың аяулы қызы, қазақтың Алаш тарихына үлес қосқан ғылыми қайраткері, Ә. Бөкейхан, А. Байтұрсынұлы, М. Дулатұлылар маңдайынан иіскеген ардақты анамызға Алла разы болсын!

	Бұл кітаптағы Ж. Апбаев, И. Қашқынбаев, К. Тоқтабаев, Е. Омаров, Ғ. Нұрымов, С. Қожамқұлов, Ә. Қоңыратбаевтар туралы ғибратты әңгімелердің де ғылыми-танымдық мәні ерекше.

	2010 жылы ноябрьдің соңында біз Орынборда болып, Гүлнар апай бейнелеген «Қазақ» газеті шыққан және тұңғыш съезд өткен үйлерге мемориалды тақта қойылғанына қатыстық. Апамның балалық шағы өткен қала ғой. Сол кезді елестетуге тырыстық. Алаштың асылдарының негізгі ғылыми еңбектері жазылған қасиетті мекен екенін, Қазақ елінің тұңғыш астанасы болғанын да жүрегімізбен сезіндік.

	Г. Дулатованың кітабындағы Семей, Қызылорда, Түркістан, Қостанай өңірлері туралы берілген суреттемелер ерекше көркем. Көгорай шалғын, тоғайлы мекендер, аңы мен берекесі асып жатқан қасиетті жерлерде бүгін мұндай аң-құс жоқ екені анық. Кітаптағы саяткерлік пен аңшылыққа, құс, аң, жануарлар мен қазақтың ұлттық тағамдарына қатысты біз бүгін ұмыт қалдырған қаншама көне сөздер бар!

	Аталған басылымнан Алаш қозғалысына қатысқан ұлт тәуелсіздігін аңсап шаһид болып кеткендердің тізімін жасап алу қажет.

	Қазақтың қалталылары мен кеңес өкіметі «байшылдар» деп кінәлап кеткен қаншама тектілер мен бектілер Алаш қайраткерлеріне нақты көмек көрсеткені де осы ретте айқындалған. Бұл да аса құнды мағлұмат. Бұл азаматтардың да есімдерін анықтап алу керек. Бүгінгілерге үлгі болуы үшін. Асыл Алаш арыстарымыздың қызығы мен қасіреті мол ғұмырларын бейнелеу тек сол арпалыс заман ішінде болған куәгердің ғана қолынан келер іс екенін асыл апамыз бізге осылай айқындап берді.

	Үлттық тәрбиенің негізгі ұстанымдары мен шарттары қандай болған? Қазақтың нағыз ері қандай болған? Ер мен ез болып ғұмыр кешкен кімдер? Балаға киімі көк, тамағы тоқтық жеткілікті ме? Үй іші, бала тәрбиесі ісіне ерлер қалай араласқан? Баланы мейрімді ету үшін не істеу керек? Бұл сауалдарға да осы кітап жауап береді.

	Неге Алаш арыстары мүмкіншіліктері бола тұра демалыстарын тек ауылда өткізген? Неге «отбасы» деген ұғымды қастерлеп өткен?

	Бүгін біз нені ұмытып, неден айырылып қалдық? Баланы еркелету дегенді біз бүгін ұмыттық... Еркелету деп тек баланың қарны тоқтығын ғана ойлап жүрген жоқпыз ба?

	Осыған байланысты бұрынғы қазақ баланы еркелете отырып тәрбиелегені туралы Г. Дулатова, С. Қожамқұлов, И. Байзақов ағаларымыздан көрген тәлімі арқылы бізге үлгі ғып уағыздаған. Қазіргі баланы өзіміздің ғибратты істерімізбен А.Байтұрсынұлынша, М. Дулатұлынша еркелете алудан неге айырылып барамыз? Бала дегенде, кеңпейілді қазақтың қазіргі мектептерде болып жатқан өзіне-өзі қол салу сұмдығына осыларды ұмытқан қатыгездігіміз кінәлі емес пе? Қазақтың мәрттігі мен бектігінің мөлдіреген мысалдарынан құрылған бұл кітап қазіргімізді түсінуге де жол ашады.

	Алаштың рухын, тарихын, ұлтын, Отанын қорғаған көркем істерін қазіргілерге ғибрат етіп баяндап бергеніңіз үшін, Гүлнар апай, сізді улттың анасы деген дәрежеде құрметтеуіміз керек.

	Үлттық тәрбиенің шынайы түрлерін санасына сіңірген, қазақтың алғашқы ғылыми, саяси элитасының кітаптарының бірінші оқырманы ғана емес, сол зерттеулердің қалай жазылғанының куәгері болған асыл анамыздың бұл басылымы әр қазақтың шаңырағында болуы үлкен мәртебе.

	Қазіргі тәуелсіздіктің қасиетін ұмытып, кейде болмашы нәрсеге ренжитініміз бар. Бүгін біз тәуба ететін заман екенін ұмытпауымыз керек.

	Үлттық рухты асқақтататын, мерейін үстем ететін тұлғалар туралы кітап бүгінгі қазақтың қай бағытта өркендеуіне де жол көрсетері анық.

	Бұл мақалада Гүлнар Міржақыпқызының 3-томдығының. (Шындық шырағы. Толық басылым. (Екі кітап). – А., 1998. – 365 бет. Алаштың сөнбес жұлдыздары: Естелік-эссе. – А., 2010. – 360 бет) тек 1-ші кітабы ғана талданған. «Түнгі жел» атты новеллада Міржақып Дулатұлының соңғы рет тұтқындалуы айтылған. Бұл естелік 15.1.1978 жылы жазылған екен. Новеллада 1928 жылы Қызылордада М. Дулатовтың соңғы тұтқындалуы бала санасымен берілген. «Біз оқудамыз, әкем тыным таппай жазуын жазып, түннің ортасына дейін басын көтермей отыратын. Түн ішінде, желтоқсан айының жиырма тоғызында, бәріміз шырт ұйқыда жатқанбыз, бір мезгілде есік-терезелерді қатты соғып: «Ашыңдар!» – деген айқайдан шошып ояндық. Есікті түнеп жатқан қонағымыз Мұртаза Рафиков (Халел Ғаббасовтың інісі) барып ашты. Үйге қарулы ОГПУ-дің кісілері сау етіп кіріп келді, шам жағылып, бәрімізді орнымыздан тұрғызды. Сондағы қатты қорыққанымнан денем мұздап дірдек қағып қалшылдауым мен жүрегімнің дүрсілдей соққаны әлі күнге дейін есімнен кеткен емес. Әлгілер үй ішінің астан-кестенін шығарып, таң бозарғанша тіміскілеп тінтіп шықты, керек дегендерін: кітаптарды, кейбір суреттерді әкемнің қолжазбаларын (түптетіп қойған) жинап алды. Бір таңғаларлық нәрсе – ілулі тұрған аса қымбат «Зауэр» мылтығына тимеді. Содан кейін Саенко деген бастықтарының папама иегін көтеріп: «Киініңіз, Сізді тұтқынға аламызын» естігенімде, жаным қалмай дауыстап, папамды құшақтап жылап жіберіп: «Папатайым-ай, бізді тағы да сенен айырды ғой!» – дей бергенімде, біреудің зілдей қатты суық қолы мені еріксіз айырып жіберді, әлгі жерде папам некелі алтын балдағын қолынан суырып, мамамның саусағына кигізді.

	Әкем басына келген қауіпті елең қылмай, аса сабырлы, байсалды қалпымен мұңайып жылап тұрған бізді жұбатып: «Жыламаңдар, балаларым, тағдырдың тәлкегі адамды әлі талай қиын белестерден өткізеді, шыдап, берік болыңдар. Сендер әлі-ақ ержетесіңдер, сол кезде бәрін түсінерсіңдер, бақытты болыңдар, оқуларыңды үзбеңдер, мамаларыңды ренжітпесеңдер болғаны», – деп қоштасып, бәрімізді сүйіп, өзін айнала қоршаған алты адамның ортасында кете барды. Сүйікті әкемнің айтқан ақыл сөздері есімнен еш уақытта шыққан емес. Әкеммен біржолата қоштасқандағы түнгі дүлей жел кінәлі секілді, бізді ажыратқандай көрінеді де тұрады. Міне, оған аттай елу жыл толып отыр. Осы күнге дейін ызыңдап қатты соққан желмен, мезгілсіз қағылған есіктен қорқамын да, жек көремін» [159-160].

	Әдебиетте ақындардың желдің көркем бейнесімен тамсанатыны да бар. Ал әкесін тұтқындаған кездегі түнгі жел Гүлнар апайдың жадында мәңгі үрей болып қалған. Бұл метафоралық деңгейдегі тұспалдау екені де айқын.

	Алаш арысы не үшін кеңес билігімен келісе алмады? Неге қара басының қамын ғана ойлап өзгере салмады? Үлттың тілі мен діні, тарихы мен ділі бұрмаланған кезде ол өзі үлгі тұтқан Алаш арыстарымен қатар шаһидтікке өзін санаулы түрде қиды. Қазақтың нағыз ерлері тек қара басының қамымен ғана шектелмегенін олар бізге үлгі етіп көрсетіп кетті.

	Қазақтың еншісі кетіп бара жатқанын көрген асыл ерлер осындай іске баруды парыз деп санады.

	Қазіргі қазаққа осындай ғибратты ғұмырды қастерлеп түсіндіретін артынан Гүлнар апамдай ұрпақ қалдырып кетті. Әкесі туралы асылдың тұяғы былай дейді: «Міржақып алған бағытынан ешқашан қайтпаған. «Оян, қазағы!» үшін патша зынданында отырған, аяғына бұғау салып, айдауын да көрген, осының бәрі оның күш-жігерін сындыра алмаған, күрес жолы қаламының ұшы, жалынды сөздерімен «Қазақ» газетінде жалғасып отырғанын білеміз.

	Соңғы 1929–31 жылға дейін Бутырка түрмесінің тас қамауында жалғыз (одиночная камера) отыруы, заңсыздықпен адвокат берілмей, сотсыз үкім шығаруларына төзіп, өзін-өзі қорғап шығуына құдіреті жеткен кісі. Мұндай тозақтан қажырлы қалпын жоғалтпай, шаштары ағармай Соловкиге жетуі адам таңғаларлық ерлік, бұл қалпын шешем 1934 жылы көріп келген-ді.

	Қазіргі заманда Міржақыпты «жау» десін, жұрт не десе сол десін, мейлі, айта берсін, оған үйрендік те. Міржақыпты елін, қазағын сүйгені үшін, жас жанын аямай, жеке басының қамына қарамастан өзін азапқа салғаны үшін жазғыруға, күйдіруге бола ма? Өзіме әкем теңі жоқ, шексіз жақсы көретін ірі тұлға деп санаймын. Ол менің мақтанышым! Бәрібір күндердің бір күнінде әкелерімізге жарық күн туып, тарихтың беті жақсылыққа бұрылатын кезең туар-ау деген үміт, аяулы жандардың қалдырған туындылары келесі ұрпақтарға жетіп, сана-сезімдерін оятар деген сенім ойымда тұрады да қояды. Құдайым, сол күнге жеткізе гөр мені!

	Бұл пікірге келуім Сталинның аты жойылып, лағынет айтудан басталып, көрінен суырып алуынан кейін туған сенім. Коммунистердің істемегені қалды ма? Оны кім кешіре алады?» [160].

	Ж. Аймауытұлы туралы да аса құнды мағлұматтар кітаптың бірнеше жерлерінде берілген. Жас жазушының «Қартқожаны» баспадан алған бетте М. Дулатұлының үйіне келгені айтылған. Ж.Аймауытұлының осыдан 3 жыл бұрын Алматы қарттар үйінде қайтыс болған ұлы Бектұр аға туралы да деректер осы ретте келтірілген. «Енді Жүсіпбек Аймауытовқа келсек, бұл кісінің екінші әйелі Евгенияның әкесі қазақ мал дәрігері деп сырттай естігенім болмаса, аты-жөнін білмеймін, көргенім жоқ, шешесі орыс, балалары Бектұр (Виктор) – 1916 жылы туған, Евгений – Жанақ 1920 жылғы. Бұлар Шымкентте тұратын. Жүсіпбектің өзі болмаса, кезінде отбасымен біздің үй ішінің қатынасы болмайтын, тек бізге үйірсек Бектұр ғана жаз демалысында келетін. Жүсіпбектен сол кеткеннен хабарым болмады, менің білетінім – әкеммнен бірге қамалған отыз екі адамның бәрі бес жылдан сотталып (вольная ссылка), Ресейдің Воронеж, Курск, Орел, Павловск (ЦЧО) Львов қалаларында отбасыларымен айдауда болды, мерзімдерін өтеп біразы қайтып келген-ді. Көбі 1937 жылы екінші рет ұсталып, қаза тапқан, бірақ соңынан ақталған. Бұлардың арасында Жүсіпбек жоқ, ажалы Бутырка түрмесінде деп шамалаймын...

	Менің осыдан көп жыл бұрын жазған «Жүрек түпкіріндегі құпиямда келтірілген деректердің шындығын мына құжат анықтап дәлелдеп отыр. Бұл «Кешкі Мәскеу» газетінің өткен 1992 жылдың басында: 1930–1940 жж. контрреволюциялық қызметпен, зиянкестікпен, террорлық акт әзірлеумен шұғылданды деген айыппен атылған сталиндік репрессияның құрбандарының тізімі жарияланған. Осы тізімнің ішінде төрт қазақ қаламгерінің паспортқа арналғандай кішкене көлемді суреттері мен деректері келтіріліпті. Бұлар: Аймауытов Жүсіпбек, Юсупов Ахмедсафа, Әділов Дінмұхаммед, Байділдин Әбдірахман. Төртеуі де бір күнде 1930 жылы 21 көкекте атылыпты. Бұл боздақтар Мәскеудегі Ваганьков зиратына құпия жерленген екен (Г. Д.)» Боздақтардың соңғы суреттері бар. Жариялаған Бейбіт Қойшыбаев. «Қазақ әдебиеті» газеті. 18 желтоқсан, 1992 жыл» деп осы ретте автор нақтылап берген. [162, 164]. Бұл да аса құнды деректердің біреуі.

	Ә. Бөкейхан, С. Сәдуақасұлы, Ж. Аймауытов, Елизавета Әлиханқызы Бөкейханмен қатар Мәскеуде қалған Алаш тұлғаларының тізімі осылай анықтала түседі. Күні кеше Алаштың ісін кеңес кезінде жалғастырам деген С. Сәдуақасұлының мүрдесі Астанаға әкелінді. Ендігі жол оның ағаларынікі деген үмітімізді үзбейік. Ә. Бөкейхан келсе, артынан Кенесары Қасымұлының да басын әкелу қазақтың ойына келетін шығар.

	«Айтылмай келген ақиқат» новелласы Г. Дулатованың өз ұрпағына әкесі – қазақтың Міржақыбы туралы өз пікірін білдіргенімен құнды.

	М. Дулатов қандай тұлға болған? Қандай саяси көзқарасы үшін қасірет шеккен? Әкесінен бас тартпаған Гүлнар апайдың басынан не кешкен? Ол туралы былай делінген: «Біздің Сатыбалдиевтар отбасында өз басым төрт баланың анасы болғаннан бері өткен аумалы-төкпелі заманның ыңғайына қарап келдім. Қырағы саясатқа тура келмейтін, атынан бүкіл қазақ баласы шошитын «Алаш» партиясы туралы, оның басты лидерлері кімдер болғаны, өз әкем М. Дулатов жайлы балаларыма соңғы жылдарға дейін үй-ішінде әңгіме қозғамай келдім. Ең басты себебі, олардың ержетіп, сана-сезімдерінің толысып өсуін күттім. Жасыратыны жоқ, 13-ке толғанымда «халық жауының қызы» атандым, жазықсыз басыма кінә тағып қудалау басталды, таза көңіліме, адал пиғылыма, іс-әрекетіме сенімсіздік пен күдік туғызды. Басқан ізім мен сөйлеген сөзімді аңдып, бақылауға ілінгенімді сезіп, көңілім бей-жай болатын еді. Осындай қыр соңымнан қалмаған қырсықтар жаныма қатты бататын еді, еңсемді бір көтертпей басып, опық жеген жылдарым ойыма түссе, жүрегім шаншып ауыратын. Жұрт қатарлы сүйікті әкемнің атын атап, еске алып, ашық айту деген менің пешенеме жазылмады. Сайрап сөйлеп кететін қызыл тіл күрмеулі, жол жабық болды, көңілде сақталған қорғасындай зілді ойлар, қамыққан күндерім мазамды кетіретін. Кейбір кездерде өз-өзімнен шошитын едім, бұл сұмдық Сталин заманынан қалыптасып қалған бойымызға, миымызға әбден сіңген дерт іспетті қорқыныш болып, осы мезгілге дейін содан арыла алмай келеміз, сөйтіп мәңгүрт болуға аз-ақ қалдық. Енді, тәуекел, іске сәт деп, әлі есім барда, ұмытшақтық бой алмай тұрғанда, балаларым көрмеген, тек сақталып қалған суреттерінен ғана аталары мен әжесінің қандай кісілер екенін таныстырып жазып кетуді парыз көрдім». Бұл Алаш ғалымы Г. Дулатованың басты ғылыми мақсаты 3 томға негіз болған.

	Міржақып қандай тұлға? Ол туралы былай делінген: «Міржақып аталарың нағыз Отансүйгіш (патриот), туған халқының мәдениетке жетуін аңсаған, қазақ халқына жан-тәнімен берілген, ақырғы демі біткенше жолынан қайтпаған. 19 жасынан бастап қысқа өмірінің ішінде ел-жұртының қамын ойлап, жаппай сауатты болуын көздеген, елінің мәдениетке талпына жетуін көксеген, оның жарқын болашағын армандап, соның қамын жеген, халқына адал қызмет атқарып кеткен абзал жан» [165-166].

	Осыған байланысты М. Дулатұлының осы көзқарасы шығармаларында орын алғаны айтылған. Г. Дулатова әкесінің шығармаларының тізімін, зерттеу еңбектерінің ретін берген. Тұңғыш қазақ романы туралы Ә. Бөкейхан мен С. Сәдуақасұлының 1926 жылы Мәскеуде шыққан кітабындағы пікірлері келтірілген. (С. Садуақасов. Молодой Казахстан (рассказы современных писателей Казахстана).

	Келесі дерек те аса құнды болып табылады. «Менің кішкене күнімде шешем Ғайнижамал: «Папаң «Қазақ» газетінің редакциясында істеп жүргенде, біз бес жыл Орынборда тұрғанбыз, сен сол қалада тудың», – деп айтып отыратын, әңгімесінен әкемнің журналист екенін білетін едім». Белгілі әдебиетші Б.Кенжебаев сонау кеңес кезінде шындықты былай деп айтыпты: «Беріректе, 50-жылдары, Әбен екеумізбен тығыз байланыста болған қадірлі ағамыз профессор Б. Кенжебаев естелігінде жазған: «Қызылордада Жақаңмен «Еңбекші қазақ» газетінің редакциясында бірге қызметтес болдық. Жақаң шапшаң жазатын. Жазбайтын, бармайтын тақырыбы қалмайтын, күлкілі фельетондар шығарғыш, үлкен білімді, сирек кездесетін атағы әлемге жайылған журналистердің алыбы еді ғой, шіркін! Жақаңның 20-жылдары, одан да бұрын мақалалары орасан көп газеттерде шыққан-ды. Мысалы, «Қазақ», «Ақ жол», «Сарыарқа», «Еңбекші қазақ», «Бірлік туы», «Ауыл тілі», т.б. орыс, татар тіліндегі, мына журналдарда: «Шолпан», «Сана», «Қызыл Қазақстан», «Айқап». Осылардың бәрін біз қалдырмай оқығанбыз», – деп Бейсекең осы бір жылдарды тебіреніспен еске алатын еді» [167].

	Осы ретте М. Дулатұлының «Есеп құралы» туралы келесі әңгіме келтірілген: «Әкемнің ең алғашқы «Есеп құралы» 1912 жылы жарық көрген, одан кейін аталмыш кітабы көзі тірісінде ұсталып кеткенінше 8-9 рет әр қалада басылып тұрған, менің білуімше (әлі зерттелер), М. Дулатовтан бұрынғы қазақ тілінде «Есеп құралын» жазғандар болмаған. Сондықтан әкемді қазақтың тұңғыш математигі деуім жөн болар. Менің есімде қалғаны – 1922 жылдың қысында мамам екеуміз Семейден келгенімізде, папам қызметін үйде отырып істейтін, жазу үстелінен бас көтермейтін. Ұзынша тілінген қағазға араб әрпімен «Есеп құралын» даярлауы болар, алдында үюлі қағаздары жататын. Жаңа келген шағымыз, маған серік болып ойнайтын балалардың жоқтығынан жалғыз өзім кілемнің үстінде қуыршақ ойнап отырушы едім. Зерігіп жалыққаннан қалғып кеткен шақтарымда төбемнен топ етіп «раковые шейки» кәмпиті түсетін, папам білмегенсіп, маған қарамастан жұмысын жалғастыра беретін. Таңғалып, жан-жағыма қарап: «Папа, папа, мына кәмпиттерді кім тастады?» – деп сұрасам: «Ой, Гүлнар, білмейсің бе, ол ұйықтамаған балаға ғана түседі», – дейтін. Келесі жылы шыққан «Есеп құралында» келтірілген мысалдарында өзіміздің бүкіл таныстарымыздың есімдері жазылған, соны қуаныш етіп, мақтанатын едім» [168-169].

	Міржақып Дулатовтың драматург екені былай айтылған: «Енді папамды драматург дейтінім – ол «Балқия» атты пьесаның авторы, бұл төрт перделі драмасы әдебиетімізге үлкен жаңалық, үлес қосқан шығарма. Кезінде «Балқияны» жастар өздері ойнап, әр жерде қойып жүргендері белгілі, бұл туралы тамаша аудармашы-жазушы Хасен Уахитұлы Өзденбаевтан естігенім бар. Ағаның айтуынша: «Ертеде қыз-келіншектер сахнаға шығып, жұрттың алдында ойнай бермейтін, сондықтан амалсыз бозбалалар қыз болып ойнайтын, мен өзім Балқияның рөлін ойнаған едім» деп еске алады» [1:169].

	Алаштың ұрпағы қандай кітаптар оқып өсті? Гүлнар апай, мысалы, бала кезінен Брокгауз – Эфрон басылымын білген екен: «Айта кететін бір нәрсе, жоғарыда аталып отырған әкемнің, Ахмет атамның бірде-бір кітаптары қолымызда болған жоқ. Тек «Восточный сборникте» в честь Веселовского», 1914 жылғы кітабында сақталынып қалды. Қолымызда болмауы өкінішті-ақ, ең басты себебі, ол патша өкіметі әр жерде әкемді абақтыға жабарда тінту жүргізіп, өзінің кітаптарын, қолжазбаларын, басқа жазушылардың қолда бар шығармаларын сыпырып алып, кәмпескелеп отырған. Әкемнің бас бостандығы бар кезінде кітаптардың басын қосып, жиып алуға үлгермеді, маған арнап: «Саған арнап Брокгауз – Эфронның толық энциклопедиясын алып беремін», – деуші еді, бірақ ол орындалуға жазбады. Біз үй ішімізбен кітаптарды жеке кітапханадан алып пайдаланатынбыз, мамам кітапхананың меңгерушісі болғандыктан, талай кызык кітаптардың жасымызға лайыктыларын таңдап окытатын. Ең әуелі казакша әңгіме, ертегілерді Ахмет атамның «Қырык мысалынан», Жүсіпбектің кітаптарынан окитынбыз, керек дегендерін жаттататын, одан кейін Л. Толстой, А. Чехов, И. Тургенев сиякты орыс классиктері мен шетелдің Джемс Оливер Кервуд, Ж. Верн, Джек Лондон, т.б. шығармаларынан окытатын. Бұл кымбат дүниелер кітапкұмарлылыкка үйретті, үй ішінен ауыскан осындай жаксы касиеттерге дән ризамын» [169-170].

	Неге Алаш ғалымдары Абайды ұстаз еткен? Оларды кандай ұлттык идея біріктірген. Ол туралы былай делінген: «Сондай-ак Міржакып аталарыңның пір тұтканы – Абайдан бастап, касиетті ағалары, әріптес достары, пікірлес, үзеңгілес жолдастары өзін солардың шәкіртімін деп санайтын А. Байтұрсынов пен Ә. Бөкейханов сынды казактың белгілі ғұлама-жазушылары басшылык еткен, бәрі бір жолда пікірлес, ел-жұрты үшін, солардың мүддесін ойлап, камын жеген, отаршылдык империяға карсы күреске жандарын аямай атсалыскан кісілер. Бұлардың атак-даңкы жайылған ел ішінде есімдерін Акаң, Жакаң, Әлекең деп коса айтатын. Міржакып аталарыңның өмірінің соңына дейін ағаларынан кол үзбей, сертінен таймай ардактап, бір-біріне сиынатынын айдауда, камауда жүрген кездерінде жазыскан хаттарынан белгілі. (Хаттары менде. Г. Д.)» Осы хаттар кашан жарык көрер екен? (Д. I.)

	Мағжанның аталарына арнаған өлеңдері бірнеше, соның есімдегісін айтайын. Ол – «М. Дулатов абактыдан шыкканда»:



	Зор куаныш кара түн өткеніне,

	Алтын таңды ашык күн жеткеніне.

	Қан аралас төгілген көп көз жасты

	Тәңір кабыл, мейірім еткеніңе.

	Ерік кұсы кайта ұшып келгеніне,

	Душар болмай дұшпанның мергеніне.

	Қайта шыкты баткан күн, нұр шашылды,

	Мың шүкірлік тәңірінің бергеніне.



	...Бұл кісілер өзара жолдастарымен қатар үй іштерін, балаларын бір-бірімен жақындастырып бірге тәрбиелейтін. Менің тілім шыққанда, папамның ең алдымен үйреткен сөздері: атеке, әжеке. Ахмет, Әлихан атекемдердің жастары 45 шамасына келгенде, алғашқы рет ата деген сөзді менен естіген, ол кезде немерелері жоқ, өз балалары жас болатын. Туған күнімнен бастап орталарында өсуім қандай бақыт, сол аталарымның аялаған алақандарының жылылық табы маңдайымнан әлі де кетер емес, өзім солай сезінемін. Әлихан атекем әдетінде, жақсы көргенде, маңдайдан иіскейтін, ал Ахмет атекем сүйетін. Отбасы арасындағы қарым-қатынастығымыз кісі қызығарлықтай тамаша тату, қызғаныш, күншілдік, өсек-аяң, бәсеке, т.б. сондай жағымсыз қасиеттер мүлдем болмайтын. Қуаныштары ортақ, қайғы-қасіреттерін бірдей көтеретін, тарыққанда қол ұшын беріп, жәрдемдесуден бас тартпайтын. Аталған екі ағасының папамнан мүшел жас үлкендіктері бар, үйде оңаша кездескендерінде папам кәдімгі балаша еркелеп отыратын, керек болса, үлкендіктерін көрсетіп, тұрғызып қойып кінәлі баладай кейіп те алатын шақтарын көргем, кешірім сұрайтын (ол мамамның қызғанып Ахмет ағасына «арыз» айтқанында) [172].

	Әке бейнесі бала санасында қандай болып қалған? Әкесіне деген сағынышы туралы автор былай деген: «Әкем барынша ақ көңіл, ашық-жарқын, жайдары мінезді, өте балажан, көңілшек те болатын. Сонымен қатар бірбеткей, басынан сөз асырмайтын қатаң мінезі де бар-тын, ашу қысқан уақытта түсі бозарып, қабағы түйіліп, төбе шашы тік көтеріліп кететін. Ол кезде бір жерде отырмай, бөлменің ішінде дамылсыз әрі-бері адымдап, шылымын бұрқырата тартып жүретінін де көргенмін. Бірақ оғаш сөзге бармайтын, ашуы ұзаққа созылмай, тез тарқайтын, бәлкім, өзін-өзі тоқтатып қолға ала ма, кім білсін? Жұрттың алдында менмендігі жоқ, өзін өте қарапайым ұстайтын, көңілді отырып әңгімелесетін, кісілерді шыдаммен үндемей тыңдай беретін.

	Әкем әділ, турашыл, мақтану дегенді білмейтін, жалған сөйлеп, өтірік күлетіндерді жақтырмайтын, оқушыларға, мұқтаждық көргендерге жәрдемін аямайтын, қолы ашық жомарт жан еді, оған қоса мамам да сондай мейірімді, ел-жұртқа сыйлы, бір-бірін жанындай жақсы көріп өткен кісілер еді. Папам жыл мезгіліне лайықты сәнді киінетін сәнқой болды, үй ішінде жұмыс үстелінің басында өзбектің желең биқасап ала шапанын киіп отыратын, көзілдірік салмайтын» [172-173].

	Үлтжанды М. Дулатұлының елмен тығыз байланыста болғаны, оның тарихи зерттеулерге неліктен барғаны да осы ретте айтылған: «Аталарың ел-жұртының қамын жеймін, ақыл-ойын оятамын деп тыным таппаған кісі. Бүкіл қазақтың кең-байтақ даласының тең жартысын салт атпен жүріп, жол азабын көп көрген жолаушы әрі саяхатшы, болмаған жері жоқ, жұртпен біте қайнасып араласқан кісі. Өткен көне заманның тарихын терең зерттей жүріп, көп мәліметтер жинап, соның нәтижесінде «Қазақ, қырғыздың аты, тегі туралы» атты көлемді ғылыми еңбек жазып қалдырған. Әкемнің замандастары қырғыздың ғалымы Ишанғали Арабаев, башқұрттың Әбубәкір Диваевы, татардың журналисі Ғалымжан Ибрагимов, өзбек жазушылары Габдолла Мұштаұқ, Гияс Исхақ, орыстың академигі Гордлевский, Абайдың Тұрағұлы, Ә. Бөкейханов, А. Байтұрсынов, Жұмағали Тілеулин, М. Мурзин, Ғ. Бірімжанов, Н. Төреғұлов, Сейілбек Жанайдаров, А. Бірімжанов, Сұлтанбек Қожанов, т.б. заң қызметкерлері бәр-бәрімен өне бойы аралары үзілген емес, хат жазысып тұрған, көпшіл, ұлтжанды кісі болды.

	1909 жылы жарық көрген «Оян, қазақ!» ел ішіне тез тарап, бірнеше рет қайта-қайта шығуы жұртты қуантып, бір серпілдірсе, патша үкіметіне үрей-қауіп туғызып, автордың соңынан қалмай, ізін аңдып бақылау жүргізіп отырған, артынша Семей түрмесіне қамап, кітабын кәмпескелеп, өзін қуғынға ұшыратқанын құжаттардан білеміз» [170-174]. Бұл құжаттар осы ретте келтірілген.

	Патша кезіндегі қуғын кеңес кезінде де жалғасқан. Ол туралы Гүлнар апай өзі көрген қасіреті деп келтірген: «Бұл сонау патша заманындағы бақылау болса, бергі уақыттың өзінде баяғы ұлтшыл, алашордашыл атағы қалмай, сенімсіздік күдік туғызып, соңынан аңду қалған емес. Орынборда Неплюев көшесі, 42-үйде тұрғанымызда, қиғаш қарсы беттегі үйдің шыға беріс есігінің баспалдағында бір орыс отырып алып міндетті түрде күзететін, күнұзаққа екі көзін алмай, бізге келіп-кететін кісілерді бақылайтын. Ол кісіні сыртынан үй ішімізбен білетінбіз, бұл сыртқы белгілі көрініс десек, оның ішкі құпиясы – әкемнің соңынан салып қойған тыңшысы, ол жақын араласып жүрген кісілер болыпты. Кезінде папам сезіп секем алды ма, жоқ па, мен қайдан білейін?! Өкінішке орай, біз соңынан естіп білдік, оған көзіміз жетті.

	Енді айтуға болады, әкем түгіл, бала екеш бала мені де торығандары бар. 1925 жылы июнь айында Ислямбек Ақбердин ағай Әзен екеумізді Орынбордан Семейге алып жолға шықты, пойыз Кинель стансысына тоқтағанда, купемізге ОГПУ-дің екі кісісі кіріп келді. Өзге жолаушыларды шығарып жіберіп, мені шешіндіріп, тұла бойымды қарап, одан соң нәрселерімізді түгел қопарып, сілкіп, тінтіп шықты, сондағы қорыққанымды әлі ұмытқаным жоқ, он жасар баладан не іздеп таппақ болды екен?! Бұл сырды ішімде сақтап келіп едім, енді ұрпақтарым білсін деп айтып отырмын».

	Осы ретте қазіргі балаларға да қажетті мағлұмат берілген: «Балаларым, өзім шыққан алтын босағам, от басы, ошақ қасында өткізген күндерімді, есімде қалғанын шолып өтейін. Әке-шешемнің менен кейін туған балалары Абылай, Халида, Наурызбай, Әлібектер дүниеден сәби кездерінде-ақ шетінеулері жас жұбайлардың жанына қатты батып, уайым шегетін. Менің денсаулығымнан да қорқатын, мен сондай арық, аурушаң болып өстім, неше түрлі балалар ауруымен сырқаттанып қалатын шақтарым жиі болушы еді. Сондықтан мені жаз айларында елге жіберетін. Таза ауада жүріп шынықсын, қымыз ішіп әлденсін дейтін. Орынборда мені қарап тұратын, ауырсам емдейтін Никулин деген дәрігер ақыл-кеңесін беріп тұрушы еді. Бұл дәрігер тәжірибесі мол, баланың тілін таба білетін жұмсақ мінезді адам еді, шақырғанда, күн, түн демей жетіп келетін. Никулин айтты десе болғаны, балық майы ма не ащы хина бола ма, көзімді тарс жұмып сіміріп салатын едім.

	1923 жылдың жазында мен безгекпен ауырдым, дәл сол кезде біздің үйге Мұхтар аға Әуезов келіп жатқан. Мені қыдыртып, собачьи бағына ертіп барып, балмұздақ жегізетін, мен балмұздақты «тәтті суық» дейтінмін. Мұхтар аға қайдан білсін, суық нәрсе жеуге болмайтынын, үйге келісімен безгегім ұстап қалатын. Безгек күнара ұстайтын, оның арасында сап-сау кісіше жүргенімде Мұхтар ағам маған тағы да балмұздақ алып беретін, мамам біліп қойып, «ұрсып» сыбағамызды берген. Безгектен жазылу үшін тұрған жерден басқа қалаға ауысса жазылады деген Никулиннің кеңесі бойынша мені Ақтөбеден келіп жатқан Қошанбаев Хасен мен Биғаға қосып сонда жіберді. Шынында да безгек сап тыйылды» [176].

	Гүлнар апайдың бауырлары – Абылай, Халида, Наурызбай, Әлібек бекзаттар көрмей кеткен ғұмырды солар үшін де көруге Алла сізге тәннің саулығын берсін!

	Алаштың арыстары туралы бұл ғылыми-новеллалық зерттеулер қазіргі тәуелсіздік кезіндегі қазақ тарихы, әдебиеті мен Алаш әдебиеттануына қосылған баға жетпес құнды үлес болып табылады. Олай болса, Міржақып Дулатұлының рухын арқалап келе жатқан асыл істеріңіз ақжолтай бола бергей!



	«Қажымай тұр орныңда, болат жүрек,

	Достарың салды пышақ, найза тіреп.

	Тітіреп жердің жүзін зұлмат басып,

	Нажағай атылса да күн күркіреп.

	Тау құлап, тастар жанып, су шайқалып,

	Сілкініп бұзылса да жер дүркіреп.

	Қандатып қарлы боран қарсы соғып,

	Жаңбырдай ақса дағы жас сіркіреп.

	Қан жүрек, рақымсыз темір қамшы,

	Қолында қортық шоқпар тұр зіркілдеп.

	Ғайбат, жала, өсекті мойныңа алып,

	Уақыттың соққысымен кетпе әлсіреп.

	Жаңбыр боп жақсылық нұр жауар ма екен?

	Жүректің өшіргендей қайғылы өртін»?! [263].



	М. Дулатұлының тектілігін танытатын бұл өлеңіндегі «Қажымай тұр орныңда, болат жүрек» деген тармағындағы рухани күштің әкеден балаға ауысқанын ғылыми еңбектерімен, парасатты шығармаларымен дәлелдеп келе жатқан ұлттың анасы Гүлнар Міржақып қызына Алла разы болсын!



	Пайдаланған әдебиеттер тізімі:

	1. Гүлнар Міржақыпқызы Дулатова. Шындық шырағы. Толық басылым. (Бірінші кітап). – Алматы, 1998.



	АЙГҮЛ СЕРІКҚЫЗЫ ІСІМАҚОВА,

	М. О. Әуезов атындағы Әдебиет және өнер институты Әдебиет теориясы және әдебиеттану методологиясы бөлімінің меңгерушісі, филология ғылымдарының докторы, профессор.





	https://t.me/kzkitap





Notes


	[←1]

С. Мұқанов. Өмір мектебі. Алматы, 1953. І-кітап. 288–289-беттер.





[←2]

Гүлнар Дулатова. Шындық шырағы. Бөртедегі демалыс. 67-68-беттер. ОПО. «Полиграфия». Қарағанды. 1995.





[←3]

Әлихан Бөкейхан. Таңдамалы. Қазақ энциклопедиясының Бас редакциясы (бұл екі хат содан алынды – Г.Д.), 397–399-беттер. Алматы, 1995.





[←4]

Гүлнар Дулатова. Шындық шырағы. «Қызылордалық тұрғындармен кездесулер». 118–128-беттер. ОПО «Полиграфия». Қарағанды. 1995.





[←5]

Пәуеске – повозка.





[←6]

Қазақ Совет энциклопедиясы. 5-том. Каучукты өсімдіктер, 311-бет.





[←7]

Махфузбектің әкесі – Серікбай Ақаев. Мәскеу университетінің заң факультетін бітірген заңгер, папамның пікірлес жолдасы.





[←8]

Имею честь – Алмухамед Сейдалин В.Галиев сборник «Памятники истории и культуры Казахстана». Выпуск №5. Алматы: Казахстан, 1992.





[←9]

К.Төгісов. Шығармалары. Алматы: Алаш, 19...





[←10]

Н.Үркімбаева. «Асыл қасиет». Алматы: Жалын, 1987.





[←11]

Ш. Аманжолова «История уездного Лекаря» «Фармация и Медицина» №4 І\-\ 2004, стр. 20.





[←12]

Т. Көкішев. Ақиқаттың анасы – шындық// Гүлнар Міржақыпқызы Дулатова. Шындық шырағы. Толық басылым. (Бірінші кітап.) – Алматы, 1998.





