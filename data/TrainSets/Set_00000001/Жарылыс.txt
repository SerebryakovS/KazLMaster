	Медеу Сәрсеке

	Жарылыс





	Роман





	Медеу Сәрсекенің Мәскеу мен Алматыда 1983, 1987 жылдары «Взрыв» деген атпен, әрі екеуі де мол таралыммен екі мәрте орыс тілінде жарық көрген романының қазақша басылымы сауысқандай сақ редактор мен қатаң цензура тарапынан қатты қысымға ұшырап, көптеген беттері мен тараулары қайшыға түсіп, бастапқы «Жарылыс» аты да «Жаңғырық» болып өзгеріп («Жазушы», А., 1979 ж., 41 мың дана) жарияланған. Соны романның ана тіліндегі алғашқы басылымының 21,37 б.т., ал орысшасы 27,28 б.т. көлемде шыққанынанақ аңғаруға болады.

	Сонша қиянаттың себебі – жазушының қазақ инженерлерін ғылымитехникалық төңкеріс заманының алдыңғы легінде көрсетіп, түйе мінген дала перзентінің ата кәсібі – мал бағумен қатар, қорғасын шайқап, бағалы металдың ең таза түрлерін қорытуды кәсіби меңгергенін баса суреттеуінде. Таңғаларлық жайт: баспа комитетінің қырағы рецензенттері содан да, ұлы орыс халқының көшбасшылық діліне нұсқан келетін ұлтшылдық «көріп», яки кейіпкерлердің рухани биік деңгейіне шабуыл... деп жариялаған. Нәтижесінде көлемді роман жөнсіз тілгілеуге ұшыраған. Ең ғажабы, инженер жазушының туындысы Мәскеу сыншылары тарапынан қолдау көруі. Одан үзіндіні «Литературная газета» мен «Молодая гвардия» журналы жариялады. Одақтық баспасөз бетінде де өндіріс тақырыбына жазылған үздік туындылардың бірі деген жоғары баға алды. Кезінде роман бойынша жасалған драма облыстық театрлар мен М.Ю. Лермонтов атындағы республикалық орыс академтеатры сахналарында бірнеше жыл бойы сәтті жүрген...





	«Біз, қазақ қаламгерлерінің аға буыны, жұмысшы адамдар туралы қалам тартқанда, олардың өндіріс ісіне таңдана қарап, бұрын-соңды шұғылданбаған кәсіпті, тың өнерді білуге құлшынып, соны тезірек меңгеруге ұмтылғанын көрсеткен едік. Заман талабы да солай еді. Тарихи заңды және өмір шындығынан туған іс болатын. Ал бүгінгі әдебиетшілер машинаны, иә өндіріс кәсібін баяғыша меңгеруге талпынған қазақты бейнелегенде, амал қанша, осы дәуірдегі индустриалды Қазақстанның шынайы келбетін, заман шындығын қисынсыз бұрмалау екенін ескертуге тиіспіз.

	Медеу Сәрсекеевтің «Жарылыс» романы да завод адамдарының өмірін көрсетуге арналған, тек ол жаңағы сипаттағы шығармалардан мүлдем бөлек сарында жазылған. Өзі де инженер-металлург автор өндіріс құпиясына бойлай еніп, әріптестері бейнесін нанымды сомдайды.

	«Жарылыс» – күрделі қақтығысқа құрылған шығарма. Технологиялық процесті көрсетудің қиындығына, завод тынысын сипаттаудың күрделігіне қарамастан роман жеңіл оқылады. Әсілі, бұл да – қаламгердің сөзсіз табысы...»



	Ғабит МҮСІРЕПОВ, Социалистік Еңбек Ері,

	«Литературная газета», Москва, 27 қазан, 1982 жыл





БІРІНШІ БӨЛІМ


	ЖАРЫЛЫС





Бірінші тарау





І




	Күн бүгін де аянған жоқ, барынша шыжғырып бақты. Межелі уақыты біткен соң бой тасалай тұруды құп көріп, өзеннің арғы қабағында қазқатар сап түзеген тоғыз қабат зәулім үйлердің тасасына сүңгіп барады.

	Арғы беттен, әр жерде түбі көрініп тартыла бастаған құрдым өзеннің сарғыш суы жылтыраған ескі арнаның үстінен кенет найзағай ойнап, күн күркіреді.

	Таңат Таубаев балконда тұрғанды, көңілімен де, көзімен де қиядағыны шолған сергек шыраймен жанжағына мейірлене қарайды. Осыдан бірер жыл бұрын өздері тұратын еңселі үйдің үшінші қабатынан өзеннің арғыбергі жағасы түгел көрінуші еді. Негізгі цехтардың сорайған алып корпустары, әсіресе түнге қарай, қуатты прожекторлар нұрын төгіп, жаппай жамыраған кеште кеңсе үйі мен орталық аллеяның ұзына бойы самаладай ақ сәулеге шомылып, ерекше жарқырап тұратын. Екі аралыққа еңселі жаңа үйлер тұрғызылған соң зауыт оттары сығырайып, алыстан андыздаған цех қабырғалары да бұрынғы адуын келбетінен айрылып қалғандай аласарып, көпекөрінеу жадағайланып шалынатын болды. Асқақ тұрпатымен жұлдызды аспанға жол тартқандай шаншыла қадалып қалған, төңірегіндегі барша құрылыс, зәулім үйлерге де төбесінен төнген айбармен құздиып тұрған қос мұржа ғана. Алып сигарға ұқсаған бұл екеуі кейде қазқатар, кейде кезектесе түтіндеп, тау жотасына ентелеп келіп, қала үстінде бауырлап жүретін қарақошқыл бұлттарға күнітүні шүйке қосып, тоқтаусыз газ құсып тұрады. Желді күндерде күкіртті газдың ақшулан бұлты неше алуан бұрама түзеп, жалжал толқын құрай күлтеленіп ұшады. Таңатқа бұл да жамыраған жұлдызға қарап, ертеңгі ауа райын шамалағандай танымал жайт: түсіненақ, түтін ағынына қарап тұрып, ол қорыту цехының, кен концентратынан пешке жем дайындайтын агломашиналардың сол сәттегі тіршілігін, жұмысқа қаншалықты жегілгенін айнақатесіз айырады; ал одан рафинация цехының – қорғасын тазалаушылардың ертеңгі қарекетін шамалау қиын емес...

	Қайрат әкеп берген орындыққа жайғасқан Таңат түтін құсқан қос мұржаға бірер мәрте ұмсына қарады. Екеуі де жарысқа түскендейақ газ қабатын лақылдата лоқсып тұр.

	Таубаевтар отбасы әлгінде ғана алыс сапардан оралғанды. Күн қақтаған көделі даланы кезіп, одан соң ойлықырлы тау белдемін жағалап, күйдіргі аптапта жол жүру – оңай болып па... Таңат келе сала киімін сыпырып тастап, ваннаға күмп берген, себелегіштен сорғалаған салқын су бойындағы аптапты әпсәтте сорып, жанына дару сепкендей әсер етті. Со бетінде жалаңаш денесіне халат іліп, жіпсіген маңдайын батқан күннің ақырғы шапағына төсеп балконға шықты. Әйелі мен баласы өзара дабырласа жүріп, біраздан бері жабық тұрған бөлмелерді тазалау қарекетінде.

	Таңат ымырт әбден жабылып, зауыт ауласындағы күшті жарықтың жарқ етіп жағылар мезгілін күтіп отырғанды. Бұл да оның, неге екені өзіне де беймағлұм, осы күнге дейінгі аздыкөпті ғұмырында асыға күтетін сәт. Нақ осы мезгілде қорыту пештерінің астындағы тас көмейлер тығындалып, қорғасынға шүпілдеген алып шөміш жоғарыға асылған сыңар рельс жолды қайыстыра солқылдатып, өздеріне қарай келе жатады. Рафинация цехының тазалаушылары да соны күтіп, қотарма қазандарды босатып, келсең кел дегендей қолдарына түкіріп сайланып отырады...

	Таңаттың зауыт төңірегіне аяқ баспағанына екі ай болған. Екі ай! Сенбейтін жағдаят! Бір емес, екі жылдың демалысы бірден тиді. Ғажап! «Тегінде мен аузы салымды жігітпін!» – деп қуанғанды ол демалысқа шыққан күні.

	Иә, сол күні, шытырман оқиғаларға ұқсаған жұмбақ жайт едіау бұл да, сүлдері құрып, ілгері басқан аяғы кері кетіп, ілбіп келе жатқан цех бастығын зауыт директоры Варламовтың өзі электротермия пешінің іргесінде кезіктіріп, ілмиген көзіне, қалқиған құлағы шекесіне жабысып қалған жүдеу жүзіне түйіле қарап:

	– Таубаев, сен осы, биылғы демалысынды алдың ба? – деп сұрағанды.

	Директордың есіне салып тұрғаны – екі жылдан бері сұрауға дәті бармай жүрген іс. Ал цехтың қазіргі жағдайы демалысқа кете қалғандай халде еместі...

	– Қайдағы демалыс? «Купелинаның» сынағы бітпей... – Таңат ыстығы бет шарпыған жаңа пешті нұсқаған. Өзін іргесіне шынжырлап байлағандай кіріптар етіп, күнітүні, айлар мен жылдар бойы түтінге булыққан ыстық цехқа қамап, еріксіз ұстап отырған қондырғыға мұңая қарап, тымтырыс тұрып қалсын.

	Варламовтың шегір көзі кенет ақшиып шыға келді. Қусырылған маңдайын жағалай жиектеп, әр тұстан қадауқадау селтиген күмістей ақ шашы да әлденеден секем алғандай состисын.

	– Пештің қалыпты істегеніне қанша болды?

	– Сыйлық бергіңіз келсе... бір жылдан асты, – деп жымиды Таңат.

	Директор бір адым жақындай түсіп кілт тоқтады. Ұйпаланған қасы керіліп, жиырылған ұштары бұрынғыдан бетер делдиіп кетті.

	– Ертеңнен қалмай табаныңды жалтырат! Қайда кетсең де, білдің бе. Өндіріс үшін өндіршегін үзген құрбандықтың маған керегі жоқ. Екі жылдың демалысын аласың!

	Таңертең кәсіподақ комитетінен нұсқаушы қыз телефон соқты: «Қандай курортты қалайсыз – жолдаманы текке береміз, жол шығыны ғана өзіңізден...» Кассаға барғанда тағы да аңтаң болды, демалыс қаражатына қомақты сыйақы қосылыпты!.. Несін айтасың, бір құласа пейілі біржолата түсіп, шаш етектен төгіп беретін Николай Исаевич бұл жолы әбден жарылқапты: пеш сынағына қатынасқандарға жаңа техниканы игеру үлесінен бақандай үш мың сомды лақтырып тастаған! Сірә, кешегі әзілінің қарымтасы. Әрине, жаңа қондырғының үстінде жанын беріп, бейнет тартып жүрген металлургтерге бұл теріс болған жоқ...

	Қырымға Таңат жомарт жаз күншуағын аямай төгіп, гүл атаулы бар сәулетін ашып мейілінше жасанған мерейлі шағында тап болды.

	Алғашқы күндерде ұйқының жазасын берген. Келекеле теңіз жағасына ұзақ қыдырып, түрлітүсті тастар теретін болды. Бақ аралап, гүл дестелерін тамашалады. Ал түнде?.. Гүрілдеген теңіздің толықсыған беймаза шуылына құлақ түріп рақатқа бататын. Амал қанша, бірер аптадан соң зеріге бастады. Мазасыз ой күндіз ғана емес, айлы түнде де шылауына алдыақ, берекелі ұйқы жоқ, күндіз – күлкі... Жыл бойы баптап, сақтап келген «Купелинадан» – бағалы металдың үш жылдың жоспарын толтырып, жарылқап тұрған электротермия пешінен ештеңе қалмаған, өзі кеткен соң жарылысқа ұшырап, қүлталқан болған... сияқтанып, дегбірсізденген уайымнан құтыла алсайшы. Қайсыбір түндері ол шошып оянып, бас жағындағы тағанның үстін сипалап жатады – үйдегі әдетінше телефон трубкасын іздеп... Таң атысымен телефонавтоматқа жүгіреді. Ең алдымен орынбасарын, цех технологы Аллазаровты іздейді.

	– Бекерге ақшаны шашпаңыз! – Керим де әзілден ұтқызбайтын неме және ешкімді аямайтын найсап, – ол құрғырды, ақшаңызды айтамын, Қырымның қырмызы қыздарына жұмсау керек! Ол жақта менің татарка қарындастарым да аз емес. Иә, құдай үшін, Таңат Смағұлович, сөйтіңіз деймін. Сұлу әйелдерге сыйлық әперуге!.. Ал «Купелина» жөнінде қам жемеңіз! Дін аман, сіз кеткен соң бұрынғыдан да жақсы істейтін болды.

	– Алдарқатпа, антұрған! Алдама бос сөзбен! – деп айқайлайды Таңат қасында тұрғандай апанық естіп тұрса да. Кеудесін кернеген қуаныштан не дерін білмей, аядай тар кабинаға сыймай, тыпыршып қалады.

	– Алдасам да енді... бірер грамм ғана, – деп Аллазаров мысқыл сөзіне қайта көшеді, – маған, шынымды айтсам, қалтаңыздың тектентекке қағылғаны батып тұр...

	Таубаевтың шыдамы бір айға да жетпеді. Жанын түршіктіретін түстер көретін болды. Ақыры, төзе алмады. Жиырма төрт күннің бесеуін санаторийге «сыйлап», Өскенге қайтып оралды. Бекерақ қауіптенген: бәрі де өзі қалдырғандай қаз қалпында екен; электротермия пеші де күмісті балқыманы бұрынғыша үдете қорытудан жаңылмаған... Маңдайына шық етіп тиген жалғыз соққы жан жары Қамқаның: «Бейшара сол, жұмыс деп жүріп, бір күні арам қатасың ғой!..» – деген шаншу сөзі болды. Әрине, аяушылық білдіргені. Жұмақ сияқты рақат жерден қайтып кеткеніне мұншама өкінбес!

	Цех жайын көзімен көріп, көңілі тыншыған соң демалысын үзбеуге бекінді.

	Күрең «Ладаны» гараждан шығарды да, Қамқа мен Қайратты алып, кәсіподақ комитеті бұрнағы жылы Кенді өлкенің таулы өңіріне тұрғызған демалыс үйі «Айнаға» аттанды. Жер жаннаты көріп алыстағы Симеизге сапар шеккені күпіршілік екен, нағыз жайлау, жан саясын ол осы жерден сезінді. Биіктен құлаған арынды тау өзені кең қолтық қойнауда айна көл түзеген, айналасы – сыңсыған қарағай, жайқалған самырсын мен желкілдеген ақ қайың орманы. Күнітүні еститіні – күркіреген өзен гүрілі, шиқылдаған құстар үні. Күрккүрк жөтелген дімкәс кісідей қинала дем алып, будақбудақ ұшқан түтінге булығу жоқ; ерсіліқарсылы шұбырған ауыр автомобильдердің қаладағы гүжілі мұнда жетпейді; вагон сүйреп, минут сайын арқырап, шойын доңғалақтары сартылдап, пысылдай қозғалған ескі локомотивтер тарсылы да біржола жоғалған. Соның бәрібәрі ту алыста, құлақ естімес қиянда қалған. Мұнда тек марғау тыныштық қана жайлаған.

	«Айнада» өткізген бір айда Таңат соңғы жылдары кешпеген, көрмеген, біржола ұмыта бастаған мазалы қалпын қайта тапты. Қайда жүрсе де езуінен күлкі кетпей жайраңдап, кімге тіл қатса да әзілі жарасып, терезе алдындағы кең алаңда доп қуған балаларға қосылып кетіп, мәзмәйрам болған, соған да шексіз рақаттанған шатшадыман күй кешті.

	Амал не, әрбір қуаныштың да шегі болмақ. Шексіз көрінген бейғам тіршіліктің кесулі мерзімі бітіп, Өскенге оралуға тура келді. Міне, енді үйреншікті қарекетін сағынған кісідей балконға шығып, зауыт жаққа әлсінәлсін ұмсына қарайды. Бір нәрсесі ұмыт қалғандай алаңдап отыр. Сол сезік оны есікті ашып, үйіне кірген кездеақ қармаған. Иә, иә, табалдырықтан аттай бергендеақ, кіреберістегі қара телефонға жаутаңдай қараған. Солақ екен, байырғы металлургтің алып ұшқан көңілі қиялға елікті: тазалау цехының кең залын, үлкендікішілі бөлімшелерін аралап, қоймалжың қорғасынға шүпілдеген тай қазандарды көріп, төбеде салдыркүлдір теңселген крандарды тамашалап, өзіне ыржия қараған ер көңілді тазалаушылармен шүйіркелесіп қалғандай. Сөйтсе де, телефонға жолаған жоқ.

	Ақыры, ол күткеніне кезікті. Әне, сол – Таңат ынтыға тосқан айшықты мезет: көше шамы жаппай жамыраған шақта зауыт алаңы да жарқ етіп, құдды бір кең айдынға мамырлап шыққан алып кемеге ұқсап, немесе құс жолының шиыр көшінен шоқ жұлдыз нөпірі жерге жақындап, Өскен қорғасын зауытының үстінде тұрып қалғандай әсерлі көрініс атойлап шыға келді. Жарық шоғырының бағытбағдарынан Таңат кеңсе үйін, цех ғимараттарын, олардың аралығындағы кең аллеяларды, өзі талай жыл ерсіліқарсылы жүріп таптаурын еткен соқпақсүрлеулерді аңғарды. Әлбетте, кейбірін көрмейақ көкірегімен шолып. Көрді де көңілін кернеген қуаныштан мерейі тасып, езу тартты...

	Таңаттың есіне жасаң шағы түскенді.

	Қамқа екеуінің Өскенге келген кезі. Жас мамандар жатақханасынан оңаша бір бөлме тиген. Әзілкештер оны «Зарыққан Жүректер Ошағы» дейтін. Десе дегендей ұлан байтақ Отанның түкпіртүкпірінен диплом алып, өмірге енді ғана қадам басқан кілең инженер, техник жастар осы үйден баспана алып, бір шатырдың астында бас қосып ойнапкүліп жүреді де, отбасын құрап, пәтерге шығады. Қамқа мен Таңатқа берілген бөлме ұзын қоридордың түкпірінде еді, көрнекті мүлкі – екі кісілік никельденген кереует пен сопақша биік үстел, ал киімдері қабырғадан ойып шығарылған жалғыз шкафқа сыйып кеткенді.

	Иә, бүгін ойласа, о да бір қиялдап кетсең – ойың жетпес қызық шақ сияқты. Жас көңілді неше түрлі арман билейтін: он бес жылдан соң кім болады өздері? Әрине, жұрт таң қалғандай білікті маман, айтулы металлург атанары сөзсіз. Бірі кем дегенде осы зауыттың директоры болып өрлейді, ал екіншісі? Кем дегенде бас инженер атанбақ. Тек кімнің кімге бағынышты боларын анықтар кезде, шатасуды қараңызшы, бірбіріне үстемдікті қимай, ерлізайыпты екеуі кәдімгідей таласып қалады. «Сенің мінезің жұмсақ, тым сезімталсың – инженерден гөрі жаны елгезек ақынға ұқсайсың, – деп дау айтар еді Қамқа еріне. – Маған ғашық болған кезде қаншама қағазды текке бүлдіріп, өлең жаздың. Зая кеткен есіл уақыт! Бүгінгі қыздарға өлең емес, ер тұрпатты жігіт керек, білдің бе?! Сондықтан дауласпа, әкімшілік тізгінін маған бересің... Мен, тегінде, қазақ қыздарының қатарынан жарып шыққан ең алғашқы директорметаллург боламын. Осал ма?! Ғылым докторлары бар бізде, академиктер де аз емес, құдайға шүкір! Кенші әйел, маркшейдер, геологтар да жетеді. Ал қазақ қыздарынан үлкен зауытқа директор болған? Жожоқ, әзірше мен ғана! Қандай дәреже! Қамқа Кемелқызы Таубаева – Өскен қорғасын зауытының бас директоры!..»

	Екеуі де жас еді, өздерін о кезде шексіз бақытты сезінетін.

	Содан шығар, өмір жолына мұрат еткен іске қызыға қарап, тең құрбыларының алдында, тек қана алдыңғы легінде болуды қалады.

	Тегінде, олар Алматыда жұрт қатарлы орналаса алатын еді: академик Комаровтың өзі Таңатты «Аспирантураға қал» деп үгіттеген; ғылыми жетекші болуға да келісімін берген; ал Қамқа – осы қаланың тума қызы, әкесі Кемел марқұм о күнде сауда министрлігінің әйдік басқармасын басқаратын; әрине, төрт ұлдың ортасында еркебұла болып, «бидай ішінде бір арпа» атанып өскен жалғыз қызын қияндағы Өскенге жіберуді қоштамағаны анық. Өздері тілесе – қолы ұзын әке тиімді жағдайдың бәрін де істер еді, амал қанша? Жас жұбайлар ондай мүмкіндікке еліккен жоқ. Кеуделерін жоғары ұстап, қамқорлық жасауға ниет білдірген ұсыныстарды тәрк етіп, өмір жолын өз бетінше бастауды жөн көрді...

	Қолдарына екі шабадан ұстап Өскенге келді. Оның бірі дәріс жазған дәптерлер мен металлургия оқулықтарына толы. Маймөңкелеудің қажеті қанша, сірә, «Жастықтың оты жалындап», жалғанды жұлығынан басып жүрген есер күндердің әсері шығарау, жас жұбайлар қатардағы көптің бірі болып қалған жоқ: жұмысқа білекті сыбанып белсене кірісті; соғыс жылдары тұрғызылған жөнең зауытты тезірек жаңартуды армандап, көк түтін буған ескі қаланы да өздерінше жасартып, қайта тұрғызу үшін жанын салды; зауыт басшылары қайда жұмсаса бап талғамай, сонда болды.

	«Зарыққан Жүректер Ошағындағы» тар бөлмеге екеуі де шаршап қайтатынды. Кешкі ас ішкен соң тер басып, дамылдау үшін балконға шығар еді. Күні бойы бір цехтан бір цехқа дамылсыз жүгірген, ащы шектей ұзын галереяларды аралап ентіккен қарекеттерін есіне алып, көк мұнар түтінге булыққан зауыт алқабына сүйсіне қарап ұзақ отыратын. Балғын жас шағында, жүректі қуаныш кернеп, көз алдындағының бәрі таусылмас қызық сияқтанып кеудеңде ән салып тұрғанда, көңіл құсы қайда шарықтамайды!? Зауыт алаңы ертегіге ұқсаушы еді, мынау қала, табан астындағы оқтай түзу кең көше, тіпті анау сорайған алып мұржаларға дейін ерлізайыпты Таубаевтар көңілінде әлдеқашан, бала кезінде оқыған әлдеқандай бір романда сипатталған ғажайып оқиғаларға ұқсайтын. Көз алдарында көлбеңдеген адуын тіршілік оларға: «Осының бәрі сендер үшін – мынау үлкендікішілі үйлері жыпырлаған қала да, қиыр шеті кең даламен шектескен алып өндіріс те, оның жұлдыздай жамыраған түнгі оттары, сәуле төккен жарық көздері де... Солардың билеушісі, құдіретті дирижері – өздерің, тек басқара біл!..» – деп сыбырлап тұрғандай, жас көңілдерін түрлітүрлі қиялға еліктіретін. Желіккен қиял көкке шарпып шарықтаған кезде, жас теректер егілген тротуар бойының жарық нөпірін қомсынып, алқаракөк түн әлемінде жымыңдаған аспан шырақтарына шеру тартатын...

	Ежелгі қазақ ауылында, дала төсінде өскен Таңат қай жұлдыздың кешке қарай туатынын, таң алдында қайсысының көрініп, қайсысы ерте сөнетінін айнақатесіз айыратын. Олар жайындағы есепсіз көп аңыз, ертегілерді де жақсы білетін. Солардың қайсыбірін белгіге ұстап, жеті қараңғы түнде жол бастаудан да ол қажет болса тартынбас еді. Ал Қамқа – қала қызы, жұлдыз жамыраған мезгілді ол мақпал түннің әсем алқасы көріп, сұлулық үшін жаралған әдемі көрініс сипатында қабылдайтын. Сол себепті ол әр жұлдызды адам тағдырының жебеуші күші, жарылқаушысы көретін нанымға көбірек сенетін. Балконға шыққан дағдылы кештерде Қамқа жұлдыз санап, солардың ұнаған біреуін өзіне меншіктеп, кәдімгідей иемденіп отырушы еді. Өз жұлдызына сенетіні сонша, Таңатты да әурелеп, самсаған шоғырдан сол жұлдызды іздеп табуын талап ететін. Алдажалда күйеуі жаңылмай таба қалса, балаша мәз болатын.

	Иә, несін айтасың, ерекше бақытты шақ еді ол. Қандайда бір ерлік жасауға құлшынған, өздерінің осынау шатшадыман, бірлікте ұйыған айшықты тірлігін қорғау үшін ештеңеден тайсалмаған қайран жас күндерай десеңші!..

	Өткен күндердің әсерлі көріністеріне тәнті болып көңілі марқайған, одан да гөрі, өзін соған жауапкер сезінген Таңат ақыры шыдамады, Қайратқа дауыстап, телефонды балконға алдырды.

	Трубканы кешкі сменаның мастері көтерді.

	– Қалай, тыныштық па, «Купелинаның» жайын баянда, – дегенді бірден.

	– Несін сұрайсыз, тіфу деп сөйлейінші, әзірше жаман емес! Ал өзіңіз қайдан сөйлесіп тұрсыз? – Ауысым мастері цех бастығының үйреншікті үнін естігеніне қуаныш білдіріп жалпылдап жатыр, – үйге келіп қалғаннан саумысыз?

	Таубаев ұзақ әңгімеге еліккендей ыңғай танытпады.

	– Пешке сақ болыңдар, жарқыным, – деді даусын қатайта сөйлеп, – ол шіркіннің тымырайып тұрып, көзіңді кейде аспанға ақшитатыны бар. Әсіресе қысым деңгейінен көз жазбаңдар, ұқтың ба? Түнгі ауысымға да солай деп ықтияттап тапсыр.

	– Құп, Таңат Смағұлович. Бәрін де өзім тексеремін, түнгі ауысымға да айтамын.

	– Онда, хош! Іздеген кісіге үйде екенімді ескерт!.. Балконға шыққан Қамқа тиісе келді.

	– Немене, келмей жатып цехыңды сағынып қалдың ба, байғұсым? Мына үйдің онымұнысын жөндеумен шұғылданып, гаражыңды бүтіндемек болғаның қайда?

	Кешкі қараңғылық бұл мезетте қаланы біржола тұмшалап, күндізгі ыстықтың табы едәуір сынған. Тау жақтан самал жел есіп, ыстыққа тұншыққан көшені желпінте бастаған. Жұлдыздар да манағыдай емес, қала жарығынан бөлектеніп, әнтек биіктеп қалыпты. Дару самал беймаза желге айналғандай. Шынында да, ерлізайыптылар өздері үшін ежелден танымал күкіртті газдың тамақты қырып, танауды жыбырлатқан жағымсыз иісін сезді. Бұл да металлургтер қаласының ежелгі қалыбы. «Жобалаушылардың қателігі, – деп ойлады Таңат, – тау баурайына қала салып, зауытты жазыққа, өзеннің арғы бетіне орналастырғанда мұның бірі де болмас еді. Солардың қателігін өмір бақи көріп келеміз. Бізден кейінгі ұрпақ, балаларымыз да кешеді?..»

	Келіншегінің қолы иығына тиді. Халаттың жағасын төмен ысырып, шоң желкесін жайбарақат қана сипалады. Еркелеген кездегі әдеті. Мамықтай жұмсақ да етті саусақтары қандай майда еді. Баяғыдай ыстық! Таңат ештеңе сезбеген кісі құсап тымтырыс отыра берді. Қамқаның саусақтары омырауын орап төмен құлдилады да, кенет бар денесімен жаншып, ту сыртынан қапсыра құшты. Ері сонда да тырп еткен жоқ. Келіншегінің тырсиған омырауын, самайына, бетіне құйылған мақпал шашын апанық сезіп отыр. Көңілі осы бір ынтық күйдің созыла түсуін қалағандай. Күкіртті газдың жағымсыз иісі әлдеқандай қымбат әтірдің жұпар иісімен ауысты. Әтір шашынан құйылғандай, ал денесінен қарағай орманының шайыр иісі аңқып тұр. Қосағы, сірә, ваннада болған, шайыр сабынымен жуынған. Қамқаның иығына төгілген қолаң шашын кейін ысырып еді, әйелінің жалаңаш денесіне халат іліп қана шыққанын аңғарды.

	– Қашанғы отырасың? Күтекүте шаршадым.

	Әлгінде ғана ақылесін шырмап, қиялын тербеген қамау ойларды Таңат әпсәтте ұмытып кетті. Бәрбәрі зымзия жоғалып, назары тек Қамқаға ауып, соны тіпті жаңа көргендейақ біржосын ынтық сезіммен келіншегінің соңынан ерді...





ІІ




	Түнгі ауысым мастері Жеңіс Сағитов ұзынтұра жігіт еді, тез сөйлейтін, ұстараның жүзіндей лыпылдап тұратын қағылез қылығы болмаса – бір көрген жан оны оралымсыз, тұрпатын да түйедей дөрекі деп ойлауы қақ. Шындығында бұл – ұшқары байлам. Жұмысты Жеңіс жанын салып істейді. Оның аузынан «жоқ, бармаймын» деген сөздер әстілі шықпайтын. Дүйім жұрт оны сол үшін де жақсы көретін.

	Рафинация цехының бастығы Таңат Таубаев та Жеңіске сондай тәнті көңілмен қарайтын, оның себебі Сағитовтың металға деген өзгеше ықыласын сезінуден. Жас жігіттің қазандар алаңында, күмістен айыру бөлімшесінде, иә мыстан тазарту қондырғысында жүріп жатқан үздіксіз құбылысқа бейтарап қарамай, ерекше құмартып, ықылас білдіруі – мосқал инженерге өзінің он алты жыл бұрын зауытқа келген кезін есіне түсіретін...

	Кешкі ауысым демалуға аттанысымен түнгі мастер қақ ортасынан шорт кесілген шарға ұқсап, кең алаңда теңкиіп тұрған қазандар іргесіне келген. Бірақ онда көп аялдаған жоқ, қарбалас жұмысқа кіріскен смена адамдарымен алыстан бас изеп, кейбірімен қол алысып амандасты да бүйір есікке беттеді.

	Шытыра жұлдыздар қаптаған түнгі аспан жас жігітті аптабы бет шарпыған қорғасын қазандар алаңынан да өзге дүние барын еске салғандай жамырай қарсы алсын. Тұстұстан жылтылдап, қызық та жұмбақ әлемге шақырғандай әсерлі әлем! Қызықтап тұруға уақыт бар ма? Жеңістің асыққаны сонша – ортадағы гүл егілген, жағалай қарағаш өсіп, біркелкі аллея түзеген шағын алаңды тура жарып өтті. Сол бетінде шымқай қызыл кірпіштен қаланған, қақпасы жалпақ темір табақтармен қапталған еңселі бөлімшенің алдына келіп, қабырғадағы түймедей кнопканы екі қайтара басты. Алғашқыда ұзақ, соңғыда қысқа. Бөгде кісіге беймағлұм қарекеттің өзіндік сыры бар: есікте тұратын қарулы күзетшіге бөгде біреу емес, өз адамы екенін, тезірек ішке кіруді қалайтынын білдірген шартты белгі.

	Бұл бөлімшеде Өскен қорғасын зауыты шығаратын ондаған өнімдердің ең асылы, ең қадірлісі, құны жөнінен де өндірістің барлық шығынын бір өзі өтеп, өзге өнімдерін қосалқы, қосымша кіріс ететін ең құндысы – алтын, күміс және платина қоспалары қорытылады. Грам, иә килограм емес, пұттап! Агломашина қалыптарында басталатын, қорыту пештерінде жалғасып, одан соң да он сан өткелектен өтетін металлургиялық ұзақ өңдеу кезінде мысқалдап жинақталған зат қорғасын тазарту цехында «күмісті көбік» атанып, «қоқыс» түрінде бөлінетін қымбат қалдықтар темір жәшіктерге тиеліп, осы бөлімшеге жөнелтіледі. Мұнда ол электротермия пешіне түсіп, өзімен ере келген қосалқы металдардан ажырайды. Одан әрі қорытпа купель пеште ең соңғы айыруға түседі. Бөлімшенің купеляция атануы да осыдан, түп төркіні – жекедара қорыту деген француз сөзінен туған.

	Купеляцияда жұмыс істейтін металлургтерді ерте заманның сиқыршы алхимиктерімен салыстырған жөн: қазандар алаңында, бесінші, алтыншы қазан үстінен кәкпірге ұқсайтын торлы шөмішпен қалқып алынатын қызыл қоңыр «қоқысты» пешке тиеп, бірер сағаттан соң астындағы шүмектен сарғыш табы лапылдаған буынанақ сезілген аса қымбат – бағалы металдар қоспасын ағызып алу – таңғаларлық құбылыс. Соны көріп тұрып қалайша алхимик демеске!..

	Бірнеше тәуліктен соң купель пештегі металл қабаты әбден қалыңдаған кезде «алхимиктердің» кезекші тобы дайын қоспаны арнаулы қалыптарға құя бастайды. Әрбір кірпіш – бір «Жигули»! Дені оның – күміс металы, бірақ алтыны мен платинасы да әлденеше мың сақина, сағатқа айналғандай қымбат қоспа! Қақпа алдында күнітүні қарулы күзет тұрады. Арнаулы рұқсатсыз бұл цехқа бас сұға алмайсың!

	Дегбірсізденген Сағитов қолын түймедей кнопкаға апара бергенде, бір кісі әрең сыйғандай темір есік жарымжартылай ашылды да, мастердің бетін ыстық леп шарпыды. Сәлем күткендей өзіне ұмсына қараған күзетшіге ол:

	– Қақпаны ашып қойсаңшы! – деді кіді үнмен! – Обалсауап дегенді білемісің, тегінде? Қарашы, қандай аптап!

	– Желдеткіштерді қосыңдар. Ал қақпаны ашық ұстауға рұқсат керек...

	Имансыз күзетшімен сөз таластыруды артық көрген мастер ішке енді. Сөз таластырғанда не істемек? Күзетші өзіне бағынбайды, дербес қызметтің адамы.

	Жеңіс Сағитов, тегінде, инженер, техниктер ғана емес, әрбір жұмыскер, ең аяғы қазаннан сағат сайын үлгі алатын лаборанттардың да өз жұмысына, тек ғана мүлтіксіз орындаушы болмай, салауат оймен қарауын жаратушы еді. Амал не, бір қолдағы бес саусақ та бірдей емес, көпшілік тоғысқан күрделі өндіріс алаңында неше түрлі жағдаяттар болып тұрады. Біріне ренжисің, екіншісіне қуанасың. Осылайша бір күнге бір күн жалғасып, бірі біріне ұқсап, кейде естен кетпес оқиғаларды көлденең тартып, жылдар мен айлар зымырап өтіп жатады.

	Бүгінгі ауысым да солардың бірі. Цехқа қарасты барлық бөлімшелерді аралап шықты. Кешіккен кісі жоқ, тоқтап тұрған бірдебір қондырғы таппады. Бес бөлімше, соңғы кезде іске қосылған мырыш бояуын өндіретін қондырғы, оншақты тазарту қазаны – түптүгел қалыпты жұмыста. Бірінде ұзағырақ болып қажетті нұсқаулар берді, екіншісін жолжөнекей шолып, үшіншісінде аялдап, шағын алаңда жан терге түсіп алқынған жігіттерге әзіл айтып жадыратып кетті. Бәрінде де көргені – танымал жандар; отпен алысып, сынапша толқыған қорғасын балқымасын «қоқыстан» тазартып жатқан қарекет...

	Уақыт та тоқтаусыз жылжып түн жарымынан ауған.

	* * *

	Түнгі ауысымға Асқарбаевтың жігіттері шыққанды. Қою мұрты әнтек дүрдиген қалың ернінің үстіне дөңгелене біткен, төртбақ денесі бойындағы мығым күштен белең бергендей, қарасұр жүзі қызулы от шарпуынан сәлпәл күрең тартып реңдене түскен аға жұмыскер Маусымның өзі пеш бүйірінен шығарылған тауаша көзге әлсінәлсін еңкейіп, зер сала үңіліп тұр. Әредік басын шайқайды. Онысы көңіліне әлдене жақпаған, әлденеден күдіктенген кездегі әлпеті.

	Асқарбаев «Купелинанның» бүгінгі тынысын шу дегенненақ ұнатқан жоқты. Ешкімнен бірақ «Мынаған не істеп қойдыңдар?» – деп сұраған жоқ. Күмісті көбіктің қашан және қанша берілгенін сұрады да жұмысына кірісті. Әлде сыры беймағлұм жаңа қондырғы болғандықтан, әлде әлі де ашылмай келе жатқан құпиясы көп. Қалайда, купеляция бөлімшесіне бертінде салынған бұл пешке ол әбден тағы болып кеткен шу асауды енді ғана жүгендеген бапкердей сақтанып, сескене қараушы еді. Шіркіннің бабын біліп болмайсың: қалыпты жұмыс істеп гуілдеп тұрады да, астаудағы сұйық металл аяқ астынан бұрқсарқ тулап, толқыған теңіздей сатырлай бастайды; буға айналып ұшып жатқан мырыш тозаңын да кейде отқа төзімді шамот кірпіштен өрілген төбенің әр жеріне байланып, шатырдан жылай ағып, жерге жете алмай тұрып қалған мұз тілдер қалпында көресің. Электродтарға берілетін ток күшін көтердің бе – әлгі «мұз тілдер» ери бастайды. Оның есесіне екі иінінен дем алып, демікпесі ұстаған кісіге ұқсаған «Купелина» кенет ақ түтек боранға ұрынғандай болып, мырыш буларын тас көмей, шамот қабырғаларға сартсұрт ұрып, жын қаққандай тыпыршиды. Астаудағы күміс балқыма шымырлап қайнауды қойып, бұрқсарқ тасыған сүтке ұқсап кетеді. Ондай сәтте тауаша көзге әлсінәлсін үңіліп, пеш қасында тұруға шама қайда? Басқару пультіне жүгіріп, электродтарды тоқтан айырасың. Жоғарыдағы қысқа және ұзын көмейлердің қалтқыларын ашып, аяқ астынан бұлқынған қондырғының тараң қойнындағы жойқын күшті тас қамаудан тезірек босатып, кеңістікке шығаруға тырысасың...

	Маусымның осы бөлімшеге келгеніне екінші жыл. Қайда болмасын жанын салып, адал істейтін жұмыскер жігіт электротермия пешінің құпиясын игеруге де зор ынтамен кіріскен. Сөйтсе де? Мұндағы химиялық құбылу көзге көрінбейтін тасада жүреді, пеш режімі өздері түгілі, осыны дүниеге келтірген ғалымдар үшін де аса мәлім емес, демек, жайжапсары толған жұмбақ; ең қиыны – реакция күшті қысым мен мың градустан жоғары от өтінде өтеді. Бұрын ол ашық алаңда, тай қазандар орналасқан тазарту бөлімшесінде істеген. Ондағы құбылыстың бәрі де көз алдында жүретін: қай қазанда қанша қоқыс қалды, қайсысында қандай марка қорғасын бар? Ал, мұнда? Пештің жұдырықтай тауашасына өңешіңді созып тұрғаның. Технология жүйесін басқару арнаулы аспаптарға жүктелген, яғни автомат жүйе жүргізеді. Пульт орналасқан тақтадан бірақ бір қадам ұзама, қазмойын сүйір тілдер қалыпты шектен сәлпәл ауытқыды екен – көз жазбай тұрып, дер кезінде тоқтат. Ал қарабасып уақытты өткізіп алдың ба – бұл цехта не боларын құдай көзіңе көрсетпесін?!.. Бұл хақында Маусым сан мәрте ескерту естіген, қауіпті екенін білеміз деп тиісті журналға жазып, қолхат та берген. Оған қоса үш ай өткен сайын қайыра қол қойып тұрады. Иә, мұндағы жұмыстың қатерлі екені даусыз. Таңат Таубаевтың өзі қиылып сұрамаса, Маусымның купеляцияға ауысуы екі талай еді.

	– Бастықтың әмірі деп ойлама, қимас досың ретінде өтінемін, – осы бір құрып қалғыр сайтан пештің шатағынан шашым ағарды, міне, көрдің бе сұрымды. Мұны баптауға өзіңдей сенімді жігіттерді қоймасам, білмеймін, ұйқыдан маза кетіп жүр.

	– Соншама сілеңді қатырып азабың не? Осыны ойлап тапқан мықтылардың өздері шұғылдансын.

	– Өй, оларға қарасаң он жыл жүреді, – деп Таубаев аяқастынан бұлқанталқан болсын, – ал «Купелина» бізге ауадай керек, түсінесің бе, өзіміз үшін! Маусым, саған да сол үшін қолқа салып отырмын: бұл қондырғыға өз мүлкіңдей мұқият қарау керек! Ішінде оның нендей процестер жүріп жатыр, режімі қандай, қайткен күнде соның құпиясын біліп, ырыққа көндіреміз? Сендей тиянақты көмекшісіз мұның бәрін білу қайда?..

	Бұл әңгіме Маусымның үйінде отырғанда болғанды. Екі дос аңға шықпақ болып, құс мылтыққа патрон оқтап отыр еді. Әңгімені кеңседе, айталық, өз кабинетінде бастаса, Маусым, бәлкім, басқаша жауап берер ме еді, кім білсін? Ал қазір? Досының тебірене сөйлеуіне жорта бұлданып, ерекше шарт қойғысы келмей:

	– Жарайды, келістім! – деп салды – Бірақ ескертемін, кейінгі кезде мен ырымшыл болып барамын. Ертеңгі сапарымыз сәтті болса – ауысамын шатақ пешіңе, ал құр қол қайтсақ – өкпелеме, жылы орнымды суытпаймын.

	Таңаттың жолы болды. Машина сайлап, кең далаға сергуге шыққан аңшылар екі киік, бір қоян алып қайтты. Келесі күні ертеңгілікте жұмысқа шыққан Маусым Асқарбаев бастықтың кабинетіне шақырусыз келіп, купеляция бөлімшесіне ауыстыру жөнінде арыз жазды. Содан бері жылдан асты, электротермия қондырғысында аға пешші.

	Түн жарым шамасында аға пешші мастерге телефон соғып, қондырғыны тоқтан айыруға рұқсат сұрады. Сағитов бірден келіскен жоқ. Құдды бір рұқсатын қарызға беретіндейақ әр сөзін шақтап сөйлеп, Маусымды тергеуге алсын.

	– Жоспар деп сонда, су жаңа қондырғыны құрту керек пе? – деп сескендіре жауап берді Асқарбаев, – Жауапкершіліктен қорқып тұрсаң – журналыңа жазып қой: «Пешті Асқарбаев өз бетімен тоқтатты» деп. Ал, мен өз білгенімді істеймін...

	– Сөйтсе де, Маусым аға, таңертеңге дейін шыдасақ – айлық жоспарды қалтаға салып кетер едік!

	– Жоқ, бауырым, тоқтатпай болмайды! Қазірдің өзінде бұл шіркін торға түскен жолбарыстай жұлқынып тұр.

	– Онда өзіңіз біліңіз...

	Жеңіс те бұдан соң кабинетінде пайыздап отыра алмады. Өзге емес, өзінің ауысымында ырықтан шығуға бет алған «Купелинаға» ыза болғандай, әлде өз дегеніне еріксіз көндірген бірбеткей қылықты пешшіге кектенді ме – рафинация мен купеляция аралығындағы тар алаңды манағыдан да тезірек адымдап өтіп, темір қақпаның жақтауындағы қоңырау кнопкасын ашулана басты. Ұйқылыояу отырған күзетші қырсыққандай ілгек, күршектерді ұзақ салдырлатып, әлдекімді балағаттағандай міңгірлеп ұрса жүріп аштыау бір мезетте.

	Сағитов табалдырықтан алқына аттады.

	Цех ішінен ол манағы жойқын гуілді естіген жоқ. Демек, пеш те, оған қуат тасымалдайтын трансформатор да токтан ажыраған. Желдеткіштер үстіңгі қабатта, олардың шуы бұл жерге жетпейді. Қолдарына құрықтай темір сырық ұстаған екі жұмысшы пештің төменгі белдемін көсеп жатыр. Жоғарыдан да дабырлаған кісі даусы, шақшұқ еткен металл салдыры естіледі. Бұл да Асқарбаевтың ежелгі ықтияттылығы: пешті тоқтан айырып тастап, төбеге жабысқан мырыш қорытпаларын түртпектеп түсіріп, тозаң жүретін көмейлерді тазалауға кіріскен. Бірер сағаттан соң «Купелинаны» қайтадан жүргізуге болады. Бұдан ұзақ суытса – тозаңның шығымы азаяды, әмбе отқа төзімді ішкі қаптауды құртады. Инженерге бірақ қондырғының қазіргі тынысы ұнамады. Деміккен кісідей алқына ма қалай, ауа жетпегендей күрскүрс пысылдап тұрғаны да үрей туғызғандай...

	Басқару пультіне бұрыла беріп, күзетшіге тағы да зекіді.

	– Неғылған қырсық жан едің! Қақпаны шалқасынан аш, қырасың ба мына жұртты?!

	Күзетші бұл жолы қарсыласқан жоқ, қақпаны сықырлатып аша бастады.

	Басқару пультіне мастер көңіл хошы болмай қырыстанып кірді. Цехтың кіреберіс бұрышына жабдықталған шағын кабина: ұзын орындық пен шағын үстел қойылған; оның үстінде – ауысым журналы жатыр; қарсы қабырғада өлшеуіш аспаптар мен жүргізу тетіктері орналасқан биік тақта... Сағитов әуелі жылу деңгейіне қарады: бір мың бір жүз градус. Бұл – қоқыс астауының үстіндегі қызу, газ жүретін көмейде одан сәл төмен. Демек, температураны қалыпты деуге болады. Ал пеш бәрібір «ентігіп» тұр. Мырыш тозаңын бөлу тоқтаса да, ішіне жанды бірдеме түсіп кеткендей зырқзырқ етеді. Шатақ қысымда болмасын? Су бағанасы бойынша тоқсан милиметр. Әнтек артықтау. Неге артық? Әлде көмірқышқыл газы толық сорылмады ма? «Мүмкін емес, – деп ойлады Жеңіс, – қуатты желдеткіш бес минут үрлегенде одан ештеңе қалмайды. Сөйтсе де қысым деңгейі қалшқалш етіп, жоғарыға шапшып тұр. Әлде?»

	Мастер аспапқа тағы қарады. Мәссаған, әлгіден де жоғарылап барады. Құдды біреу манометрдің тілін қолымен шертіп тұрғандай. Әне, қазмойын сүйрік неме жорғалаған қалпы жүзге жетті. Онда да аялдар емес, жан біткендей оршыпоршып қояды – жүз қырық, жүз елу, жүз елу бес!.. Жүз алпыс – соңғы шек! Қысым деңгейі жүз алпысқа жеткенде жарылыстан қорғайтын клапан атылады. Сойқанның өзі емес, бірақ бірденбір хабаршысы. Жүз сексенде пештің маңайында тұру қауіпті, о кезде бұл цехтың жағдайы не боларын ешкім де білмейді. Сірә, соны ешқашанда білмегені жақсы. Жарылыс клапанын атқызбай жұмысты тоқтатып, пеш маңындағы адамдарды сыртқа шығарғаны жөн болар. Асқарбаевтың әлгіндегі ескертпесін цех инженері сонда ғана түсінді…

	Аспаптар тақтасынан кейін шегініп, есікке бұрылғаны сол еді, әлдененің шұрылдаған, сартсұрт еткен беймаза дыбысын аңғарды. Азынаған жел ызыңы ма, толқыған теңіздің алып сарыны ма – айырып болмас жойқын зарыл, күшті тегеурін жүйкесін жерге тартып, орнында шегелеп, қолқасын суырып бара жатты. Жалмажан есікке ұмтылған. Сол мезетте аспан қақ айырылғандай күшті жаңғырықты естіді: біреу құлағының түбінен қос ауыз мылтықтың қос шүріппесін қатар тартып қалғандай гүрс етіп, жеркөк теңселіп кетті; цех қабырғалары, бетон төбе, аспалы арқалық кран үстіне құлап келе жатқандай үрейлі сезім тұла бойын шарпып өтті. Кабинаның есігі де шалқасынан жалп еткенді, сірә, топсасынан емес, бүкіл қабырға, жақтауымен қоса құласа керек. Сағитов көзін қорғап қолымен қалқалай берген. Оны шалқалатқан күшті жалын лебі еді: бетаузын от күйдіріп, мың сан ұшқын тура маңдайынан ұрып жатқандай; әлдененің құлаған тарсылы жетті құлағына; оған опырылып түскен терезенің, қираған шынылардың салдыры қосылды. Жарық атаулы түптүгел сөніп қалды.

	Мәңгірген мастер қабырғаға қарай шегіне түсіп, сілейіп тұрып қалды. Ыстық леп бет қаратар емес, өне бойын өртеп барады.

	Пештің айналасы ғана емес, одан бергі ашық алаң да – қыпқызыл алаулаған от. Құлағына кенет әлдекімнің «Кім барей, сыртқа, сыртқа!» – деген айғайы шалынды.

	Сағитов сонда ғана есін жиып, далаға ұмтылсын. Қақпаның ұрымтал болғаны, сірә, жанын сақтады. Әйтпесе қаптаған от арасынан, цех ішін лезде түмшалап алған түтін мен шаңнан қапелімде жол тауып аман шығуы екіталай еді. Айқайлаған кісі де, тілеуің бергір, тоқтаусыз сарнап тұр, қақпаны да соның даусынан бағдарлады. Еденде бейберекет шашылған қызыл шоқтардың бірін аттап, бірін таптап, қабырғаны жағалап бір кезде жеттіау. Тынысы тарылып, газдың күлімсі иісі тамағын қырып, қолқасын бітеп тұншығып кете жаздады. Аттай бере табалдырыққа сүрінді ме, мұрттай ұшқан. Жерді тұмсығымен сүзе құлады. Жұлдызды аспанның кең аясы неткен рақат еді! Таңғы самал бетін желпіп, тезақ сергітті. Кенет ол өзінен бесон қадам жерден қараңдаған кісілерді көрді. Бірінбірі қуып, тіпті алысып жүргендей. Олардың ойнап емес, жан ұшырып жүргенін ауысым мастері кешірек аңдады: отқа оранған алдындағы кісі қашып барады; артындағы оны қуып жүр, бірақ жуық маңда жете алар емес...

	– Тоқта деймін! Құрыдың ғой сорлы, тоқта деймін! Жат, жата қал, тез!

	Жеңіс екеуіне төтелей жүгірді. «Тезірек жетпесем, анау құриды біржола, оңбай құриды!..» деген қауіппен жан ұшыра ұмтылған. Екі аттатқан жоқ, қуып жетіп, аяқтан қақты. Астына алып ұрып, киімін сыпыра бастады. Есі шыққан бейбақ ырқына көнер емес, сытылып кетсе – қайта қашқандай, бар даусымен ойбайлап та жатыр. Жонарқасын жерге үйкелеп, қолға тұрмай аунапаунап алады. Артындағы қуғыншы көмекке келмегенде, бәлкім, ие бола алмас еді, екеулеп киімін әрең шешті.

	– Бұған енді өлім жоқ. – Көмекші жұмыскер ентіге сөйледі. – Қашқаның не, сорлы?..

	Кім екенін Жеңіс қараңғыда айырған жоқ. Әйтеуір таныс дауыс, сірә, кексе жұмысшылардың бірі.

	– Іште кісі қалды ма?

	– Білмеймін.

	Екеуіне жедел жәрдем пунктіне жетуді бұйырды да, Сағитов цехқа ұмтылды. Қайдан келгені белгісіз, қақпа алдында үштөрт кісі қараңдайды. Солардың бірі алдын кескестеп «Қайда барасың?!» – деп жекіді. Тыңдаған жоқ, итеріп тастап, сүңгіп кетті. Бірақ көк түтіннен ештеңе көре алмады – әлде түтін лебі, әлде жанған кокс шарпуы бетке ұрып түтеп тұр.

	– Ей, кім бар? Ейейей! – деп Жеңіс даусы жеткенше айқайлады.

	Ешкім тіл қатпады. Бір ғажабы, әлгіндегі мазасыз гүріл де, шұрылдаған ызың да толастаған. Әредік пыспыс еткен кокстің шыртылы естіледі. Кей тұста бықсыған шалалар жылтылдайды. Жан дүниесі сөгілген жігіт жәрдем тілегендей үмітпен жоғарыға қараған. Жарық атаулы жалп еткенде, бетон төбенің бір бөлегінде үштөрт шам сөнбей қалыпты; тек жарығы әлсіреп, айналаны тұмшалаған қою түтіннен сығырая көрінеді.

	Мастер кейін шегінді де, табалдырықтан аттай беріп, анталаған жұртқа:

	– Кезекші электрикті шақырыңдар, – деді тұншыққан үнмен жөтеле сөйлеп, – тезірек жарық тартсын. Құдайау, неғып тұрсыңдар, көмектесіңдер соған. Біреуің – қақпа алдында болыңдар, бір адам ішке кірмесін!..

	Ілешала өзі үлкен цехтағы мастерлер бөлмесіне жүгірді. Алғашқыдай емес, есін жиып, қимыләрекеті минут сайын ширай түсті.

	– Купеляция бөлімшесінде үлкен жарылыс! – деді зауыт диспетчеріне бірден, – жедел жәрдем каретасын, өрт сөндірушілер, құтқарушылар командасын жіберіңіз, иә, бәрбәрін барынша тез! Айтпақшы, монтерлер де керек!..

	Түнгі диспетчер – зауыттың бірденбір қожасы. Барлық қатынас құралдары, қосалқы күштер – соның иелігінде. Қажет десе техника мен адамдарды да бір цехтан бір цехқа ауыстырып бере алады. Оның әмірі талқыланбайды, бұлжытпай орындалады. Сол себепті диспетчердің міндетін әдетте тәжірибелі инженерлер, көбіне жасы егде тартқан сақа мамандар атқаратын. Бүгінгі диспетчер – Мамонов та сондай кексенің бірі. Купеляция бөлімшесіндегі төтенше жағдайды ежіктеп сұрамайақ бірден түсінді де, селектор бойынша тиісті қызмет адамдарына нақты нұсқау жасады. Ілешала солардан жауап алып, жәрдем топтарының купеляция бөлімшесіне аттанғанына көзі жеткен соң зауыт директорының үйіне телефон шалды...





ІІІ




	Кереуеттің бас жағында, жатаған таған үстінде тұрған қызыл телефон түн ортасында кенет беймаза дарылмен шаршар еткендеақ трубканы жұлып алған Таңат безгегі ұстаған кісідей селкілдеп қоя бергенді. Мастердің үрейлі үніненақ ол купеляция бөлімшесі тап болған жаманаттың зардабын бірден ұққан. Маужыраған ұйқылыояу күйден тез сергіткен де сол болды.

	– Ең алдымен кісілеріңді түгенде. Сағитов, мұқият түгенде, ұқтың ба? Пешті тек қозғамаңдар, өрт сөндірушілер де оған жақындамасын, – деп ықтияттады. – Су құйып жүрмесін, естимісің, онда тағы да жарасыңдар! Мен қазір шығамын. Өзің де саспа, бекін, шырақ, жи есіңді! Тек адамдарыңа сақ бол!

	Апылқұпыл киіне жүріп, ауыздағы телефон дискісін шыр айналдыра бастады.

	– Мен Таубаевпын! – дегенді трубка көтерген диспетчерге, – сыртқа шығып барамын. Металлургтер көшесінің қақ ортасымен жүріп отырамын. Кезекші машина мені жолжөнекей алсын.

	– Кезекші Варламовқа кетті. Менде енді аяқ артар транспорт қалған жоқ.

	– Мамонов, мен сізден не бар деп сұрап тұрғамын жоқ. Цехқа жұрттың бәрінен де бұрын менің баруым керек екенін сізге түсіндірудің қажеті болмас деймін! Қолыңда не бар, соны айда!..

	Трубканы тастай салып, абдыраған диспетчерді ішінен бір сыбап алды. Сыртқы есіктің кілтін оңдысолды бұрап, жөппелдемде аша алмай бөгеліп қалғанды. Соған да ыза болып, көмек тілегендей артына қараған. Ұйықтайтын бөлменің алдында етегі еденді сызған түнгі көйлегін көлбеңдетіп, тоңған кісідей дірдір етіп Қамқа тұр. Сірә, шошып оянған. Әлі де не болғанын түсіне алмай есеңгіреп тұр – бірдеме сұрағысы келгендей өзіне жаутаңдай қарап, үнсіз ұмсына береді.

	– Неменеге ербиіп тұрсың?

	Құлып та сол кезде ырқына көнді, есікті жұлқи ашқан Таңат сыртқа ата жөнелді.

	Металлургтер көшесі зауыттың негізгі қақпасынан басталып, жұмысшылар тұратын қалашықтың қақ ортасына жетіп бірақ тұйықталатын. Ұзыны үш шақырымдай үлкен көше. Екі жағына жарыстыра терек егілген. Таңат осы қалаға алғаш келген кезде солар кісі бойындай ғана жас шыбықтар еді. Желмен майысып, қалтқұлт етіп теңселіп тұратын. Қазір басына қарасаң – бөркің түседі, бойлап өскені сонша. Бұтағы да кең жайылған. Қандай шуақты күні төбеңді нұр шалмайды, жапжақсы сая.

	Теректердің көлеңкесімен тротуарды қуа жүрген кісі зауытқа жарты сағатта жететін. Барынша адымдап келе жатқан Таңат сәлден соңақ ентігіп қалды. Жүрісін бірақ баяулатқан жоқ, адымдай берді. Көшеде тірі жан жоқ. Олайбұлай өткен бір машина кезіксейші. Өзінің «Ладасын» аулаға қоя салмай, гаражда қалдырғанына мұнша өкінбес!..

	Таңғы самал маужыраған денесіне дарудай әсер етті. Жүрген сайын еті қызып, бойы жеңілейгендей – әлгі бір әзірдегі абыржыған күйі тарқай бастады. Солақ екен, бүлінген пешті қалпына тезірек келтіру шараларын ойлауға көшті...

	Рафинация цехы – айына мыңдаған тонна қорғасын беретін үлкен кәсіпорын, қосымша өндіретін өнімдері қаншама! Тайқазандардың өзі оннан асады. Екі құю машинасы істейді, аспалы үш кран, алтынкүміс айыратын купеляция бөлімшесі, мырыштан ақ бояу өндіретін, мыс ағызатын учаскелер. Солардың бәрінде жүздеген кісі еңбек етеді. Инженертехниктердің өзі – отыз қаралы. Цех бастығы болғандықтан Таңат Таубаев солардың бәрімен тіл табысып, әрқайсысының шамашарқын ескеріп жұмысқа жегіп, мемлекет жүктеген металл жоспарын ай сайын түгендеп отыруға міндетті. Мәймөңкелеудің керегі не, қарауындағы кісілердің қайсыбірімен шәлкемшалыс келіп қалатын қолайсыз сәттер де кезігеді. Мұндай «түсінісудің» соңы әдетте тымырайып іштен тынған үнсіздікпен бітетін. Ал кейде?.. Кейде сөгіс естіген маманның есікті тарс жауып, цехтан кететіндігі жайында арыз беруімен. Қадалған жерінен қан алғанша тынбайтын қылықтан Таубаев та құралақан емес, ренжіскен адамы цехтан біржола кетеді. Оның орнына қойған жасаң инженер кеткен мосқалдың тырнағына да тұрмайды, шара жоқ, үйретуді қайтадан бастайсың...

	Сегіз жылдан бері тынымсыз атқарған машық міндеті болған соң Таңатты сол іс аса діңкелетіп алаңдатқан емес. Бәріне баскөз болу да оңай емес, бірақ дәл мынадай, электротермия қондырғысы құсап жүйкесін құртып, күнітүні қажытқан жоқты. Ал «Купелина» аталған пеш – бұған дейін металлургия өндірісі қолданбаған қондырғы: мырыш будан тұнады, ал бөлінетін газ – көмірқышқыл тотығы, атышулы иіс газы... Қысқасы, жазатайым бассаң – ғайыптың емес, қолдан жаққан өз отыңа түсесің! Сондықтан да цех бастығы пештің режімін әр ауысым сайын ықтияттап сұрап отыратын. Сірә, бабына келтіріп, қалыпты режімін тапқанша солай болмақ... Анығында бұл көрешекті бір ғана Таубаев емес, пеш тағдырына қатысқан талай маман тартып жүргенді: өйткені электротермия қондырғысы – зауыт басшылары, Алматыдағы Түсті металл институтының мамандары, тіпті Түсті металлургия министрі Бәкежановтың да назарында отырған жаңа техника. Бәрі де пештің «денсаулығын» сұрап, халкүйін ай сайын біліп тұрады. Әлбетте институт мамандары пештің бабын келтірер жаңа ұсыныстың түрлі жобаларын тықпалап, министрлік болса сол үшін қосымша қаржы бөледі. Өзіне деген осынша назарды сезіп, қадірін арттыра түскісі келгендей «Купелина» да кейде металлуртердің ырқына көнбей – әредік адам түсінбес «мінез» көрсетіп, маңындағы адамдардың зәреқұтын алатын. Ұзын ырғасы алты жылға созылған бұл сынақ, турасын айтқанда, цех ұжымының жігері мен қайратын сынау болып еді. Таңаттың бұл пеш үшін алаң болғаны соншалық – әлдеқалай себеппен түн ортасында телефон шыр етсе, – мазалаған кісі оның жаманатын естірткелі тұрғандай, трубканы әрдайым күдіктене көтеретін.

	Кешегі қылығы да, демалыста жүріп, жолдан шаршап келгеніне қарамастан аяқастынан цехқа телефон соғуы да – мазасыздықтың салдары. Бақса, бекерге күдіктенбепті. Құдды түнгі жарылысты күткендей, білгендей хабарласыпты.

	Көлденең көшенің ту басынан кенет күшті жарық көрінді. Кім болса да тоқтатпақ болып, қолын көтеріп, көше қиылысында тұра қалды. Жеңіл автобус екен, кілт тоқтады.

	– Таубаевпысың? Сені де тұрғызған ба? – Таңат зауыттың бас инженері Дәулетовтың даусын таныды. Жалғыз емес, алдыңғы креслода отырған директор сияқты.

	Таубаев басын изеп амандасудың ишаратын жасады да, ортадағы креслоның біріне жайғасты. Көше басынан тағы бір мол жарық аңдыздаған. Төбесіндегі қызыл шамын жылтылдатып, барынша зымырап келе жатқан жедел жәрдем каретасы. Әредік сигнал беріп, дабыстап та келеді.

	– Тегін емес мынау. Жүрісі тым суыт екен, қаһ! – деді жүргізуші шетке ығысып, жедел жәрдем машинасына жол беріп.

	Бір жан оған ләммим деген жоқ, бірбіріне томсырая қарасты: зауыт ауласында арнаулы дәрігерлік қызмет күнітүні күзетте тұрғанда, жедел жәрдем каретасының қаладан шақырылуы – тегін емесін бәрі де түсінді; сірә, жарылыс зардабы осал емес!..

	Қақпа ашық екен, бөгетсіз өтті де, цехқа жетіп тоқтады. Үлкен цехпен екі ортадағы шағын аула толған кісі, қаптаған машина. Электромонтерлер қосымша жарық тартып жүр. Өрт сөндірушілер іште сияқты, қызыл белбеу екі өрт машинасы қақпа аузында қазқатар гүжілдеп тұр. Купеляцияның бүлінген есік, терезесінен түтін шығып жатыр, айнала төңірек шашылған шала. Әбігерге түсіп ерсіліқарсылы сабылған адамдар. Жедел жәрдемнің екеуі де алаңның шетіне тоқтаған...

	Қарамды топтан бір адам бері шығып, ілби басып, жақындай берді. Оның Сағитов екенін Таубаев қасына жеткенде ғана аңғарды.

	– Гусев есін білмейді, жағдайы өте ауыр және екі адам жеңіл жарақаттанды... Ал Асқарбаев... Иә, Маусым ағай... – Ауысым инженерінің үні шықпай кемсеңдеп қоя берді.

	– Жеңіс, айтсаңшы тезірек! – деп айқайлады шыдамсызданған цех бастығы.

	– Асқарбаев Маусым ағай опат болды. Үстіңгі қабатта қалыпты, жаңа сіздер келердің алдында таптық...

	– Не деп тұрсың?!

	– Басқа адамдарымыз түгел.

	– Түгел болғаның осы ма, жетістіріпсің! – тіксіне жер тепті Дәулетов.

	Варламовта үн жоқ. Монтерлердің жанталасқан жүгірісін бақылап жайымен тұр. Ешнәрсе естімегендей миғұла қалыппен дүрдие қарап, темекісін ашқарақтана сорады. Әлден соң жалт бұрылды да, жедел жәрдем кареталарына қарай аяңдады.

	Бұл кезде санитарлар зембілде жатқан Гусевті көтеріп, машинаға жайғастыруға кіріскен. Әлдекім бастыққа жарақаттанған жұмыскерлердің жағдайын айта бастады: жарылыстан сәл бұрын Григорий Гусев аға пешшіні жоғарыда қалдырып, төменге бет алған; сатыдан өзі секірген; бірақ өз бетімен сыртқа шыға алмаған; құтқарушылар оны төменнен тауыпты.

	Асқарбаев алаңның шетінде екен: еңгезердей иықты, дене бітімі кесек жігіт қазір бір уыс болып бүрісіп жатыр. Директор оған жақындап келіп, шашынан сипамақ болғандай еңкейе түсті де, оқыс шегініп кетті. Шашы ғана емес, желке, бас терісі түгел күйген, қапқара болып бырысып қалыпты... «Бір нәрсе жабыңдар», – деп күңк етті Варламов ақырын ғана. Таңат жақындай алмады. Сағитовтың тосын хабарын естіген соңақ мелшиіп қалған. Ешнәрсе естімегендей, ешкімді көргісі келмегендей мәңгу күйде тұр. Өзіне ыржия қарап, жайраң қағып тұратын елгезек Маусымнан біржола айрылғанына сенер емес...

	Екінші каретаның қасында, зембіл үстінде екі кісі отыр. Олардың жарақаты жеңілдеу тәрізді, зауыт басшыларын көре сала қартаңдау орыс жұмыскері орнынан сөлбірейе тұрды. Қасындағы тапал жігіт ұмтыла беріп, жарақатын ауырсынып, бетін тыржитты да қайтадан қисайды. Бетаузы күйеленген қартаң жұмыскерді Таңат қалқиған зор құлағынан таныды: Карганов деген жергілікті тұрғын; осы цехпен бірге жасасып келе жатқан кәрі тарлан; мына қатерден аман қалғанына қуана ма, әлде есеңгіреп қалған ба – ыржиып күле береді. Екіншісі жұмыскер Мәжит еді. Бір қабат жон терісін отқа берген тәрізді, күлдіреген арқасын қиқаңдатып, не жылаудың, иә күлудің бабын таппай, жанжағына алақтап қарайды. Уколдың өзін бір емес, жүз ине шаншығандай ойбайлап әрең салғызып жатыр.

	– Уәлиевтің осынша күйгені тура өзінен болды. Сорлы баланың есі шығып, айдалаға қашқаны... Әрең ұстадық, – деп Карганов жас серігінің жайжапсарын түсіндірді.

	– Келіншегің бар ма еді? – деген Дәулетов зорлана күлді.

	– Қара басына ие бола алмай жүріп, бұл неме келіншекті қалай асырайды? – деді біреу. – Салт әзірше...

	– Ендеше саспа. Үйленгенше жон терің жаңарып, белгі де қалмайды.

	Техниктердің біреуі келіп, цехқа жарық берілгенін мәлімдеді. Бастықтар іле цехқа беттеді. Өрт сөндірушілер жұмысты бітіріп, сыртқа шығыпты. Ентіктерін басып, терін сүртіп, кірқожалақ қалпы қақпа алдында темекі шегіп отыр.

	Сыртта тұрғанда жарылыс зардабы зор сияқтанған. Айналаға шашылған шыны сынықтары мен кокс шалалар кереғар әсер туғызған. Әмбе цех ішінен будақбудақ шыққан қара қошқыл түтін де көз аштырмай, сызат берген таң жарығын көлегейлеп, күпті көңілді қаралай түскен. Сөйтсе бүлінген дүние көп емес: терезелер түгелдей дерлік қаусапты; сау тұрған бір шыны жоқ – сірә, жарылыс толқыны ә дегендеақ қағып түскен тәрізді; бетон шатырдың ту ортасынан шаңырақтай жер ашылып қалған – соның опырайған орнынан жарығы әлсірей бастаған үштөрт жұлдыз сығыраяды; пештің төбесі, үстіңгі белдемі, газ жүретін қысқа және ұзын көмейден де ештеңе жоқ – тыптипыл жоқ болған; еденде – шашылған металл құймалары, шала сөнген кокс шоқтары, пешке тиелмеген шикізат – күмісті көбік үйіндісі... Бәріне де өрт сөндірушілер лақылдата су құйып тастаған. Сөйтсе де пештің астауша түбі маңайлатар емес – иінінен дем алып, жалын құсқандай лоқсып, ыстық алау атып әлі де толқып жатыр.

	Үңірейген төбені көргендеақ бас инженер:

	– Неткен жойқын күш! – деп тамсанған.

	Таңаттың тамсануға мұршасы келген жоқ, шатырдың жұлдыз сығырайған жыртық жұлығына бедірейе қарап мелшиіп тұр. Ойы әр саққа толқып, цехтың ішісыртын кезеді: «Сірә, пеш үстіндегі кессон табақ жарылыс дүмпуімен жоғарыға атылған; қалыңдығы қарыстай бетон құйманы картон қағазша жыртып, опоңай тесіп өткеніне қарағанда, жарылыс екпіні шынында да сұмдық болған! Ал жарылыс себебі?..»

	Варламов кірген беттеақ пештің о жақ, бұ жағын қарауға кіріскен. Әлден уақытта бері шықты да, Сағитовқа шүйілді.

	– Ал, ауысым қожасы, сөйле! Қалайша қарабасып, нені бүлдірдің?

	Директордың ызбарынан сескенген мастер қыбыжықтап тұрып:

	– Соны өзім де білмеймін, Николай Исаевич, – дегенді төмен қарап, – Бәрін де нұсқау ереже бойынша жасадық... «Купелина» тексеруге тоқтатылған. Қысым кенеттен көтерілді.

	– Қаншаға?

	– Тоқсаннан жүз елу беске әпсәтте жетті.

	– Қызу ше?

	– Бір мың бір жүз градус болатын.

	– Оның көп емес. Бәлкім, асырып алған шығарсың, – деп бас инженер сөзге араласты, – байқа, Сағитов! Ақталу енді оңай емес, әсіресе прокурордың алдында. Көп жерге әлденеше қайтара түсіндіруге тура келеді. Сен ғана емес, бәрімізге де... Дүйім жұртты шатастырмай, дұрысын айт.

	Мастер бұдан әрі бүгежектеуді қойып:

	– Маған сенбесеңіздер, жылу диаграммасын қараңыздар. Аспаптар алдамайтын шығар, – деді кенет, – Барлығы қаз қалпында тұр, қозғаған жоқпыз.

	– Бәрін де нұсқау бойынша жасасаң, жарылыс неден болды? Жан бітті ме бұл шіркінге? Бүлдіріп алып, ақталғаннан енді не пайда?!

	– Жолдас Дәулетов, бекерге күйдірмеңіз бізді. Жарылыстан қорғайтын клапан, әне, дін аман. Өзіңіз бекіткен ережеңіз бойынша, ол пештен бұрын атылса керекті, ал мынау, көріңіз, оқталған қалпында жатыр, титтей де сызат түспеген. Неге? – деп қорғасын тазалаушылардың бригадирі Мәдибек Нұрбеков көп ішінен суырыла үн қатты. Еш нәрседен тайсалар емес. Басшылар тағы бірдеме десе – ауысым мастерін шындап қорғауға әзір екенін аңғартып, қолын сермеп, жақындай түсті.

	Бас инженер бригадирге зілдене қарағанымен ештеңе демеді.

	– Жә, сен, Сағитов, цехта бол, – деді Варламов түйіле қарап. – Ал сен, иә, сен де! – Директор цех бастығы мен бас инженерді саусағымен нұсқады, – Кабинетке!..

	Цехтың әкімшілік кеңесі үшінші қабатта болатын. Жылдамырақ адымдап көтерілді ме, үйреншікті есіктің алдына келгенде Таңат ентіккенін сезді. Өзі демалысқа кеткеннен бері жабық тұрған кабинеттің іші қапырық екен. Форточканы ашып, сифоннан су құйып алған соң цех бастығы қалалық телефонның трубкасын көтерген.

	– Қоя тұр, – деді Варламов жайбарақат шыраймен.

	– Инспекцияға хабарлау міндетіміз емес пе?

	– Асықпа! – Варламов қабағын керіп, оған түйіле қарады, – Ширек сағат кешігіп білсе ренжімес, ұйықтай тұрсын. Ояу отырған сенің жайыңды ойластыралық.

	– Жұбату сөздің керегі не, Николай Исаевич. Болар іс болды.

	– Сөз енді басталады.

	– Сонда не істеуім керек? Жарақаттанған үш адам... Асқарбаев болса, әттең, не керек, жақсы жұмысшы ғана емес, абзал азамат еді. Мен үшін ол – орны толмас қаза!..

	– Инспекция үшін мерт болған жұмыскердің жаманжақсысы есеп емес, шырақ. Сенің қылмысың – есеп! – деді бас инженер Таңаттың босаңсуын ұнатпай.

	– Мұндайды бұрын кім көрген? – Таңат жаны елжіреп ақтала сөйледі. – Шынымды айтсам, жайым болмай абдырап тұрмын.

	Дәулетов риза болған шырай аңғартты.

	– Иә, ойлан. Ең әуелі инспекцияға не айтарыңды...

	– Әлбетте, – деді Варламов та ілешала Дәулетовті қостап, – турасын айтқанда, тап бүгін сенен гөрі орынбасарың болғаны жөн еді, қитұрқы неме, сөзінің құйрығын ұстатпайтын. Ал, сен, партизандарша цехқа жетіп келіп, бекер көріндің, әмбе демалыстағы адамсың...

	– Цехым бүлініп, адамдар жарақаттанып жатқанда, қалай ғана үйде бұғып отырамын?

	– Бекер көрінгеніңді қазір емес, кейін, кейін түсінесің, шырақ – деді директор мырс етіп. Сіріңкесін тұтата алмай біраз әуреленді де, ақыры, шиін сындырып, әрірек лақтырып жіберді. Сонсоң Дәулетовке түйіле қарап, сөзін сабақтады. – Әрине, мойныңа артар қылмысың жоқ, бірақ кісі мерт болған цехтың бірінші басшысы болғандықтан – жауап бересің. Мәселе, сірә, прокуротураға жетеді... Демек, қатаң тергеуге әзірлен. Сен ғана емес, өзгелер де сөйтсін. Күйректік саған дәл қазір жолдас бола қоймас, тегінде, ойлан. Бұл бір...

	– Көтердім дейін.

	– Екінші соққыны кәсіподақтан аласың. Дирекция тарапынан да тиісті жаза тартасың.

	– Оны да көріп алдым, – деп ерленді Таубаев.

	– Басыңнан сипамаймыз. Оңай құтылам деп ойлама. Басқа цехтың бастықтарына үлгі болғандай жаза тартасың, – деп бас инженер де қарап тұрмай, сөз қосып қалды.

	Таңат үндеген жоқ. Ойына тек мыналар мені неге сонша айналдырды дегендей күдік оралды.

	– Үшінші соққыны ғылымнан көресің, – деді Варламов ақырында, – олар ешқайсымызды да аямайды және ең ауыры сен үшін осы болады.

	– Не үшін?

	Варламов сіріңкесін тұтатып, сигаретін құшырлана сорды.

	– Пешті дұрыс пайдаланбағаның үшін! Ғылымның топшылауы әрқашанда – оң, оларды теріске шығару – қиын шаруа...

	– Дұрысбұрысын әлі тексеру керек, – деп Таңат та осы тұста қолын сермеп дүрсе қоя берді.

	– Прокурорға солай десең – құрығаның. Қылмысқа біле тұрып әдейі барғансың.

	– Николай Исаевич, өзіңізге аян, «Купелина» өндірістік сынақтан әлі толық өткен жоқ. Экспериментте тұрған қондырғы...

	– Жоқ, Таңат Смағұлович, бекерге лақпа!, – Дәулетов дереу сөзін бөлді. – Электротермия пешінің сынақ мерзімі әлдеқашан біткен... Иә, иә. Ол енді басаяғы түгелдей рафинация цехының меншігі. Солай, бауырым!

	– Қашан, кім оны қабылдаған? – Таубаев атып тұрды, қалың қабағы состиып, түсі бұзылып, маңдай терісі жиырылып кетті, – Мен өзім ондай актіні білмеймін, ешқашанда қол қойған емеспін!

	Таңаттың аяқ астынан оғаш мінез көрсеткеніне шамданған Дәулетов:

	– Жауапты кезең таяғанда Қырым асып кеткен сен емей, мен бе? – деді.

	Таңат күйіп кетті. Шоқ басқандай түтігіп:

	– Жан Дәулетович, әзілдің де орны бар! – деп салды. – Мен сізге опоңай жәукемдейтін ауысым мастері емеспін. Кімкім, дәп мені опоңай жығынды ете алмайсыз. Аңдап сөйлеңіз!..

	– Отыр, – деді Варламов ақырын ғана, – қабылдау актісіне қол қойған Аллазаров, орныңа сеніп қалдырған білдей орынбасарың...

	– Соншама асығудың себебі не, түсінсем бұйырмасын?! Дәулетов тамағын жорта кенеп, директордан ишарат күткен.

	Варламов қыбыр еткен жоқ. Алдына келген инженерлерді өстіп сазарып отырып, дымын құртатын аярлығы барды. Мынасы, сірә, соның жоралғысы.

	– Электротермия пешін... иә, соны жүргізген бір топ мамандарды... – деп сөз бастаған бас инженер сағыз шайнағандай әр дыбысын үздіксоздық естіртті, – иә, пеш авторлары Мемлекеттік сыйлыққа ұсынылған. Жаңа қондырғы, өнімді пеш, өте тиімді жаңалық! Металлургия өндірісіндегі тың сала! Бұған біз де қарсы болмадық. Өйткені өнім беріп тұрған пеш. Және қандай көлемде! Жетті ме жетеңе?

	– Бекер асыққансыздар, әне, соның салдары!..

	– Біз емес, шырақ, – деп Дәулетов төбені нұсқады.

	– Жетістік ендеше. Сыйлықты да дер кезінде алатын болды. Зор абыроймен! – деп Таңат та енді өз үлесін жібергісі келмеген ыңғай танытты.

	Бас инженер мен директор бірбіріне қарап мырс етті.

	– Бекерге аптықпа, үміткерлердің тізімінде сен де барсың.

	– Мен?!..

	– Таң болатын ештеңе жоқ! – Жан Дәулетұлы енді қамқорси сөйледі. – Кішіпейіл болу жарасымды қылық, сен тек тым кішірейе берме! «Купелина» жүргенше мазаң болмай, күнді түнге жалғап, цехта түнегенің өтірік пе? Болмаса эксперименті басталған кезде кешкен бейнетің аз ба? Есіңде болсын, сыйлықтан үміткерлердің тізімі әлденеше рет өзгерді. Бірақ талқы үстінде сен туралы ешкім де қарсы пікір айтқан жоқ. Өйткені еңбегің аян, бұл пешке қосқан үлесің соншама қомақты! Солай, бауырым... Өзің айтшы, неше жыл болды – осы сынақпен институт мамандарының сені әурелегеніне?

	– Неше жыл?, – деп қайталады Таңат өзінөзі әжуалағандай кектенген үнмен, – қандай зор құрмет?! Әуелі лауреат болып, соңынан – сот алдында жауап беру! Екеуінде де – бір Таубаев!

	– Өнімсіз дауды доғарып, ақылға көн! – деп тұжырымдады сөзін бас инженер, – айтқанды істесең – абырой сенде! Пешті дереу қайтадан жүргіземіз...

	– Тағы бір күні күлталқан етіп, екінші қондырғыны біржола күйрету үшін бе? Бәлкім, бір нәрсесі оның қате шығар? Әлде Мемлекеттік сыйлықты қалтаға салып алып, жабыла іздейміз бе?

	Таңат кенет сылқ отыра кетті, шекесін уыстап, сығымдай қысты.

	– Шырағымау, саған не болған? Рақмет айтуға да жарамадың ғой, – Дәулетов енді жекуге көшті.

	Таңат міз баққан жоқ. Қысталаң сағатта, Маусымдай асыл азамат жайрап жатқанда, үш жұмысшының халі қыл үстінде тұрған, өндіріс тоқтап қалған қиын мезетте қайдағы бір сыйлық, дәреже жайында сөйлеу пендешілікке саяр одағай іс деп ойлағанды.

	– Жә, жетер, Жан Дәулетович, – деді Варламов бас инженерге зілдене қарап. – Өнбес даудың қажеті қанша?! Бұл мәселе баяғыда шешілген. Саған да енді, Таубаев, оны сол күйінде даусыз қабылдауға тура келеді.

	– Көнбесем ше? – деді Таңат ақырын ғана. – Пештің бабына жетпеген қондырғы екені кімге болсын аян. Пайдалану режімі анықталмаған, сынағы бітпеген...

	Бас инженер жарылып кете жаздады. Таубаевтың қисайған жағынан тұрмайтын қиқар екенін білетін, бірақ өз пайдасын түсінбейтін миғұла деп ешқашан да ойлаған емес. Варламовты жаңа көріп пе, мың жерден білімпаз, қайратты, жүректі бол, қырына бір алса – оңдыртпайды бұл. Талайталай өркеуде қасқалар, небір мықты инженерлер мұның құқайына төзе алмай қаңғып кеткен. Оларға қарағанда, сен кімсің? Цех бастығы. Бір күнгі жоспардың құлы. Соны орындай алмай, бағың тайған күні қуады да шығады. Ойбу, сорлы пендешілікай!.. Қолтығынан демеп, қол ұшын беріп тұрсам – өрекпіп қарсы шапқаны несіей!..

	– Көнесің, Таубаев! Көнбеуге шараң жоқ! – Директор енді әр сөзін бұйырғандай нығарлап сөйледі, – Пештің кемшіні болса кезінде неге айтпадың?

	– Айтылған, Николай Исаевич. Ауызша ғана емес, жазып та бергемін.

	– Онымен ақтала алмайсың, – деді Дәулетов үстелді саусағымен тықылдатып, – пештің тым жақсы жұмыс істегені – факт! Бағалы металдар жоспарын соның көмегімен ғана орындап жүргеніңді бекер дей алмайсың, шырақ. Өмірі көтерілмеген биікке былтыр шықтың! Ту да, сыйлық та – сенің цехында. Қаншама пәтер үй, қаншама курорт жолдамасын кезексіз алдың? Соның бірінен де бас тартқан жоқсың! Соның бәрбәрін ерен еңбегім, жұмысты шебер ұйымдастырушылық қабілетімнің арқасы демессің, сірә?.. Бұл пеште бәріміздің де үлесіміз бар. Николай Исаевич министрлікте бұл үшін кімге бармады? Тіпті министр Бәкежановқа дейін «Купелинаға» қамқоршы болып, саған сан мәрте қол ұшын берді. Сынаққа алғаш қойылған кезде пеш қандай еді, қазір ше?

	Таңат төмен қарады, электротермия пеші тоқтаусыз жүргелі купеляция бөлімшесінің тасы өрге домалап, бұрынғы ілдебай халінен құтылғаны шындық; әсіресе бағалы металдар жоспарын орындауда! Сол да осы қондырғының алғашқы нұсқасы, сандықтай ғана кішкене моделі келген күні басталғанды. Соған да, міне, бақандай алты жыл. Алты жылда купеляция бөлімшесі михнаты көп, жұмысшы денсаулығына аса зиянды реторталардан ада болды. Соңғы бір жарым жылда пештің жақсы істегені сонша – бұрын күмісті көбік ұнтағы тау болып үйіліп жататын, соны айырып үлгермейтін бөлімше шикізат шыдатпайтын жемқорға айналды... Рас, жаңа қондырғы бірден жүріп кеткен жоқ. Неше түрлі «қылық» көрсетіп, зықысын шығарды. Иә, «Купелина» қажет емес деп цехтан шығарып тастауға бұйрық берілсінші – жұрттың бәрінен бұрын айқай көтеріп, қарсы тұратын Таңаттың өзі болары сөзсіз. Бас инженердің ежіктеп тұрғаны да сол.

	– Әңгіменің тоқетері, – деді Варламов. – Ғылым иелерінің жарылыс себебін бізге аударуы айдананық. Шыны да солай. Иә, мемлекеттік тұрғыдан да қарасақ – дұрыс тұжырым. Ойланшы, Таубаев, жарылысқа ұшырады деп, соншама қажет, өндіріс ділгір болып отырған қондырғы атаулыны күресінге тастай берсек – кім атанамыз? Білгің келсе өндірістегі барлық техника қисапсыз құрбандықпен, зор бейнетпен туады. Шашым да менің соның жолында ағарған. Солай, Таңат Смағұлович, – келер сөзін директор орнынан тұрып, цех бастығын төбеден нұқығандай тақтұқ зілмен естіртті. – Пештің пайдалану режіміне нұқсан келді деген бағытты ұстанасың жауабыңда. Демек, оның конструкциясы ғана емес, технологиялық режімі де баяғыда анықталған. «Купелина» – жоспар бойынша өнім беріп тұрған қондырғы! Түсінікті ме? Инспекцияға да, прокурорға да ешбір бұлтақсыз солай дейсің. Анау сүмелек инженеріңе де солай деп түсіндір.

	Қисынсыз көрсең де біз үшін бүгін таңда ең оңды уәж осы. Пешті қайтадан саламыз, институт мамандары оның режімін анықтап, қайтадан жүргізуге көмектеседі... Шынында да, бірдемені бүлдірген – сенің адамдарың. Гусев пен Асқарбаев үстіңгі қабатқа неменеге барған? Кім оларды сол жерге байлап қойған? Қауіпсіздік қағидасы бойынша ол жерде бір минут та тұруға болмайды. Ал олар?.. Әне, соның зардабы! Қаншама еңбек, қымбат қондырғы бір секундта жоқ болды. Бейбақтардың өздері ғана күйіп қойса жөнау, бізді де қоса күйдіріп отырғанын айтсаңшы!?..

	Ұнжырғасы түскен Таңат құдайдай көріп, ішінен табынып жүрген азулы директорына таңдана қарады. Құдды жаңа көргендей. Қайтақайта айтып ежіктеп тұрғаны – екі жерде екінің төрт екендігіндей апайқын нәрсе. Бірақ? Бүкіл жан дүниесі жарылыс себебін цех адамдарына, мерт болып, иә азап шегіп жатқан жұмысшыларға аударып, жылы жауып қоюға қарсы тұрса ше? Апырау, олардың кінәсі не? Тапсырылған міндетті жанын салып беріле атқарғаны ма? Сол үшін енді жаза тартпақ. Сонда өзі бұл жазаның өзіне не үшін берілетінін біліп, іштей соған мойыған болса? Жоқ! Пештің ойда жоқта тарс етіп, жарылысқа ұшырағаны тегін емес, әлдеқандай бабы жетпегендіктен. Осы күдік өзін жыл бойы қинады. Кейінгі жөндеуден соң оның тым жақсы жүріп кеткеніне де қауіптенгенді. Бұдан үштөрт ай бұрын «Купелинаны» цехқа біржола қабылдау жайында сөз болғанда, екі қолын төбесіне қойып, қарсы шыққанды. Пешті әлі де байқай түскісі келген. Содан енді не шықты?

	Аяқастынан демалысқа шыққан себебін де жаңа ұқты. Бір емес, екі жылдың. Әмбе қаншама көтерме сыйлықпен! Цех бастықтарының көпшілігі қақаған аязда демалады. Онда да қаһар директордың босағасын күзетіп жалынып жүріп. Жоспарлы өнімді бере алмадың ба – әуре болма! Ал өзі? Жайнаған жазда шықты, жер жәннаты Қырымға барып келді! Ойлап қараса – сол демалыс бекерге берілмеген, өзінің көзден тасада, мойны қашықта болуын қалап, әдейі жасаған «қамқорлық». Қалайша соны аңдамаған?

	Осындағы жұрт өзін сақа инженер, үлкен өндіріске басшы санайды, ақылкеңесіне құлақ асып, аға тұтатындар да аз емес. Сөйткен мықтының тұтылған жерін қараңыз: күнбекүн, неше жылдан бері араласып жүрген зауыт жетекшілерінің жата тастар қулығын аңғармаған. Қандай аңқаулық?! Жә, солайақ болсын. Пештің технологиялық режімі дұрыс дегенде, Варламовқа келер пайда не? Ғылым иелерін жазадан құтқарып, өндіріс адамдарын кінәлі еткенде не ұтады? Түсініксіз гәп. Ал егер ғалымдар да мәнжайды білген соң, шындыққа бойсұнып, олардың ішінде де ақиқатқа жүгінетіндер аз емес, «Кінә бізден!» десе не болмақ? Тегінде, біз үшін ұтымды уәж осы болмақ. Айталық, бар кінәні пеш сынағын толық аяқтамай, өндіріске асығыс өткізген ғылыми институттың өзіне аудардық делік? Тіпті жақсы. Бір тал мұртымыз түспейді. Кісі шетінеген шатақ шаруадан жазасыз құтыламыз. Зауыт үшін де қолайлы: институт мамандары пешті міндетіне қайыра алып, бірнеше ай бойы жатажастана зерттейді...

	Бірақ мына қасқалар соған басар емес. Бар кінәні өздері басқаратын өндіріске алмақшы. Не үшін? Варламовпен жанжалдасу оңай емес, сөйтсе де көпекөрінеу қиянат көріп тұрып жағаласпауға бола ма?..

	– Ештеңе түсінсем бұйырмасын, Николай Исаевич, – деді ақырында Таубаев төбесінен қыдиып тұрған директорға мұңая қарап, – мен жоқта тағы да бірдеме болған ба? Алаңсыз болу үшін ақырына дейін ақталсақ деймін. Қандай мықтының құқайы сіздерді соншама ықтырып тұрған?

	Біразға дейін үшеуі де тіл қатпады. Әрқайсысы өзіменөзі болып, ойға батқандай. Екі жақты ойға түсіп, жарқабаққа тіреліп тұрғандай. Бел шешіп, суға қойып кету мәрт, иә осы жерден кері шегініп, жөніңді табу шарт. Екінің бірі...

	– Сен, Таңат шырақ, бітпейтін әңгімені бастадың, – деді бас инженер бір мезетте кабинетті жайлаған үнсіздікті бұзып. – Меніңше, дәл бүгін тым көп білу – саған зиян...

	Варламов кенет үстелді жұдырығымен қойып қалды:

	– Т.. т.. Таубаев, сен енді былшылды доғар! – деді тұтыға сөйлеп, – Бұ... бұ... пештің тағдыры қалтаңа қаттап бір бума ақша салған күні шешіліп қойған. Ұмытып қалдың ба әнеукүнгі мол сыйлықты?..

	Таңат сылқ отыра кетті. Оңбай сүрінгені анық. Басына зілдей қара тас тиіп, миы шайқалып кеткендей соққы алды. Құлақ шекеден періп жіберген боксер де мұндай аяусыз ұрмас. Есеңгірегені сондай – қапелімде не дерін білмей қыстығып та қалып еді...

	– Әңгіме біткен сияқты, – деді директор, ашулануы оңай болғанмен қайтымы тез жан еді, кенет сыбырлағандай ақырын сөйледі. – Таубаев, цехқа түс. Мастеріңді дайында, иә жұмысшыларыңмен де өзің сөйлес. Ал біз бақылау қызметін ояталық…

	Таңат орнынан сүйретіле тұрды.





IV




	Ресми мекемелердің өкілетті адамдары көп күттірген жоқ. Басаяғы бір сағатта зауытқа түптүгел жетті. Қалалық прокурор көмекшісімен, техника қауіпсіздігі күзетінің инженерлері, мемлекеттік бақылаудың облыстық бастығы екі нұсқаушысымен, кәсіподақтың арнаулы бөлімінің өкілі... Қысқасы, еңбек қауіпсіздігін бақылаушы, қорғаушы қызметтерден қақас қалғаны ілуде біреу. Бәрінің де қабағы қату, таңғы ұйқыдан еріксіз тұрғаны өз алдына – жарылыстың ауыр зардабын көру де жеңіл тимеген тәрізді, – сөзге жоқ, бұлт құрсаған аспандай түнерген жандар...

	Цехты олар асықпай көрді.

	Пештің кессон жамылғысы шатырдың үстіне түскен. Оның ұшқан жолы ғана емес, түскен жері де, тесіп өткен бетон төбедегі ойық та мұқият өлшеніп, суретке түсірілді; пештің айналасы, қоршау, сатылардың бүлінгені тұсы, маңайға шашылған қорғасын, мырыш қорытпалары мен кокс, күмісті көбіктің, қоқыстың қалдықтары, электрод сынықтары түгел есептеліп, мұқият қатталды. Әлбетте, бұл – әлденеше сағатқа созылатын, жүйке жалықтырар өнімсіз шаруа. Бірақ онсыз болмайды. Бүлінудің сыры осындай дәйекті, оқиғаның ізі суымай тұрғанда жүргізілген жанжақты тексеріспен ашылады. Қай механизм қалай істеді, қайсысы бүлінді, қайсысы бүтін? Жарылыс кезіндегі адамдар әрекеті... Бәрі де қажет. Түнгі ауысымда істеген, үйінен төтенше шақырумен келген шала ұйқылы цех мамандары әбден қажыды. Тексерушілер бірақ жалығар емес, ойда жоқты сұрайды. Ұсақтүйекті мыжып шаршатып баққан.

	Бәрінен де Сағитовқа қиынырақ тиді. Өйткені сұрақтың дені және ең ауыры соған қойылған. Әрбір тексеруші түсінікті сонан ғана алғысы келген.

	– Қысымның күрт көтерілгенін көре тұрып адамдарды цехтан неге шығармадыңыз? – деп қадалсын техникалық бақылаудың нұсқаушысы.

	– Үлгермедім.

	– Үлгеру керек еді, жолдас. Демек, кеш көргенсіз. Әлде қалғып отырғансыз.

	Нұсқаушы кінәлі деректі тапқандай қуанып, блокнотына әлденелерді түрте бастады.

	– Қалай үлгермекпін, жарылыс бір минутта болса?

	– Бір минутта ғарышқа шығып кетуге болады. Ал сіз, ғапу етіңіз, басқару пультінің қасында аузыңызды ашып бос тұрғансыз..

	– Пешті пайдалану қағидасы қысымды су бағанасымен жүз алпыс миллиметрге дейін көтеруге рұқсат етеді. Нанбасаңыз технологиялық картаны оқыңыз.

	– Оқимыз, асықпаңыз, – деді нұсқаушы – сол сәтте қауіпсіздік клапаны атылуға тиіс.

	– Ал ол атылған жоқ. Соған да мен кінәлімін бе?

	– Демек, дұрыс қоймағансыздар. Мембрананың айналасы толған қоқыс, қатып қалған саз, мықтап тұмшалап тастаған соң қалайша ол атылмақ?

	– Мұныңтүсінігінмеханиктенсұраңыздар,– Сағитовтақырсыға сөйледі. Тергеушілер бірақ мастерге шүйілуден жаңылған жоқ. Сұрақты жанжақтан жаудырды. Жеңістің есі шықты. Қаптаған

	«негеден» шекесі сырқырап, көзі қарауытқандай болды...

	– Бұлтақтатпай қойылған сұраққа жауап беріңіз.

	– Сіз де кімнен не сұрауды біліп қойыңыз.

	– Жарылыс неден болды деп ойлайсыз?

	– Қысымның көтерілуінен.

	– Ол неге көтерілді?

	– Білмеймін.

	– Не білесің, тегінде?

	– Жоғары сапалы қорғасын шығаруды.

	– Сағитов, кімге жауап беріп отырғаныңды ұмытпа!

	Жағалай піскілеуден шаршаған Жеңіс не көрсе де ықпауға бекінді.

	– Не көрсетсең де қорқытпай істесеңдер екен, ағайын, – деді ақырында, – Кім кінәлі, анықтанығын біліп алып шүйілгеніңіз жөн.

	– Мәселен?

	– Мәселен, пешті шикізатпен жемдеу соңғы аптада бұрынғыдан неге көбейтілді? Бұған да ауысым мастері кінәлі ме? Немесе трассаны тазалау жұмысын алыңыз. Екі күннің бірінде пешті тоқтатып, газ жүретін көмейді күйелеу керек. Осы да қалыпты жұмыс болып па?..

	– Трасса деген не?

	– Газ шығатын көмейде қатып қалған мырыш қорытпасы.

	– Түсінікті.

	– Пештің үсті де жеткілікті ойластырылмаған: қызу көтерілдіақ, шамот төбе қызарып шыға келеді; оны суыту үшін кессон орнатылып, суық су жүретін тұрба қойылып еді – мырыш тозаңы орта жолда қатып қалатын болды.

	– Сонымен жарылыстың себебін не дейміз?

	– Екі түрлі себеп айтамын. Газ жүретін көмейге мырыш тозаңы тұрып қалды... Бәлкім, төбеге жабысқан металл қоқыс астауға құлап, қысымды жедел көтерді. Бірақ мен өзім соның екеуіне де сенбеймін.

	– Сенбесеңіз, неменеге ежіктеп отырсыз?

	– Не білесің деп өздеріңіз жазғырған соң...

	Техникалық бақылау мен еңбек қорғау қызметкерлерінен кейін ауысым мастеріне прокурордың көмекшісі қадалды. Ол да бір тақысты жан екен, әрнені қайыра сұрап, есін шығарсын. Алғашқы шүйілгені Асқарбаев марқұмға қастандық болған жоқ па деген сұрақты. Бұл турасындағы күмәні тарқаған соң жарылыс себебін мыжи бастады...

	Таң әбден атты. Жеңістің сұлдері құрып отырған, әсіресе тергеуге өзінің жалғыз түскеніне налыды; қорғасын тазалау ісінен түйсігі шамалы адамдардың білгішсініп, көпекөрінеу қиянат сауалмен жаналқымға алғанынан да шаршады. «Жарылыстың себебін іздеп отырған жоқ. Бұларға кінәлі кісі ғана керек!..» – деп ойлағанды ол. Ақыры, солақай тергеуді кілт үзуге бел байлады да:

	– Жолдастар, әділдік қайда? Менен басқа осы цехта инженер құрыған ба? Әлде солардың талапайға шығарып берген сорлысы мен бе? – деп турасын естіртті.

	Тексерушілер бірбіріне аңтарыла қарады. Манадан бергі әңгімеге тек қана тыңдаушы болып, тымтырыс отырған заң бақылаушысы сол сәтте:

	– Шынында да, бұл жігіттің сауалы дұрыс, – дегенді.





V




	Сыртқа шыққан беттеақ Таңат директордың нұсқауын орындауды ойлаған. Бірақ кімге және не деп түсіндірерін білмей, көңілі екіұдай болсын: әлдекімнен қысылғандай қуыстанып, алдыартына қарады; еркіне салса ешқайда барғысы жоқ – ешкімге ештеңе айтуға да; сөз жарыстырып дауласуға да... Кім қайда жетелесе үнсіз ере бергендей енжар күйге ұрынсын. Әлгіндегі ұзақ сонар мүйіздеуден соң бойындағы әлқуат, өзіне сенімнен ада болып, меселі қайтып, тұралап қалғаны анық... Қалайша тез көнді? Екі бастығына да ықпай шыдап бақты, нендей құқ көрсе де төзуге бекінген сияқты еді. Сөйтіп отырып қолқ етіп, опоңай түсіп қалды? Сенімін қай жерде, қалай жоғалтты? Иә, қыруар сыйлыққа оңай кенелгенін есіне салғанда...

	Таңат кенет ешкімді көргісі келмей, жан білмес бір түкпірге безіп кеткісі келіп тұрғанын аңғарды. Маусымның үйіне бару туралы ой да оған сол сәтте, марқұмның бүріскен денесін қайта көргенде келді. Әлдекім мәйіттің үстіне қызыл мауыт шұға жауып қойыпты. Қашан көрсін күректей алақанын қолына сарт еткізіп, өзін қаусыра құшып дөрекілеу амандасатын ақжарқын Маусым кенет жатқан жерінен атып тұрып: «Әу, басеке, мұның қалай?» – деп жағасынан алғандай бір сезім тұла бойын шарпып өтті. Төзе алмады, шегініп кетті. Сол бетінде қақпа алдында тұрған кезекші машинаға бұрылған.

	Қалай барады, не деп айтады? Бұл жайында ол ойланған жоқ. Әйтеуір көкейін шырмаған ой: «Бар, сөйткенің жөн», – деп мақұлдағандай болған соң жөнеп берді. Осы жүрісінің сөлекет қана емес, тым ерсі екенін ол есік алдына келгенде ғана сезді. Бұрын да талай келген, әзілдесіп отырып, талай мәрте дәм ішкен таныс үй, таныс табалдырық. Неге келгенін ұмытып қалғандай, есік алдында сілейіп тұрып қалды, қоңырау түймесін басуға қолын тіпті көтере алсайшы...

	Жігіттің төресі еді Маусым! Мінезі қандай! Жібектей биязы деуге болмайды, бірақ ашулануды білмейтін, аңқылдаған жан еді. Өзім дегенге бар сырын ақтара салатын, аузын ашса – көмейі көрінгендей нағыз ақкөңіл. Мақтау сүйетінді. Әсіресе жары Шекерді мақтасаң – қуанышы қойнына сыймай арсалаңдап қалатын. Ермек есімді жалғыз ұлын да қоса атап, балаң тура өзіңе тартыпты деген бейтанысқа қалтасын қағып шашыла салатын. Енді міне, сол Маусым?.. Жер жастанып, түбірімен жұлынған томардай болып бүрісіп жатқан шарасыз күйін мойындаудың өзі қаншалықты қиын екенін кім түсінеді, кім?..

	«Апырау, осы үйге неге келдім, енді не тұрыс? Дәл қазір бұларға азаматтың жаманат хабарын естірту қажет. Әлде цех ауласындағы жан күйзелткен көріністен қашу ма? Бәлкім, тексеруші, бақылаушылардың жан түршіктірер тергеуінен бас сауғалау ма?.. Сірә, олар да өзін шыр айнала іздеп жатқан шығарау. Мейлі, іздей берсін! Ал өзі қимас досын естіртер қиын сағатта осында болады... »

	Ақыры өзінөзі зорлап, ілбіген қалпы қоңырау түймесін басты. Әуеліде аяғандай, әлдекімнен сескенгендей боларболмас зың еткізген, аржақтан қозғалыс естілмеген соң біржосын батылданып, қоңырауды ұзағырақ шырылдатты.

	Есікке Шекер келді. Ұйқысын аша алмай маужыраған қалыпта, жалаңаш денесіне ұзын халат ілген сұлу келіншек жадыраған жаз күні болса да таңғы салқыннан денесі тітіркеніп бүріскен қалыпта, қарсы алдында тоңған қозыдай монтиып қалт тұра қалсын.

	– Шекер... Мен... Таңатпын.

	– Ә, сіз бе едіңіз, Таңат? – Шекер шашының додадодасы шыққан кейпіне, өзінің де алқамсалқам түріне қысылғандай, тар дәлізде қалт тұрып қалды. Маусым мен Таңат түйдей құрдасты. Мүшел жас кішілігіне қарамастан Таңат досының келіншегімен ашықжарқын әзілдесе беретін. Шекер де бүгін соған бағып күле сөйледі:

	– Не ғып жүрсіз? Ә, қылмысты болып, Қамқатай үйге кіргізбей қойғанау, сірә?

	Не айтарын білмей мәңгіп тұрған Таңат келіншектің осы сөзіне жармасты.

	– Таңатыңды қара басты, Шекержан...

	– Не дейсіз?! Өзіңіз тіпті, азып тұрсыз ғой, құдайау?.. Қашан келдіңіздер?

	– Сұрама, Шекер. Үйге кірелікші.

	Қонаққа жол бермей, есік алдында кескестеп тұрып алғанын Шекер сонда ғана сезіп, кейін шегінді. Таңат үлкен бөлмеге кірді. Диванға сылқ қисая кеткен. Бөлме іші алакөлеңке, терезе перделері ашылмаған. Шекер әлгі бетінде төргі бөлмеге сып беріп кіріп кеткенді, әлден соң басына гүлді қызыл орамал тартып, қолына жастық ұстап шықты.

	– Демалыңыз, диванды жазып берейін...

	Осының бәрі Таңаттың өңінде емес, түсінде өтіп жатқандай: нәркес көз сұлу келіншек былқбылқ бұрала жүріп, әрі өтеді, бері өтеді. Күйеуіне еркелігі барды. Онысын Маусыммен араласатын барша жігіттерге жасайтын. Ал өзіндей әзілкеш құрдастарына тіпті наз еді. Мәңгіп отырған Таңатқа Шекердің қазіргі қылығы ерсі көрінді. Кенет ол басын көтеріп, жыламсыраған үнмен:

	– Апам қайда, үйде болса, шақыр! – деді. Қаттырақ, зілмен айтқысы келген, бірақ үні өзіне де естілмей, тұншыға шықты.

	– Қой, апамды қайтесіз? Әуелі тынығып алыңыз. Әлде шай қояйын...

	– Мас емеспін мен, Шекер! Бар, апамды оят!

	– Жоға, мас деп сізді кім айтты, – келіншек қысылып қалды, – әшиін, демалсын дегенім ғой...

	– Құдайау, оянсаңшы тезірек. Шекер, саған не болған?! Бол, апамды шақыр! Жігіттің даусы бұл жолы жыламсырап шықты.

	Сорлы келіншек ештеңе сезген жоқ. Наздана бір қарады да қылымси басып кетіп қалды. Түпкі бөлмеден күбір естілді: содан кейін төсектің сықырлағаны, есіктің ашыпжабылғаны, ашылған кранның шиқылы, шүмектен аққан су сарылы... Біраздан соң мұздай киінген, басына қардай аппақ шаршы орамал салған, кексе өңді, тұрпаты еңгезердей Күләш апаның өзі көрінді.

	– Шырағым, жайшылық па? Мезгілсіз уақытта неғып жүрсің?

	– Жай емес, апа! – деп Таңат диваннан сүйретіле тұрды. Сол бетінде Шекерге жақындай түсіп, басындағы орамалды оқыс қимылмен жұлып алсын. Байғұс келіншек ештеңе сезер емес, не ойын дегендей, қабағын шытып, орамалына қолын созды...

	– Япырай, Таңатжан! – Кемпір кенет кемсеңдей бастады. Ана жүрегі әлденеден секем алды ма, түсі де бұзылып кетті. – Түні бойы ұйқым қашып, елегізіп шығып едім. Таң атпай неғып жүрсің?

	Қапаланып тұрып қолындағы орамалды қақ ортасынан дар еткізгенін Таңат аңғарған жоқ. Ана сорлы да сол мезетте аңырап қоя берді..

	– Құдайау, неге жырттың, неге бастап?! Тек бір жалғыздан өзгеге деші!.. Неге үндемейсің, Таңатжанау? Жалғыздан өзгені өлтірсең де айта бер, балам.

	– Апатайау, сол, сол ғой!.. – деп солқылдаған Таңат қарт ананы құшақтай алды.

	Шекер қалада туып, бұла өскен жанды. Тәрбиесі де қалаша болған. Байырғы қазақтың тұспалдап білдіретін ежік сөздерін ұға бермейтін. Енесі жан бергендей ащы үнмен айқайлап жібергенде, ол әлдеқандай бір сұмдықтың болғанын жүрегі сезген, тек соның бүгешігесін өз бетімен түсіне алмай, қалт тұрып қалсын. Орамалдың жыртылғанын да сондай бір жаманатқа жорыған. Бірақ не үшін? Ұқса бұйырмасын. Қауіп көріп алғашқы ойлағаны – бірінші басқышқа биыл барған Ермектің қамы еді, баланың шошып оянбауын тілеп, төргі үйдің есігін тарс жауып қойды.

	– Не дейсің, ойбай! Не деп тұрсың, сен бейбақ! Жалғызым ба өзі... тірі ғой әйтеуір. Қолы ма, аяғы ма? Кеудесіңде жаны қалса – болғаны. Оған да тәубе, тәубе деймін! Жар бола гөр, жар бола гөр бір жалғыз! Жанымды бір Маусым үшін қидым деп сұраймын. Уай, қайырымы көп Алла тағала, өзің қолда, бір өзің! Қарағымау, қайда қалдырып кеттің? Ойбайау, тіл қатсаңшы!

	Аңыраған ананың құшағынан Таңат босай алмай қалды.

	Тап болған қасіретті сорлы ана ұғар емес. Ұқса да сенгісі келмейді. О, шіркін, үміт дүниесіай! Ананың абзал жүрегі ауыр жаманатты сезсе де біржола иланбайды, жақсыға, тек қана жақсылыққа жорығысы келеді.

	Төргі бөлменің есігіне арқасын тіреп сілейіп тұрған Шекерде үн жоқ. Аппақ қудай болып серейген қалпы, қарақаттай жылтыраған екі көзі жасқа тола мөлдіреп, ағаштай қатып қалған бір бейбақ.

	Сормаңдай ананы Таңаттың аз уақытқа болса да үміттендіріп алдарқатқысы келмеді. Күдерін үзсін, қайғы қаншама ауыр болса да естіп, біржола тынсын деп ойлады.

	– Бекін, Шекер, бекін сен де... Менде – дос, сенде – ер жоқ енді! Қапелімде қара басып, Маусымнан айрылып қалдық, – деді Шекерге қарап. Солайша төтесінен туралап айтпаса, адамға қыр елігіндей үрке қарап тұрған келіншекке тұспалдаған сөз жетер емес.

	– А, а!.. Шұнақ құдай! Біржола құртқан екенсің ғой, менен алашағыңды әлі де алып болмаған екенсің. Ойбайау, енді қайттім? Уай, бейбағымау, неғып безеріп тұрсың? Сорлатыпты ғой екеумізді, шұнақ құдай! – деп боздаған ана екіақ аттап барып келінін бас салды.

	Таңат отқа түскендей беймаза күй кешті. Кісісі қаза болған үйлердің талайын көрген. Бірақ мынадай тосын естіртудің қасіретін тартып тұрғаны осы. Жұбатайын десе аузына сөз түспейді. Не деп жұбатады? «Сабыр апа, сабыр етіңіз!» – деген болып еді, ештеңе өнбеді. Сайсүйегіңді сырқыратқан қайдағы бір жүйеліжүйесіз сөздерді Күләш ана бірінен соң бірін төпеп, есін алды. Енесіндей сөйлеп жыламаса да, ішібауыры езіліп, күрт егілген Шекерге тіпті жаны ашыды: басына келген қайғының ауыр салмағын енді ғана ұққандай байғұс әйел...

	– Басқалардай төртеубесеу емес, екеу де емес – тұл жалғыз! Маңдайға біткен туу жалғыз... Алдымдағы – қуанышым, артымдағы – уанышым; бір сен деп өмірімді жесір өткізіп өксіткен тұңғышым, омырауымды жалғыз тауысқан сүт кенжем. Тауға да салатын, тасқа да салатын – қайраттым! Қабағыма қарап аяғынан тік тұратын – қорғаным! Қу соғысқа әкеңді бердім, уай, шұнақ құдай, енді менде нең бар еді?! Қыршынынан қиылып ерім кетті. Әкеңнің жасына жетпей сенен айырылдым. Ендігі тірліктің маған керегі не? Маған жазған жесірлікті киіктей пәк, жаны кәусар келініме бұйыртқан жазаң не үшін, менде қандай өшкегің бар еді, қу құдай?!..

	«Қайғы жыласа жеңілейеді» дейтін үлкендер уәжін білетін Таңат біразға дейін егілген қос бейбақты басу айтып тоқтатуға тырыспады. Байғұстар өксігін басқанша ағылтегіл жылап, шер тарқатуын жөн көрген. Сүйемелдеп әкеп екеуін де диванға отырғызды да, өзі де қосылып, көз жасына ерік берді: аяқастынан демалысқа шығып, күдікті пешті қараусыз қалдырып кеткеніне налып; өзге емес, дәл мына ошақтың жалғыз сүйенішін жалмап кеткен сұм тағдырға да нәлет айтып отыр. Әне, соның күйігі. Маусымды зар еңіреп жоқтаған байғұс екі әйел диванның екі басында, теріс қарап өксуде. Етектері жасқа толған, қу тағдырға қарғыс айтқан налуын естісең – сайсүйегің сырқырайды. Кемпір сорлы әрліберлі аямай осып, бетін алып тастады. Тырнақ ізінен іпілезде қан білініп, ананың жас жуған әжімді бетін одан сайын айғыздай түссін. Таңат енді шындап сасайын деді. Бұл үйге жалғыз келіп, түзелмес қате жасағанын да сонда білді. Жолшыбай мосқал жұмыскерлерге соғып, ең құрығанда әйелдерін ерте келсейші. Өкінгеннен енді не пайда? Төзесің, мойныңмен көтересің...

	Бір мезетте дәлізден қоңырау шылдыры естілді. Өз цехының адамдары екен: парторг, кәсіподақ комитетінен, түнгі бригададан қосылған, жиыны он шақты кісі келіпті. Бұрынғы әншейін екен, нағыз жылау енді басталды. Қос әйелдің үздіксоздық еңіреген зарына тұстұстан дауыс қосып, әредік жұбату айтқан үндерден үйдің іші күңіренді. Әлдекімдерден хабар тиген көршілер де келе бастады. Соларға орын берген Таңат ауыз үйге шыққан. Дәлізде тұран телефон аппараты да көзіне сол кезде шалынды. Бағанадан бері есіне түссейші. Күтіп тұрғандай трубканы Қамқа алды.

	– Ояндың ба?

	– Бәрін де естідім, – деп әйелі де кенет солқылдап жылап жіберді. – Жағдайың қалай? Маусымды айтсаңшы, қандай азамат еді!..

	– Қой, енді! Қайратты шошытасың.

	– Өзіңді цехтан іздеп жатыр. Сірә, тергеушілерау деймін.

	– Жә, тезірек жет! Тоқта, мен саған машина жіберейін. Сен келгенше бұл үйден ешқайда кетпеймін, кете алатын емеспін..

	– Қаншама мықтанып тұрғанымен ақыр аяғында төзе алмады, келіншегіне мұңын шағып кемсеңдеп алды. – Тезірек келші жаным, сөйтші!..

	«Асыл алқа, біздің Қамқа..» – деп Маусым марқұм домбырасын жайлап шертіп отырып, ән салатын. Оның сондай да серілігі бар едіау! Дастарқан басындағы мәжілістің көркі, гүлі болатын. Келіншек атаулы оны гүлге қонған арадай қаумалап отырар еді. Сөйткен Маусым екі жастың біріне келмей, дүниеден кетті дегенге кім сенеді, қалай сенбек? Қамқаның да жасқа булығып солқылдайтын жөні бар...

	Үйіне машина жіберіп қайтып оралса, жылау біраз саябырлаған екен. Жұрттың бәрі әр жерде төмен қарап, бұйыға өксіп отыр. Халі біткен бе, диванның бір басын құшақтап, Шекер құлап жатыр. Тек Күләш ана ғана әредік аһ ұрып, иығынан демалып, ықылық атып қояды. Түнгі ауысымның бригадирі Мәдибек Нұрбеков жасы мосқал тартқан, мінезі байсалды, ретті адам еді. Басу айтып жайлап сөз бастады.

	– Жазмыштың жазуы солай шығар, бәйбіше. Маусымның ғана емес, осы отырған бәріміздің де анамыз атандың. Көпті көрген жасың бар, бақыт пен қайғыны алмакезек көтерген ғазиз басың бар. Алдыартың жұтап отырған жоқ, міне, қарашы, мол қауым: балаңды көрген мына біз бар; жан берісер ана Таңат сынды құрбықұрдастары бар; әне, көзін жасқа бұлап, қайғыдан құлап, қасыңда шүйкебас келінің отыр; ана бөлмеде маужырап ұйықтап, жүрегі пәк кішкентай ұрпағың жатыр... Бұған да тәубә деу керек, бәйбіше! Бұлардың бірі болмағанда қайтер едің? Алдыартың тыптипыл айтақыр болғанда не істер едің?!..

	– А, құдай, маған тартқызбаған азабың бар ма? – Күләш ана есін жиғандай кенет тіл қатып, өзін қоршаған көптің ішінен әлдекімді іздегендей тінте қарап, сірә, таппаған соң аһ ұрып, қайыра өксіді. – Басымды өсірмейтін не жаздым?!

	– Олай демеңіз, бәйбіше. Адамның қастандығы емес, тікникәнің шалағайлығынан болған шаруа...

	– Уай, Мәдибекау, не деп отырсың? Қастандық көретін адам менің балам ба еді! Тірі пендеге қастығы жоқ, достары ормандай көп, құлынымай! Уһ, қалай ғана үзілді екен жұлыныңай!.. Аһ!..

	Ана тағы да дауыс айтып сөйлеп кетті. Жұрттың көңілі тағы босады. Сорлы кемпірдің сайсүйекті сырқыратқан жүйелі сөздері ме, жоқтап отырған азаматтың қимас мінезі ме? Бір сырды бір сыр қозғап, әркімнің қайқайдағы мұңшері ойға түсіп, көңілдері әрліберлі толқысын. Мәдибек те әлгіден соң тымтырыс отырып қалғанды. Сірә, мұңлық ананың шерін тарқатып, тағы біраз егіліп алуын құп көргендей.

	Бірақ ұзақ егілтуге дәті шыдамады білем, әлден соң:

	– Түнгі жұмыстың ауырлығын білесіз ғой, бәйбіше. Күндізгідей кісі көп болмайды, ал атқаратын шаруаң бір мысқал кем емес, – деп көңіл аулар әңгіме бастады.

	– Апырай десеңші! Күндіз болса ғой бұл жарылыс – науат бұдан да көп болатын еді. Құдай бізді сақтады! – деп Хасен монтер де бригадирді қостаған.

	– Оның рас, Хасенжан. Мұндай күшті жарылысты кім көрген?

	– Түнгі он екіде жұмысты қабылдап, орынорнымызға тұрғанбыз. Бізге дейін де қысым қайтақайта көтеріліп, пеші құрғыр жөнді жүрмепті. Сонсоң үлкен көмейді тазалауға тоқтаттық...

	– Мәдіжанау, жасы үлкен естияр емес пе едің. Баламнан менің неғып көз жазып қалдың? Уай, құлынымай, үһ!..

	– Өзім де соны айтайын деп отырмын, Күлеке. Өксігіңді баса алмаспын, өкінішіңді қайтару қайда! Балаңның соңғы сағаты ғой, тыңдап ал, сорлы ана.

	– Айтшы, Мәдіжан, айта ғой. Құлыным не деп кетті, қош деуге шамасы келді ме?

	– Е, асыл анаай, несін айтасыз. Мен төменде едім, Маусым мен Гриша Гусев жоғарыда болатын. Аза үстінде өтірік айтып қайтейін, ештеңені көргем де, сезгем де жоқ. Кенет әлдене тарс етті, шам біткен жалп етті. Құлақ тарс бітіп қалды. Сіздерге өтірік, маған шын: дүние теріс айналып, төңірек түгел қозғалып кеткендей бейберекет бір күй кештім де сыртқа бездім. Айналаның бәрі түтін, жанған от! Қараңғыда не көресің, әйтеуір жан ұшырып шықтымау бір кезде... Әлден уақытта қарасам, отқа оранған әлдекім цех алдында безіп жүр. Есі шыққан сорлы ұстатпай көп әуреледі.

	– Алда ғана құдайай, менің балам болмаса игі еді? – деп Күләш ана елең еткен.

	– Жоқ, бәйбіше. Ол әлгі Мәжит деген оқымысты бала екен. Үнстетке қабылдайтын жаяу жарыс імтихан бәйгеден өте алмай қалып, бізге жұмысқа түскен жеткіншек. Қолынан кітап түспей, бір минут босай қалса – есеп шығарып отырады. Сонсоң да жігіттер оны «Оқымысты» атандырған...

	– Маусымжан қайда бопты, тезірек естіртсеңші.

	– Не дейін, Күлекесі. Сіздің баланы іздеп жүріп, соңынан таптық. Қасындағы Гусев секіріп түсіпті, Маусымжан қалың оттан өте алмай қалған.

	– Беу, қарғамай! Қыпқызыл өрттің ортасында жалғыз қалған екенсің ғой.

	– Ие, жазмыш солай болған соң, не істейсің?

	– Қай жерде жатыр екен? Қысқа көмейде ме, әлде ұзын газоходта ма? – деді Таңат.

	Бригадир жалт қарады. Неге сөйткенін кім білген, цех бастығының осында екенін, бағанадан бергі әңгімені үнсіз тыңдап отырғанын енді ғана аңғарғандай, өзөзінен қыбыжықтап:

	– Қысқа газоходтан, тар көмейдің үстінен таптық, жолдас бастық! – деді Мәдибек кенет әлденеге қатуланғандай, бастыққа ресми жолдасты қосып, кектене сөйлеп. Әлденеге ызаланып отыр, әлде боздаған ананың көңілін бөлейін деді ме, келесі сөзін ол көпке бағыштады. – Сол бір, әншейінде ыстығы бет шарпып, от бүркіп тұратын тар жерге жоламаңдар деп талай ескерткенмін, қайтейін, амал не?..

	– Оныңыз қай жер, Мәдеке, қысқа көмейдің тығыны кептеліп тұратын тар алаң ба?

	– Дәл өзі. Маусымжан бүк түсіп етпетінен жатыр екен...

	– Есіл азамат арманда кеткен екен!

	– Уай, сендер не деп отырсыңдар? Менің балам отқа күйіп жатқанда, қасына бірің бармапсың ғой, қол ұшын беретін бір адам неғып шықпаған? Менің балам сірә да өйтпес еді. Аһ, жалғанай!.. Таңат дәлізге шығып кетті. Бұл жерде айтылмайтын әңгіме.

	Әсіресе қаралы үйде, өзегі қайғыдан өртеніп отырған азалы жандар ортасында. Жұрт көңілі алдыартын ойламайтын, көкейдегі сөзін ашына айтатын қаралы шақта. Бірақ не істейсің? Тежеулі тұрған шер тиегі ағытылды. Азып отырған бейпіл ауыздарды тоқтатып көр енді...

	– Соның өзі жұрт мақтап жүрген жаңа пеш емес пе, жарылғанды айтамын?

	– Иә, жаңа болған соң да атылды ғой.

	– Неден бопты жарылыс, білгендерің бар ма?

	– Е, оны әсіре білгіштер олай шұқылап, бұлай шұқылап, әр саққа жүргіртер де – пештен емес, жұмыскердің өзінен бопты деп акті жасайды. Осы сөзімді бағыңдар!

	– Қашанда солай емес пе, – деп Хасен монтер де сөз қосып жатыр.

	– Мен білсем, соның ішінде бір пәле бар. Өзі де біржосын жалмауыз ғой, әлгі мұхитта өмір сүреді дейтін кеме жұтқыш алып киттер сияқты, көбік шыдатпайды. Купеляцияның жұмысы өнбеуші еді, мынау қойылғалы күміс жоспары түзелді емес пе.

	– Ендеше жетістік. Тағы да бәзбаяғы таз кепемізді киеміз. Тас келілер қайта қойылады. Соларды не деуші еді?

	– Реторта.

	– Қой, өйтпес. Біраз жыл жұмыс істеп, өнімді қызметі танылған жақсы құралды өкімет тастай ма, қайта салғызады. Ретортамен жұмыс істегенде, екі күннің бірінде: «анау уланып қалыпты, пәленше отқа күйген...» – деп зарлап жүретінбіз. Қандай алпауыт ірі жігіттер ақшаға қызығып сонда істеп, зейнетке ерте кетті...

	– Әй, қайдам, мына әлей жарылыстан соң бұл пешке сенім бола қоймас.

	– Әйтсе де мен содан қорқамын, – деді Нұрбеков. Жанжақтан жамыраған жолдастарына тыйым салғысы келген ниетін жасырмай, қатулана сөйлеп: – осы көктемде, соған тіпті екіүш ай болды білем, зәремнің ұшқаны бар. Әлгі Маусым жатып қалған алаңшаға көтерілгем, әлдекім түтін сорғыштың қалтқысын қозғап кетіпті. Жапқаным сол еді, әлдене солқ етті. Адамның терең күрсінгеніндей, құдауанда... Зәрем мұндай ұшпас! Сатымен түсуге де мұршам келмей, жоғарыдан бірақ секірдім. Өкшемді оңдыртпай соғып алғаным сонда емес пе, екі апта бойы ақсап жүрдім. Енді ойлап отырсам – мен аман құтылыппын, ал Маусымжан...

	Сырттан аңыраған әйелдердің үні естілді. Жоқтау айтып еңіреп келе жатқан қалың топ. Олардың зарлы үні құлағына жеткен мезетте үйден Күләш ана да үн қатты. Еркектер жаңа келгендерге жол беріп, дәлізге шықты. Бұлар – Маусыммен талай жыл тізе қосып еңбек еткен, ыстықсуықты бірге көрген жұмыскер қауымның зайыптары. Солардың жуан ортасында Қамқа да барды. Таңат та сол бір қарбалас шақты пайдаланып көшеге шыққан. Еріксіз куә болып, өз құлағымен естіген әлгі әңгіме жанына шаншудай тиіп, тынышын алғаны соншалық – әрбір сөйлеген сөз, келгенкеткен кісі, осы үйдегі бедірейген заттарға шекті қапылыста қаза болған досын еске салып, көзге түртіп тұрған азалы үйден алысырақ кетуді ойлаған. Жұқарған жүйкесіне жұмысшы қауымның өзіне алакөздеп қарап, сескене сөйлеуі де қатты батқан. Демек, өзіне сенбейді. Әділін айтқанда, аянбай еңбек етіп, жұрт алдында аздыкөпті беделім бар деп малданып жүргені бекер екен. Өзінөзі алдау болған. Неткен күпірлік!.. Әлгінде өзін қалайқалай іреді? Көзге түртіп айтпаса да мінеп отырған басшыларының бірі өзі. Иә, әлгі бір сәттегі лақ еткен жұмыскер сыны (әлде ашукегі?) – ащы шындық. Кінәні олар пеш құрылысынан көреді. Әрине, технология кілтипаны – жұмыс адамы үшін күрделі жұмбақ. Бірақ өнерлі қолдың, соны талай жылдардан бері көріп келе жатқан кексе көздің топшылауы ақиқаттан алшақ жатқан жоқ. Жарылыс сыры – пештің әлі ашылмаған бір құпиясы екені айдан анық. «Пештен емес, жұмыскердің өзінен бопты деп актілейді, ақыры!» Апырай, бағанағы әңгімені естіп тұрғандайақ Мәдибек сабаз жаңылмай айтты. Құдды сол кабинетте бірге отырғандай үстінен дәл түсуін қарашы! Бұл да болса бейпіл ауыздан кездейсоқ шыға салған сөз емес! Зілі ауыр, зілінен де мәні тереңірек жұмыскер үкімі. Азалы сәтте ашынудан туған аяусыз сөз! Демек, жұмысшы арасында осындай топшылау ертеден болған. Мынасы ашық наразылық. Мәдекең айтты: «Мен құтылдым, Маусым тұтылды»... Өзі жоқта пеш солқ еткен, бірақ атылмаған. Демек, «күрсініп», әлде гүрсілдеп тұрып солқ ету – оның табиғатында бар, сүйегімен қоса жаралған қасиеті. Неліктен солқылдайды, оны қалайша жоюға болады?.. Бұл үшін «Купелинаны» әлі де зерттеу керек, талай тәулік тынысын тыңдап, қажет болса – солқылдатып та көру керек! Сонда ғана ол бізге құпиясын ашады.

	Маусымдай абзал досын жұтқан, Күләштай ғазиз ананы аңыратып, Шекердей аяулы келіншекті зар еңіреткен пеш құпиясының сырын білмей, сірә, Таңат тынбас...





Екінші тарау





І




	Түсті металлургия министрі Садық Байтемірұлы Бәкежанов Өскен зауытындағы жарылыс хабарын сол күні ертеңгілікте білді. Жаманат ақпар оған екі арна бойынша жеткенді: алғашқысын Варламов жолдаған – электротермия пешінің кездейсоқ жарылыстан соң уақытша тоқтатылғанын, оның зардабын жоюға тиісті шаралар жасалып жатқанын айтыпты. Қалай оқысаң да – айрықша көңіл бөлгендей төтенше оқиға емес. Хабарлау міндеті болған соң жазылған сыпайы есеп. Мұндай хабарлар күн сайын болмаса да, министрлікке әредік келіп тұрады. Қарауында әлденеше ірі зауыт, алып комбинаттар жұмыс істейтін, республиканың барлық түкпірінде әр алуан кеніш, байыту фабрикалары, кең өндірістері бар ірі министрліктің мұндай төтенше оқиғасыз өмір сүруі мүмкін емес. Жүз мыңдаған жұмысшыдан бір адамның тырнағын түсірмей, біреуінің отқа күйіп, иә тайып жығылмай аман жүруін талап ету – қиынсыз әрекет. Өскен қорғасын зауыты да сондай сансалалы үлкен өндіріс...

	Бәкежанов Өскен қаласынан келген жайсыз хабарға алғашқыда кезекті мәлімет алғандай жайбарақат қараған. Байыппен оқып шығып, үстелдің шетіне қарай ысыра салды да, әлдене есіне түскендей, Варламовтың ақпарын қолына қайта алды. Өскен зауытты оған қайын жұртындай ыстық мекен: еңбек жолын министр сонда бастаған – ауысымда істеді, технолог, цех бастығы, бас инженер болып он бес жыл өмірін, ғұмырының ең жас, ең қызу шағын өткізген айтулы өндіріс; түтінге шашалып, металл айыруға шыңдалған қатал мектеп қана емес – алғаш рет түтін түтетіп үй болған, жар сүйіп, тұңғыш перзент көрген қасиетті ұя. Содан ба, бұл зауыттан келген әрбір хабарға ол іштарта қарайтын. Үлкен сыбаға, есе бөліп бермесе де, бүйрегі бұрып тұратын пендешілігі барды. Садық Байтемірұлы бүгін де сол қалыбынан айныған жоқ, телефонограмманы қайыра бір оқып шықты да, тікелей байланыс трубкасын көтерді.

	Варламовтың сыры оған бес саусағындай мәлім. Өндіріске өзін қолынан жетелеп кіргізіп, металлург кәсібіне баулыған кіндік әкесіндей адам. Бақандай он бес жыл бойы қол астында істеді. Одан кейін де қол үзген жоқ, қайта бұрынғыдай тәуелді адам емес, бірегей бастығы бола жүріп өзге қырынан таныған. Николай Исаевич осал кісі емес: міне, отыз жылдан асты, Қазақстанның ту шығысындағы алып зауытты уысында ұстап отыр; жоспардан ғана емес, өнімнің сапасы мен көлемі жөнінен де республика, Одақ деңгейінде көшбасшы ретінде танылған атақты кәсіпорынның дара жетекшісі. Николай Исаевичтің кісілігі де атқарып отырған міндетіне сай – кесек те ірі, найза бойламайтын тереңдігі де, анаумынауға шалдырмайтын әккілігі де бір басына жетерлік кексе. Бір ғажабы, өзіндей кәрілер уақыт сынына, ауыр өндірістің мехнатталабына төзе алмай демалысқа шығып жатқанда, Варламов тамырын тереңге жайған кәрі еменге ұқсап, былқ еткен жоқ. Небір дауыл, қиын өткелектерде аман қалып, соның әрбірінен абыроймен шығып келеді. Жыл асқан сайын қуаты зорайған, шеберлігі шыңдалған кәсіпорынмен бірге өсіп, атақбеделі де зорая берді. Металлургтер ортасында «Өскен академиясы» атанған ірі өндіріс командирлерін әзірлейтін мектеп дүниеге осылай келгенді. Шынында да, республиканың түсті металл қорытушы өндірістерін басқаратын инженерлермен қамтамасыз етуде бұл «академияның» еңбегі небір ұлағатты институттан кем болған жоқ. Бірақ сүрінбейтін тұяқ бар ма, мақтау, зор атақ Варламовтың бұрыннан қытымыр, өзімшіл мінезіне көлеңкесін түсірді. Жан сүйсінерлік жақсы істерімен бірге одан небір дөрекі қылықтар, жата тастайтын қулықтар да күтуге болады. Өзге түгілі, тікелей бастығы өзін де алдап соғудан тайсалған емес. Бір қызығы, соны бетіне басып, мойындатқан күнде де, Николай Исаевич қарққарқ күліп: «Мен сықылды шалшақпытқа не шара, көнесің енді, қайтесің!..» – деп жүре беретін. Әрине, ұстазы болмаса, зор еңбегін бағаламаса – басқаша сөйлесер еді...

	Варламовтың қысқа жолдамасын қайыра оқығанда, министрді ең алдымен оның қарапайым әуені тандандырды. Кездейсоқ жарылыс жайлы емес, жай бір апта есебін беріп отырғандай елеусіз ескерту; үндемей қалуға шарасы болмаған соң – еріксіз хабарлап, бірақ соған мән бермейақ тіркей салуын көздегендей құдды. Ал жарылысқа ұшыраған пеш – Ғылым академиясы президентінің назарында ұстап отырған маңызды зерттеу. Варламов соны ұмытып кеткендей. Бәкежанов соған да күдіктенді. «Николай Исаевичтің ежелгі қулығы, бір нәрсеге аса мүдделі болғанда істейтін әдеті», – деп ойлады.

	Варламов іле жауап берді. Тіпті өзін күтіп отырғандай.

	– Николай Исаевич, нені бүлдіріп қойдыңыз?

	– Купеляциядағы жаңа пешті кірістен шығарып тастаңыз, Садық Байтемірович. Ол енді дүниеде жоқ! Бағалы металдар жоспарын да кемітуіңізді сұраймын. Бәлкім, биылша біржола босатып, – деп Варламов кеңкілдей күліп, ширақ жауап берді. Әлденеге ширығып отырғаны анық. Әлде соны жорта әзілмен бүркемек?..

	– Николай Исаевич, сізбен әзілдесіп отыруға менің уақытым да, ниетім де жоқ, – деді Бәкежанов ақырын ғана, – жолдамаңыз мүлдем түсініксіз. Нені жасырып отырсыз, бүкпесіз баяндауыңызды өтінемін.

	Варламовтың жорта жөтелгені естілді. Әлденеге ойланғандай, әлденеден қымсынғандай ма?

	– Сізге кімнің және не деп бұрмалап жеткізгенін білмеймін, – деді ол сәлден соң көңілді үнмен. – Түнгі үштен бері зауытта отырмын, электротермия пешінің төбесі құлап, біраз нәрсе зақымданды. Түнгі сменаның қателігі – қысымды көтеріп алған. Бүлінген дүние көп емес, бірер аптада жөндеуге болады. Иә, сонсоң ашық айта алмадық – үш адам жеңіл жарақат алды, бір кісі мерт болды...

	– Аз екен.

	– Садық Байтемірович, кейбір ашықауыздар өз міндетіне немқұрайды қараса – осылай болатыны сізге аян. Комиссия құрдық, мұқият тексереміз. Кінәлілерді аяусыз жазалаймыз. Амал қанша, мерт болған Асқарбаевты тірілте алмаймыз. Үйішін қамқорлықпен аялармыз, марқұмның өзін құрметпен жерлеуге қам жасап жатырмыз...

	– Жә, тоқтаңыз! – деп сөзін бөлді министр, үнсіз тыңдай берсе, Варламов әлі де бірталай жайтты орай сөйлеп, негізгі мәселеден бұрып әкеткендей, – Пешті қашан жүргізбексіз?

	– Әрі дегенде келесі аптада. Жоспарды кеміт деп сұрамаймын, қорықпа!

	– Цех бастығы кім еді?

	– Таубаев. Білесіз оны.

	– Өз міндетіне немқұрайды қарағанның бірі сол болар?

	Варламов ойланып қалды. Жуықта ғана Таубаев туралы министрге бірталай мақтау сөздер айтқан. Ісіне де, сөзіне де тиянақты, сауатты инженер деген. Дәлел ретінде осы пештің сынағы кезінде көрсеткен іскерлігін келтірген.

	– Жоқ, Таубаев емес, кінә менде, – деді Варламов, – демалысқа оны жібермеуім керек еді...

	– Тоқетерін айтқанда, кінәлі кім? Ауысым мастерінің, әлде институт зерттеушілерінің шалағайлығы? – дей беріп еді министр, – олай десек – шындыққа қиянат болады – деп сөзін бөлді Варламов, – әзірше айтарым: түнгі ауысымның шалағайлығы, атап айтқанда, жас инженер Сағитовтің. Қысқасы, Садық, асықпасақ деймін, комиссия тексеріп болсын...

	Директормен әңгіме министрді қанағаттандырмады. Кісі өлімі болған, үш жұмыскер жарақат алған. Пеш бүлінген, ол болса – үміт артып отырған жаңа техника! Өскендегі – соның алғашқысы, екі жерде тағы салынбақты. Жоқ,

	Бәкежановты алаңдатқан бұл еместі, бүлінген пеш – түзеледі; жараланған адамдар – жазылады; ал мерт болған жұмыскердің үйішінің жағдайы не болады?..

	Кенет ішкі байланыстың телефоны шыр етті. Мемлекеттік техникалық бақылау комитетінің төрағасы екен.

	– Сәке, Өскендегі төтенше оқиғаны естіген боларсыз?

	– Тек қана Варламовтың хабарлауы бойынша...

	– Не ойлап отырсыз?

	– Сіздің қызметкерлер не дейді? – деп Бәкежанов қарсы сауал қойды.

	– Әзірше менің білетінім – хабардың жайсыз жағы... – Бақылау өкілі қыбыжықтай сөйледі. Сірә, бұл кісі де өзінің аузын баққандай ма? Директор тәуелді қызметкер, әмбе жазалы кісі. Оның бүгежектеуі түсінікті. Ал мына кісінің жортақтауына не себеп?.. – Басаяғы тексеріліп бітпей, үзілдікесілді пікір айту қиын ғой, Сәке.

	– Ақсақал, – деді Бәкежанов қабағын тыжырып. Бақылау жетекшісі Заңбай Бекенов осы министрліктегі қорғасын басқармасын басқарған қадірменді кексе, жасы да өзінен едәуір үлкенді. Үлкендігіне сайып өзіне басымдау сөйлейтін. Бүйректеніп шығып тұратын мол қарнын толғана сипап отырып, «мынау менің – министрлікте ұзақ жыл тапжылмай отырған кездегі «социалистік қорым» деп кеңкілдеп алып, келеңсіздеу қалжыңдаушы еді. Онысы отандық түсті металлургияны нығайтудағы зор еңбегін ескерткені. Варламовтың да ескі досы... Соны ойлаған министр кенет, – Николай Исаевич сізбен де сөйлесіп, «Бұл жарылысқа аса қадалып, шу көтерме!» дегенау шамасы?

	Бекенов сәлпәл күмілжіп, іле қарқылдай күлді.

	– Сөйлескені рас, – деді, – Ал шу көтермеу жөнінде, Сәке, қателестің. Белгілі өркөкірек Варламовтың құдайға да кішіреюді өзіне ар көретінін білетін шығарсың?

	«Екеуінің ымыжымы бір болды, демек, бұларға сенуге болмайды, – деп ойлады министр. – Әккі Варламов талай жермен сөйлесіп, келісіп үлгерген. Белді мамандардың бірін жұмсамасам – мыналар жөпжөнді тексерушіге бой бермес, тегінде?..»

	– Қандай тоқтамға келдіңіз, Сәке?

	– Өзара бірлесіп комиссия жіберсек деймін. Кімдерді қосасыз, Заң Бекенович? Ойланыңыз, тек білгір ғана емес, пікірі табанды мамандар болсын.

	– Біздің адам Өскеннің өзінен қосылады, – деді Бекенов, – турасын айтқанда, тергеуге ол таңнан кірісті...

	«Бұлардың келіскені анық. – Министр басын шайқады: Ескі достар бірінбірі қия ма, әлденақ икемделіп үлгерген...»

	– Өздерің тарапынан болмаса, бір аса шүйілмеспіз, – деді бақылаушылар жетекшісі ақыр аяғында Садық Байтемірұлының ойын сезгендей. – Бұл өзі металлургияға ендіенді ене бастаған жаңа дүние емес пе, қаз тұрмай жатып, жауып тастамайық деп, жанашырлық жасап отырмыз...

	– Ілтипатыңызға рақмет, ақсақал! Николай Исаевич не үшін бұл қондырғыға қамқоршы болып отырғанын айтқан жоқ па? – деді Бәкежанов мырс етіп.

	Министрдің кекесін күлкісін, Варламовтан да гөрі өзін түйреп отырғанын, Бекенов бірден сезді. Бірақ өз пікірінен опоңай қайтқысы келмеді де:

	– Сәкеау, соншама шүйілудің керегі не? – деді жайбарақат қана, – Варламов – менің досым болғанда, сіздің – ұстазыңыз емес пе?..





ІІ




	Техника ғылымдарының докторы Мәукен Қүсбеков жарылыс болған түнді Түсті металдар ғылымизерттеу институтының құтыханасында өткізгенді. Директордың хатшысы онымен ертеңгілік сағат тоғыз шамасында, үйіне қайтар сәтте хабарласты.

	– Құсбеков, директорға! Тек тезірек келіңіз!

	Мәукен Оразұлы – осы институттағы үлкен зерттеу тобының жетекшісі. Атақ, беделі дардай ғылыми қызметкердің бірі, жасы да қырыққа ілінген, былайша айтқанда, шошақай хатшының селектордан дікілдеген қоқанлоқысына ыға қойғандай, атқа жеңіл телпекпайлығы жоқ байыпты мінездің адамы. Ол жұмыс халатын шешіп, бетін суық сумен ұзақ жуды. Асықпай шашын тарады. Костюмін киіп, галстугін байлады. Содан кейін ғана үстіңгі қабатқа көтерілген.

	Директор өз тобы жүргізіп жатқан сынақ жайында сұрар деп ойлаған. Өйткені бұл жолғы сынақ – институттың зерттеу жоспарында алдыңғы кезекте тұрған, өмірлік мәні зор деп танылған келелі жұмыс. Оның сәтті шығуы – институтқа зор бедел, құрмет әкелмек. Ең бастысы, жаңа зертеулерге мүмкіндік беретін өндірістік келісімдерге жол ашпақ. Бұл болса институт үшін қосымша қаражат... Жаңа сынақ та Өскен қаласында қалыпты жұмыс істеп тұрған пештің екінші түрін жасауға арналғанды. Тек қорытатын шикізаты өзге. Ал жұмыс істеу жөні, технологиялық режімі – купеляция бөлімшесіне орнатылған электротермиялық қондырғыны қайталау болатын: айналасы түмшаланған герметикалық жабық пеш; химиялық реакция да жоғары қысым мен күшті қызуда жүреді... Бұл сынақтың басталғанына екінші апта. Пеш моделін жасауға қатысқан қызметкерлерде содан бері тыным болмаған. Күнітүні зертханадан шықпай күзетте отыр. Ал, күткен нәтиже? Көңілдерін әзірше көншіте қойған жоқ.

	Қолдан құралған, әр тетігі сан мәрте тексеруден өткен пеш моделі кейде түсініксіз құбылысқа тап болып, зерттеушілер ырқынан шығып кететінді. «Жағымсыз нәтиже де – ғылымда керек факт» деп жұбатты өзін Мәукен Оразұлы директордың кабинетіне кіре беріп. Острогорский сұрай қалса – нақ солай, әзілмен сырғыта жауап беруге ол іштей әзір болатын.

	Жаңа сынақ туралы Лев Давыдович аузын ашқан жоқ. Ұйқыдан көзі қызарып есінеуге шақ тұрса да, қырбаздығы ұстап, кабинетіне кердеңдей басып, еркін кірген ғалымға бажырая қарап:

	– Әлгінде Варламов телефон соқты. Күшті жарылыс болған. Кісі апаты бар, Өскен қаласындағы пештен ештеңе қалмаған тәрізді, – деді керенау үнмен.

	Құсбеков біреу шықшытынан беріп жібергендей шалқалап барып, жақын тұрған орындықтардың біріне қисайды. Тосын хабардың еңсесін езіп есеңгіреткені сонша, әлгіндегі қырбаз күйі зымзия жоғалып, мардымсыған ғалым әпсәтте кішірейіп бейшара кейіпке түсті.

	– Ал, не істейміз, Мәукен Оразович?

	– Себебін айтпады ма, неден бопты?

	– Соның жөнін, сірә, бізден сұрайтын болар? Острогорский қолындағы қарындашты үстелге лақтырды.

	– Неге бізден? «Купелина» – зауыттың меншігі, – деді Құсбеков абыржып тұрса да, үндемей қалуды ыңғайсыз көріп.

	– Ондай уәжбен, сірә, құтыла алмаймыз, – институт директоры өзіне бажырая қарады. – Министрліктен комиссия шықпақшы. Бәкежанов жолдас бізден де білікті мамандар жіберуді талап етті...

	– Лаврушинді қосыңыз...

	– Не дейсіз? – Острогорский шындап қақарға мінді. – Бірінші тергеудеақ ол кінәлі біз деп жазып береді де, пешті қайтадан сынауға келіседі. Белгілі ақжүрек! Демек, баяғыда біткен жұмысты қайтадан бастаймыз...

	– Оныңыз рас, Лев Давыдович. – Құсбеков те аңдаусыз айтып қалғанын мойындап жығыла сөйледі. – Өзіңіз кімді қолайлы көресіз?

	– Мәукен Оразович, өзіңіз барыңыз! Тек қана сіз! Сізден артық мұны ешкім де ықтиятты орындай алмайды...

	Басқа жағдайда, әсіресе мынадай мақтау естіп отырғанда, Мәукен Оразұлы жорта бұлданып, қырсығып бағар еді. Бұл жолы соған дәті жетпеді.

	– Апырай, бұл енді... Күтпеген жарылыс? Өкініштіақ! Әй, білмеймін, – дегенді ақырында екіұшты дүдәмал үнмен, – Солардың өзі бір нәрсесін бүлдіріп алғанау, сірә...

	Директор көз астымен түйіле қарап:

	– Міне, көрдіңіз бе, – деді саусағымен үстелді боларболмас тықылдатып, – әлденақ сіз бас сауғалайтын ой айта бастадыңыз...

	– Жоқ, күлмеңіз, Лев Давыдович. Зерттеуі әлдеқашан бітіп, өндіріске тапсырылған әрбір қондырғы үшін жауап беру деген?.. Металлургтердің өзі сонда не істемек? Кнопканы әрліберлі басып қарап отырмақ ма? Кейбір жолдастар, турасын айтқанда, ғылымитехникалық төңкеріс дәуіріндегі жұмыскер міндетін солай түсінеді. – Құсбековке соңғы желеудің, жарылыс себебін металлургтердің өздеріне аударудың ұнағаны соншалық – есеңгіреген қалпынан тез сергіп, қолын сермеп, ширыға сөйлесін…

	– Бұл лебізіңізді, Мәукен Оразович, комиссия мәжілісінде естіртерсіз. Қазіргіңіз соның сәтті әзірлігі деп біліңіз...

	Мәукен тілін тістегендей сөзден кілт тыйылып, институт директорына қымсына қарады. Шынында да суға батып бара жатқан кісідей, қолын дәрменсіз ербеңдетіп, далбаса үмітті көйтіп кеткенін ұққан. Терлеп те кетіп еді. Галстугін босатып, көйлегінің алқым түймесін ағытты.

	– Мұндағы сынақты кім аяқтайды? Екіүш тәулікте бітіріп қалар едік.

	Директор тағы да мырс етті.

	– Өскендегі пеш құрдымға құлап жатқанда, жаңа сынақ кімге керек?!..

	– Онда Лаврушинді де ала кетейін, – деді Құсбеков, – Не дегенмен институттан екеу болғанымыз теріс емес...

	– Қисынды уәжге жаңа жеттік! Манадан бері осыны айтуың керек еді, Құсбеков, – Острогорскийдің құс тұмсық танауы рақаттанғандай әнтек көтеріле түсіп, шегір көзі де сәлпәл жымиды. – Ал онда, жолдарың болсын! Өскенге бүгін жету керек.

	Үстел басынан Мәукен Оразұлы сүлесоқ тұрды. Оның есіне бұдан екі ай бұрын осы кабинеттен шатшадыман көңілмен, тау құлатқандай зор екпінмен кердеңдей шыққан мерейлі сәті оралғанды...

	* * *

	Әншейінде керенау жиналатын ғылыми қызметкерлер сол күнгі мәжіліске жұмыла келіп, алқақотан отыра қалсын. Мәукен бұған да қуанып, жақсылыққа жорыған. Жұрт жайғасып отырған соң Острогорский орнынан тұрып:

	– Жолдастар, біздің институттың металлургиялық пештер секторында дүниеге келіп, соңғы жылдары жартылай өндірістік сынауда болған электротермия пеші – «Купелинаны» Өскен қорғасын зауыты өз меншігіне біржола қабылдағаны мәлім, – дегенді даусын көтере сөйлеп. – Міне, пештің өнімді жұмысына алғыс айтқан Варламовтың жеделхаты. Қысқасы, Өскен металлургтері оның қызметіне дән риза! Бұлай демеске шарамыз жоқ – Түсті металлургия министрі тағы да екі комбинатқа нақ сондай пештерді дереу жобалап, келер жылға жүргізу туралы бұйрық берген. Зауыт экономистері жаңа қондырғының тиімділігін есептеген екен – көңіл толғандай, біздің зерттеушілер күн ілгері көрсеткендей... ірі сома болып шығыпты. Бұл бір ғана пештің бергені. Ал ол жержерде салына бастаса? Бәрінен де тиімдісі – жұмысшы денсаулығына аса зиянды болып келген реторталар купеляция процесінен біржола жойылмақ!..

	Директор институт қабырғасында туған жаңа қондырғының бұдан да өзге артықшылықтарын жіпке тізгендей санап шығып, соны жасауға қатысқан барша қызметкерлерге алғыс айтты. Сөзінің соңында осынау ғылыми батыл ойды таң қаларлық ұтымды жолдармен жүзеге асырған адамдардың есімін атап, өзі бастап қол соғып, кабинетте отырған жұртты да мақұлдауға шақырған.

	Көпшілік келіскендейақ Құсбековқа бұрылып, жақын отырғандар қолын алып, алыстағылар иек қағысып қозғалақтап қалғанды. Ал Мәукен қысылғаннан төмен қараған, жұртқа қосылып қолын шапалақтауды да ұмытып, аққұба өңі бояқтай болып қызарған шырайда үнсіз отыр. Өзін шексіз бақытты сезінген сәт еді ол! Алты жылдан бері кешкен бейнеті осындай құрметке жеткізсе – қалай қуанбассың?..

	Өскеннен жолданған ұзақ жеделхатты республиканың барлық газеттері көшіріп басқанды. Баспағанда! Қандай тақырып: ғылымның өндіріспен тығыз байланысын дәлелдеген тамаша оқиға!.. Рас, кейбір журналистер оны өзінше әсірелеп, қайсыбір деректерін сәлпәл бұрмалап cипаттапты. Сондықтан шығар, тағы бірнеше зауыттардан, түсті металдар ісіне қатысы жоқ өндірістерден де институтқа тапсырма түсіп, өздерінде де нақ сондай зерттеу жүргізуге тілек білдіруі... Соның бәріне жауапты Құсбеков қайтарған. Баспасөз орындарына сұхбат беру, жергілікті радио мен теледидар торабы бойынша сөйлеу, зерттеу жасауға тіленген өндірістермен келіссөз жүргізу де Мәукен Оразұлының үлесіне тигенді. Қысқа мерзімде ол бұл міндетті опоңай меңгеріп алды: кімге қалай жауап беруді; институт мүддесін қызғыш құстай қорғап, тиімді шарттар алуды; болмаса қайтып келмейтіндей етіп бездіру жолдарын... Алдына келген тіленшінің өзіне сескене қарап, көпекөрінеу жағынуға тырысып жалпақтап отырғанын сезіну де оған біржосын қызық көрінетін. Осы жаңалықпен көпшілік назарына ілінгені анық. Бәрінен де «Купелина» сынағының сәтті аяқталып, өндіріске қабылданғанын айтсаңшы. Қаншама ірі жаңалықтар, кейбір ділгер техника ескіні жеңіп, өзіне жол аша алмай, орта жолда ұмыт болады! Ал өздері? Жоқ, жылда кезіге бермейтін мұндай істі барынша пайдалану керек!..

	Электротермия қондырғысы төңірегіндегі мадақ өрби келіп, ақырында Түсті металлургия министрлігінің алқасы оны Мемлекеттік сыйлыққа ұсынуына әкеліп соққан. Түсті металлургия институты да бұл ұсынысты қызу қолдаған.

	Ғылыми кеңестің мәжілісі басталардан бұрын Острогорский өзінің орынбасары, партия ұйымының хатшысы мен жергілікті комитеттің төрағасын оңаша алып отырып, сыйлыққа мүдделілердің тізімін анықтаған. Өзара кеңесуден соң олар бұл жайында ортақ мәмлеге келген: әрине, бірінші топта лауреаттық атаққа лайықтылар аталады; екінші топқа – ақшалай сыйлық алатындар; үшінші тізбеде директордың арнаулы алғысына мүдделілер – бұлар енді лаборант, тіпті пеш моделі тұрған құтыхананы сыпыратын Глафира апайға шекті ұмыт қалмауға тиіс...

	– Қысқасы, – деп сөзін түйгенді мәжілісте Лев Давыдович, – осы жұмыстың сәтті аяқталуына атсалысқан, баскөз болған бір топ мамандардың есімін жария етемін...

	Екіүш жерден әлдекімдердің қол соққаны естілді. Бірақ бастапқыдай құштарлық аз, бидай қуырғандай немқұрайды бытырлақ. Сөйтсе де көпшіліктің пікірі директордың тізбесін бекітуге сайды. Нақ сол кезде академик Комаров орнынан тұрсын. Қыңыр мінезді, тілі де қыршаңқы адам. Мәукеннің жүрегі дүрсілдеп қоя берді...

	– Алғашқы топтағы тізбеңізді қайтадан бір оқыңызшы, қымбаттым, – деді академик директорға жақындай түсіп.

	Амал қанша, лауреаттыққа мүдделілердің тізімі қайтадан оқылды: институттан – Құсбеков, Острогорский; зауыттан – Варламов пен Таубаев; министрліктен – техникалық бас басқарманы жетекшісі...

	– Қысқасы, керекті адамдардың барлығы да түгел қамтылған, – деді Комаров мырс етіп, – Мен тек бұл тізімнен бір адамды іздеп, таба алмай тұрмын. Жаңылмасам, ту баста, иә бұдан алтыжеті бұрын электротермия қондырғысын жасау жөнінде ой салып, ғылыми кеңесте мәселе көтерген Мәукен Оразович емес, жаңағы ұзын тізбеде есімі аталған лауазымды көптің бірі де емес, мүлдем басқа адам еді ғой. Пештің эскизін талқылап, оған жасаған есепқисабын ұзақ тексергеніміз естеріңізде болар?..

	– Кімді айтып тұрғаныңызды, Дмитрий Викторович, андадым, – деп институт директоры академиктің сөзін бөлді, – Геннадий Сергеевич Лаврушиннің тың идея авторы ретіндегі еңбегін біз ұмытқамыз жоқ. Арнайы бұйрықпен алғыс алатындардың міне ол жуан ортасында... – Острогорский қолындағы қағаздар дестесін нұсқады. – Сонсоң енді, жолдастар, ұтымды идея ұсынған қызметкерлердің бәрбәрін лауреаттар қатарына тықпалай берсек, білмеймін, бұл тізімнің қанша адамға көбейерін...

	Комаров басын шайқады.

	– Келіспеймін, – деді тура сөзге көшіп, өзіне аңтарыла қараған көпшілікке Комаров состия қарап. – Кімкім, біздің институтта Лаврушинсіз бірдебір зерттеу біткен емес. Ал мына шаруада оның еңбегі өлшеусіз мол! Демек, ол сыйлыққа мүдделілердің ең алдында тұруға қақылы.

	Сол сәтте Мәукен де әлдене айтқысы келгендей қозғалақтап, орнынан тұрғанды.

	– Ақталмайақ қойыңыз, Мәукен Оразович. Сіздің бұл пешке сіңірген еңбегіңізді кеміткім келіп тұрған жоқ, – деп академик қолын сермеді, – Қайта мадақ білдірмекпін. Иә, бұл жұмыстың тезірек жүзеге асуына сіздің құдай берген өзгеше қуатыңыз, ептілігіңіз бен ерекше қабілетіңіздің өтемөте себеп болғаны баршаға мәлім...

	Комаров өзін ғылымның қара табан бейнетқор шаруасы дейтінді. Мақтан үшін емес, еңбекшіл қасиетін меңзегені. Шынында да, ол сондай адам.

	Қазақтың кең байтақ даласына оның марқұм әкесі Виктор Устинович Комаров ертеде, егіншілікке шұрайлы жер іздеп босыған көшпенділер тобына ілесіп, Орлов маңынан келгенді. Жаңа қоныс көп балалы, еңбексүйгіш шаруа ошағына құтты болды. Иелігіне аз да болса жер тиіп, аузы жарып, тіршілік қызығын жаңа түсінгендей берекелі күн туды. Комаров ошағының берекесі, тегінде, зайыбы Екатерина Семенованың мейірінен өрбігенді: қыз кезінде шіркеу мектебінде оқыған азкем сауаты бар поп қызы қазақ даласында да қарап отырмай, бұқара халықтың арызын жазып, қайсы біреулердің хатын оқып беріп күнкөріс жасайтын еді; келекеле ол маңайдағы ауылселолардың балаларын жинап, өз бетінше мектеп ашқанды...

	Сол мектептің соңғы түлектерінің бірі Комаровтардың кішісі – Митя болатын. Анасының алдынан сауатын ашқан елгезек бала өздеріне ұрымтал тұрған Ақжал алтын кәсіпшілігіне барып, жұмысқа түседі. Тағдыр бірақ оған кенші болуды жазбапты. Ресейде басталған өзгерістер қазақ даласына да жетіп, байырғы мұжықтың сұңғыла ойлы сергек баласы Том шәрінен бірақ шыққанды. Білім соңына шырақ алып шындап түскен елгезек Митя Комаров онда рабфакта оқиды, одан соң Сібір технология институтында... Ақыры, артына ондаған жылдарды тастап, түсті металлургияның осы заманғы ғұлама білгірлерінің бірі атанып, ғылымның іргелі саласын басқарып отыр.

	Өз ортасында сұңғыла ойымен танылған, ізетті ғылым иесі атанған академик Комаров жастайынан етене болып, араласқұралас өскен қазақ елінің де әдепғұрпын мейілінше қадір тұтатын. Дастарқан басындағы отырыстарда ол қазақтың небір халық әндерін шырқап, достарын сүйсінтер еді. Дмитрий Викторовичтің мұражайға ұқсаған кең пәтеріндегі шкафта басқа музыка аспаптарымен қоса – қазақтың көне домбырасы да сақталатын. Тыңдауға ықылас қойсаң – сол домбыраны қолына алып, өзі білетін әлденеше саздарды шертіп те берер еді. Бір кезде ауылдан келіп, байырғы қалалық болып кеткен қазақ достарының оны жақсы көріп, әзілшыны аралас шын ниетімен: «Комаровтың қазақшылығы бізден басым!» – деп күндеп сөйлейтіні де содан еді. Алайда жасы ұлғайып, атақбеделі зорайған сайын Дмитрий Викторович кексе достарын таң қалдырған қияңқы мінездер көрсететін болды. Рас, мінезқұлқы бұрын да оңып тұрған жоқты.

	Алған бетінен қайтпайтын бірбеткейдің нағыз өзі. Ал қазір, әсіресе кейінгі кезде қияңқылықты әдетіне айналдырғандай...

	Острогорский, әрине, Комаровтың не үшін Лаврушинді қорғап дауға түсіп тұрғанын, оның ақыры қандай қолайсыздыққа әкеп соғарын бірден сезді. Сезгендіктен де ойға түсті: Геннадий Сергеевичті алғашқы топтағы тізімге қоспағандары қате болған; әділін айтқанда, өзінің бұл жөнінде титтей де кінәсі жоқ; лауреаттардың тізбесінен оны басқалар сызды. Өзі соған қарсы тұрған жоқ. Неге? Геннадий Сергеевичті қырыққа келген азамат демей, көшеде доп қуған балаға теңесең – титтей де қателеспейсің. Қашан көрсең де асыпсасып, абдырап жүргені. Өзіне де, елге де тыным жоқ. Біздің институтта Лаврушин араласпаған жұмыс бар ма екен, сірә? Шалағайлығы салдарынан осы күнге дейін үйлене де алмай жүр. Салт тұрады. Бойдақ болған соң тірлігі белгілі: ғылым кандидаты, дардай қызметкер зертханаға ғана емес, бүгінгідей келелі кеңеске де жағасы салтақ көйлек киіп, шынтағы қажалған костюммен келуден қымсынбайды; галстукке өмір бақи жарыған емес; ал, өткен қыста?.. Көтерме сыйлықтарын жумақ болып бір топ жігіттер Лаврушиннің пәтеріне жиналады. Іштеріне «жел» түскен бөтелке достар сыбағаларын ішіп тыныш отырса жөнау, түн ортасында шырқата ән салып, биге басады. Әрине, мазалары кеткен көршілері милиция шақырған. Соның ақыры институттың бір топ қызметкерлерінің, Лаврушин бас болып айықтыру орнында түнеуімен тынады. Қандай масқара! Соцжарыстың маңдай алдында жүрген институт құлдилап кейінге шықты. Геннадий Сергеевичке сөгіс жариялауға тура келді. Сол сөгіс оның мойнында әлі күнге дейін жүр. Оны енді қайтіп қолдайсың? Мемлекеттік сыйлыққа мүдделі адам, әсілі, барлық жағынан да кіршіксіз таза, көпшілікке үлгілі болуға тиіс. Әсіресе қоғамдық қылығымен. Рас, Лаврушин – дарынды адам, ғылым үшін туған деуге сыйғандай. Басы толған тың ой, соны пұлдап, өзіме де қажетау деп іштарлық жасап бүгіп қалу, болмаса алдыартын бағып ойындағысын айтпай ертеңге қалдыру – Геннадий Сергеевичке жат қылық. Көпшілдігі ерен! Әттең, сол ойларын табандылық көрсетіп, аяғына дейін жеткізе білсе? Жоқ, сөйту үшін оған Мәукен Оразұлы тәрізді іскер жетекші керек. Әрқашанда сүйеп отыратын, жел сөзден тыйып, қияли ойларын сүзіп, керектісін әжетке жарата білетін...

	– Иә, мойындаймын, Дмитрий Викторович, пікіріңізбен келісуге болады. Геннадий Сергеевичтің электротермия қондырғысын жүргізуге жасаған еңбегі өлшеусіз зор... – деп сөзін соза сөйлеген директор кенет Комаровқа тура қарап тұрып, ойын тұжырымдады. – Өзіңізге мәлім: сыйлыққа мүдделілердің әрқайсына біз арнайы мінездеме жазуға тиіспіз, онсыз бірдебір дерек коллегияда қаралмайды. Тәртіп солай, Викторович. Ал өзіңіз ұсынып отырған жолдасқа біз қандай мінездеме беруге тиіспіз? Өзіңіз айтыңызшы, қандай?

	– Қандай болушы еді, түсінсем бұйырмасын, Геннадий Сергеевич – нағыз еңбекқор, дарынды ғылым иесі. Қандай мінезқұлыққа ие – ешқандай бүкпесіз турасын жазыңыз, қымбаттым.

	Кабинетті шыбын ызыңы естілгендей тыныштық жайлады. Әлден соң есік жақтан әлдекімдердің күрсінген үні естілді. Артынша күбіркүбір сыбыр. Жұрттың бәрі де аңғал Дмитрий Викторовичтің оңбай сүрінгенін, әккі директордың оны мадақтап тұрып, жар жағасына бірақ шығарғанын сезді.

	– Дмитрий Викторович, мен де сіздің нені ежіктеп тұрғаныңызды түсінгем жоқ, – деді Острогорский жайбарақат үнмен. – Сіздің кеңесіңізге құлақ ассақ – Геннадий Сергеевичтің мінезқұлқының келісімсіз жайын, мәселен, осыдан алты ай бұрын айықтыру орнында түнеп, институт ұжымын тоқсандық сыйлықтан құралақан қалдырғанын, қатаң сөгісінің әлі де мойнында тұрғанын қайтеміз?..

	– Лаврушин сонда қоғамға жат, елден шыққан тентек пе? Жоқ! Біле білсеңіздер тамаша жаңалық ашқан өнертапқыш ол! – Академик ақиқатты бұрмалаушылардан түңілгенін бүкпей қолын сермегенді. – Тек ескертемін, қымбатты жолдастар. Мен мұндай әділетсіздікке үзілдікесілді қарсымын. Қарсылығымды бүгін ғана емес, күні ертең Сыйлық комитетінің мәжілісінде де айтамын!..

	Кабинетте иін тіресе отырған көпшілік бірбіріне қымсына қарады. Тығырыққа тірелген дауды шешер жол қалмаған сияқты. Мәукен Құсбеков те сол сәтте орнынан тұрды.

	– Жолдастар, қызыл кеңірдек боп осыншама таласуымыздың себебі – бір ғана Лаврушин. Ал ол өзіміздің ұжым мүшесі. Бәрімізге қол ұшын беруге дайын елгезек досымыз. Сондықтан дауды доғарып, оны да тізімге алтыншы кісі етіп үміткерлер санатына енгізу керек. – Мәукен академикке бұрылып, ізет білдіріп басын иді – Дмитрий Викторович өзін емес, бұл жұмысқа сіңірген еңбегі, әсіресе кеңесші ретіндегі пайдасы мол бола тұрса да, сүйікті шәкірті Геннадий Сергеевичті кіргізуді ұсынып отыр. Меніңше, ескеретін ұсыныс! Лаврушин жолдас бұл жобаның тұңғыш авторы, қондырғыны жасап, сынау кезінде де біз оның ақылкеңесін пайдаландық. Ал мінездеме туралы? Не деуге болады? Лев Давыдович, сіз бүгін жария еткен алғысыңызбен ғалым досымыздың мойнындағы сөгісті біржола кешірдіңіз. Демек, тап қазір Геннадий Сергеевич – сүттей ақ, сәбидей кінәсіз. Ендігісін көпшілік шешсін...

	Ақыры, солай болды. Мәукен Оразұлының ымыраға шақырған ұсынысын ғылыми кеңес мүшелері түгел қостап, Лаврушиннің фамилиясы сыйлыққа мүдделілер қатарына енгізілді.





III




	Аэропорттың шынылы кең залын жағалап келе жатып Мәукен ойламаған сәтте Жарылқасын Оңғарбаевпен кездесіп қалды. Түсті металлургия министрлігінің қорғасын басқармасының бастығы. Оны көрген беттеақ Мәукен:

	– Жақсы кездестің, Жарылқасын, сірә, бізді жарылқарсың! – деп қолмақол тақпақтап, жолаушылар сапырылысқан қапырық залдың ортасында сырықтай болып серейіп тұрған ескі досына құшағын жая ұмтылған. Мәукеннің дабыра сәлемін басқарма бастығы сүлесоқ қабылдады. Қолын бұрынырақ ұсынып, бауырына енгізбей еріксіз тоқтатқан.

	– Әзілің таусылмайды екен, тап бүгін соныңды қоя тұрсаң еді, жарқыным.

	– «Бес күн жиналыс, екі күн демалыс» заманында әзілсіз өмір сүруге болмайды, Жарылқас. Жұлдыздай аққан азғантай ғұмырың, алпыстан аспай үзіліп кетер жұлының, – деп тағы да тақпақтаған Мәукен досын қолтықтаған күйі еркіне қоймай, буфетке қарай ығыстыра бастады.

	– Қайда сүйреп барасың? Билетімді тіркетейін де.

	– Асықпайақ қой, рейс екі сағатқа кешігетін болды.

	– Жетіскен екенбіз.

	– Екі сағаттан кейін ұшып кетсең – тәубә дерсің. Жүр, тамағымызды шайып келейік.

	– Өзің бүгін көңілді екенсің?

	– Көңілді болмағанда! Құсбековті құлаған пешпен бірге сұлады деп пе едің? Олай десең – досыңды әлі танып болмағансың. Портфеліңді әкел, тапсырып келейін...

	– Мырзалығың ұстап тұрса, буфетті қой, бірден тәуіріне баста, – деді Жарылқасын ғалым досы қайта оралған соң.

	– Кеттік!

	Екеуі мейрамхананың оңаша үстеліне жайғасты.

	– Естіртші, жаным! Неден шатасты металлургтерің? Бәйгеден келгелі тұрған ірі жаңалықты әпсәтте неге жоқ еттіңдер? Қара балтаны құлагерге сілтеген қандай сұм?

	Жарылқасын ғалым досын жаңа көргендей түйіле бір қарады да:

	– Әй, туған, – дегенді қабағын шытып, – жолымды тосып, дәмге шақырып, иіліп тұрғандағы сыйың ба бұл? Қоя тұрсаңшы, тым болмаса бір жұтым су ішейін де.

	– Сен іш, – деді Мәукен кәдімгідей мұңайып, – ал менің тамағымнан тап қазір ешнәрсе өтер емес. Бәрібәрі көңілдегідей боп орайы келіп тұрғанда, мына жарылыстың төбеден қойып қалғандай сап ете түсуін айтам да! Жөндеп айтшы, не болған? Менің білетінім – директордың барып кел деген бұйрығы ғана.

	– Жағдай мәз емес, Мәукен. Біле білсең – көңілденуге қақымыз жоқ. Осы отырыстың өзін көңіл көтеру емес – жұбату деп біл! Әлде жаназа оқу?

	– Жарқыным, жұмбақтамай турасын естіртші.

	– Турасын айтсам, – деп Жарылқасын серігіне барлай қарады. Мәукеннің аққұба өңі сұпсұр, көзі қызарып кеткен, әлсінәлсін есінеп қояды. Азып отырғаны анық. – Дүмпудің неден болғанын ешкім білмейді. Қысым кенет көтерілген де жалп еткен. Газ жүретін көмейде бірдеме болған дейді.

	– Құдай біледі дейін: кінә солардың өзінен. Технология режімін бұзған соң әрқашан да солай болмақ, – Мәукен алақанын соғып қуанып қалды. – Жалын атып күшті қысымда тұрған агрегатты олар қорғасын еритін беті ашық қазанмен бірдей көреді. «Алтынды қорыта білмеген күл етеді, жібекті түте білмеген жүн етеді» деген осы.

	Толы бокал жеңіл шарапты Жарылқасын қолына алған бетінде ерніне тигізді де, қайта қойды. Сонсоң Мәукенге состия қарады: әлгі ойына еліккен серігі төңірегінде жұмысы жоқ, дастарқанға сұқ саусағымен әлдебір кескіндерді сызғылап, өзіменөзі болып отыр.

	– Аужайыңды байқадым, батыр. Жарылысты біздің кісілердің мойнына жазып, жалтарып кету баяғы, – деді басқарма жетекшісі өзімшіл досын малданған ойынан түңілдіруді тілеп. – Варламов та солай деп түсіндіріпті министрге.

	– Министрің не дейді?

	– Оны енді Садық Байтеміровичтің өзінен сұрарсың.

	Мәукен біразға дейін тіл қатқан жоқ. Өзегі өртене қамығып отырғаны анық.

	– Жарылқасын! – деді бір мезетте басын көтеріп, – Сен главка бастығы, мен Түсті металдар институтының сектор меңгерушісі, ғылым докторы екенімді ұмытып, студент шаққа саяхат жасайық. Келістік пе, он алты жыл кейін шегіндік?..

	– Ал шегіндік.

	– Ешқандай лауазым, атақ жоқ. Мен – ғалым, сен – әкім емессің.

	– Болсақ та бір күнде содан сыпырылып қалуымыз да кәдік... – Жарылқасын қиялға түскен досын әдейі жебеді. – Әсіресе мынандай дүмпу кезінде...

	– Сөз жоқ оған. Бәрі де қолдың кіріндей бірақ күндік өткінші дүние! – Мәукен қызбаланып, екілене сөйледі. – Төрт қабырғасынан өзге ештеңесі жоқ жүдеу жатақхана – баспанамыз, жарты нанды бөліп жеген, қалтасы ортақ айнымас достармыз. Қайран жастық! Ұйымшылдығына бүкіл институт таң қалған өзіміздің МЦ1 – үшінші топ...

	– Старостамыз Мәукен Құсбеков. Стипендияны да мезгілінен бұрын ала қоятын пысықтығың сенің өзгеше едіау сол күнде...

	– Ал сен комсоргсың. Теректей бойына таң болып, қаңқадай ырсиған жүдеулігіңді мазақ қылатынбыз...

	Аэропорт мейрамханасының шеткергі үстеліне жайғасып, балғын шақтың естен кетпес қызығына елтіген екеу өзге жұртты ұмытып, алақандарын сартсұрт соқты.

	– Сонымен, студент Оңғарбаев, үшінші топтың кезекті жиналысы ашық деп жариялаймын.

	– О, жоқ, МЦнің жиналысын ашқың келсе, асықпа. Жеңіл шараппен құтыла алмайсың, күштірек бірдеме алдырғаның жөн болар...

	– Міне, мұның ұнайды маған! Ескі достың сыйластығы осындай болса керекті, – деп Мәукен дереу даяшыны шақырып, бес жұлдызды армян коньягын алдырды.

	– Староста жолдас, тағы бір ұсыныс бар, – Жарылқасын сұқ саусағын көтерді. – Төменге түс те екеуміздің портфелімізді күзетіп, аптека дүңгіршегінің алдында отырған үшінші группаның аңқау елгезегі Генка Лаврушинді ертіп кел!

	Мәукен тыржиып басын шайқады.

	– Жарқыным, оны қоя тұр. Ашықауыз десем обал болар, барып тұрған тантық. Осы күнге дейін дос пен қасын айыра білмейді. Онымен ресторанда отырып, ештеңе де сөйлесе алмаймыз. Ал мен бүгінгі жиналыстың күн тәртібіне екеуміз үшін де аса мәнді құпия мәселе ұсынбақпын...

	– Үшінші группаның өз түлегі Лаврушиннен жасырар сыры жоқ.

	– Жарылқасын, ойланшы. Генканың аузына сөз тұрмайды, қазір естігенін кешке дейін дүйім елге жария етеді. Қалайша ұмытқансың?

	– Генканы шақырмасаң, жиналысыңды жабық деп жарияла. Мен бастық қалпыма түстім, сен де ғалым көйлегіңді ки қайтадан. Мынаны да қайта тапсыр! – деп Жарылқасын коньякты алдынан ысырып, әрірек қойды.

	Мәукен тағы да сүрінді. Орайын оңай келтірген сияқты еді. Студент күндерін еске түсіріп отырып, әкім досымен тізе қосып алуды ойлаған. Жарылқасын сол ойын тез аңғарды – жетегіне жүрер емес әрі тиімсіз шығынға жықты.

	– Қай жерде оны көріп қойғансың?

	– Күту залының мөпмөлдір шыныдан тұрғызылғанын ұмытпа, – деп күлді Жарылқасын, – Сонымен шақырасың ба Генканы?

	Мәукен еріксіз мойып, Геннадий Лаврушинді ертіп келді.

	– Отыр, Генка, – Жарылқасын оң жағынан Лаврушинге орын беріп, ашылған шөлмекті алдына қойды. – Мынау саған – әлгінде амандаспай бұрылып кеткен айыбымның төлемі!..

	Лаврушин басын шайқады.

	– Бәрекелді, Жарықбас! – Досын ол баяғыда осылай атаған. Алғашқыда оқуға алғырлығын мадақтап, қазірде төбесіндегі қасқасын меңзеп отыр. Жарылқасынның шашы бұл күнде шынында да бұрынғыдан сиреп қалып еді: екі шекесі мен желкесінен өзге жер мүлдем тазарып, қараңғы үйді жарық қылғандай жалтыр басқа айналған. – Мәукен рұқсат дегенше арақ ішпеуге уәде еткенмін.

	– Бүгін оны бұзасың. Мәукен үшінші группаның жиналысын шақырып отыр. Шығын да старостаның өзінен, – деп жымиды Оңғарбаев.

	– Солай ма, жарылыс жайында сөйлесуге шақырған екен десем?

	– Ешқандай жарылыс болған жоқ деп біл ендеше. Баяғы бал дәурен студент шағымыз. Лизаға ғашық болып зыр жүгіріп жүрген ішпей мас кезің, қылшылдаған жас күнің...

	– Е, ол бір қызық дәурен едіау! Лиза түсінбеді ғой мені. Қайтейін, өзімде де бар, түсіндіре алмадым жүрек сырын!..

	– Сол сұлу қайда қазір? Күйеуі өлген дейді ғой...

	– Миронованың тырнағына да тұрмайтын мерез жан еді. Лизаны ол қулықпен арбап алды. Қайда болушы еді? Өскенде тұрады, ерге шыққан жоқ.

	– Басталды дей бер бүгін таңға таусылмайтын махаббат хикаясы, – деді Мәукен.

	– Саған ол қызықты оқиғалы кітап тәрізді – бір оқыған соң қайтып қолға алмайтын, – деді Лаврушин Мәукенге мұңая қарап. – Ал мен үшін Лиза – бәлкім, тағдырым шығар, қайдан білдің...

	– Тағдырыңды көресің бүгін, – Мәукен мырсмырс күліп, шөлмекті қолына алды.

	– Апырай, Генка, неге іздемейсің оны? Әлде қыз кезінде қарамай кетті деп, өкпелеп жүрсің бе? – деді Жарылқасын.

	– Қайдағы өкпе? Қолым жетпей жүрсе... – Лаврушин күрсініп, үстелді тықылдатты.

	– Ал егер, осы жолы ол: «Жарайды Генка, екі жарты бір бүтін болайық» десе, үйленер ме едің?

	– Не айтып отырсың? Үйленген не, құлы болар едім. Ондай асыл әйел затын қайтіп мен кездестіремін бе, әй, қайдам, кездестіру қайда!?..

	– Сөз жаңа оңалды! Бүгінгі заманның Мәжнүні туды, әлде Ромео десем бе екен?

	– Мәукен, сен, міңгірлемей жайыңа отыр. Саған сөйлеп отырғам жоқ, сен мұны түсінбейсің. Жаны сергек, жолдасқа әрқашанда адал Жарықбас болмаса – жібі түзу адамдарға тән сезімталдық саған дарымаған, – деп реніш білдірді Лаврушин.

	– Сыбағаңды алдың, Мәукен, тыныш отыр! – Жарылқасын Оңғарбаев рақаттана күлді. – Шынымен ойың болса, Лизамен келіссөз жүргізуге уәде етейін. Оның алдында менің беделім едәуір екенін білетін шығарсың.

	– Сол үшін саған өмір бақи қарыздар болар едім, Жарылқас. Естимісің, достым, өмір бақи! Бір жәшік коняьк қояр едім. Тілесең, келесі патентке қосымша автор боласың. Мәукенчик, сен, өкпелеме, бір жолға қала тұрасың. Сенің орныңа қосалқы автор боп Жарылқас жазылады, – деп Геннадий тіпті балаша қуанып, желпіне сөйледі.

	– Жә, келістім, – деді Жарылқасын әлгіден бетер мәзмәйрам болып,– Бір жәшік коньягыңа қарсылығым жоқ, тек той өткен соң төлейсің. Ал қосалқы авторлықты Мәукенгеақ қидым... Ау, жолдас староста, мәжілісің не болды, әлде райыңнан айныдың ба?

	– Айнығам жоқ, – Мәукен бокалдарға толтыра коньяк құйды, – ең алдымен, біздің ешқашанда айнымайтын, ешқандай алтынға сатпайтын, ешқандай дәрежеатаққа айырбастамайтын үшінші группаның мәңгі достығы үшін алдарыңдағы коньяктан бір тамшы қалдырмай босатып қоюды бұйырамын!

	– Пайпай, шешенімай! Сілтеші өстіп емінеркін. Меніңше, шолақтау қайырдың, – деді Жарылқасын.

	– Жігітсің! Сөз өнері саған қонған. Әсіресе жалған мадақ айтуда. Құдай біледі, мен бұлай айта алмаймын, – деді Генка шынымен сүйсініп.

	– Ал кеттік!

	– Достық үшін!

	– Достық үшін ішпеуге болмайды, қане! Үшеуі бірдей көтерді.

	– Достар, – Мәукен тағы да орнынан тұрды, – бір нәрсеге көңілдеріңді аударғым келеді. Мына отырған Жарылқасын Оңғарбаевтың, несін жасырайын, тікелей сүйеуімен Мәскеуге жолданған коллегия қаулысында үш кісінің есімі қатар тұр. Атап айтқанда: Лаврушин, Таубаев және мына мен, қызметші пақырың – Құсбеков...

	– Отырып сөйлесең де естиміз, жарқыным.

	Жарылқастың әлденені жақтыртпай отырғаны анық. Мәукен оны аңғармағансыды.

	– Байқайсыңдар ма, үшеуі қайдан шыққан, қай мектептің түлегі? Ү...ш...і...н...ш...і топтың!..

	– Рас, солай екенау, тамаша! – деп қостады Лаврушин.

	Көрші үстелде отырған ұшқыштар жалт қараған. Желігіп алған Геннадий бірақ елең қылған жоқ, айта түс дегендей, Мәукенді түртпектеп қозғалақтап қалды.

	– Генка, ақысын берейін, сабыр етші, сен аралассаң бүлдіресің, – деді Мәукен бокалдарға тағы коньяк құйып. – Осы үшеуін қанаттандырып, үлкен өмірге аттандырған үшінші группаның беделі үшін, жарық жұлдыздары оның көбейе беруі үшін арнайы тост көтергім келеді, достар.

	– Тұра тұр, шырақ, сен тіпті ұрандап кеттің.

	– Жоқ, Жарылқас, бекерге ұрыспа. Достарым үшін мен у берсең де ішемін, – деп Лаврушин шық ете түсті, сірә, алдыңғы бокалдың әсері біліне бастаған тәрізді. – Достарым үшін – аянбаймын, ешкімнен қызметі зор екен деп тайсалмаймын...

	– Генка, сен, шынында да, бүлдіргелі отырсың. Сөздің астарына үңілсеңші, аңғал сорлы, – деді Жарылқасын қабағын шытып, – Мәукен досымыз жағдайдың қиын екенін түсінбейді, әлде түсінгісі келмейді. Бес минутсыз лауреатпын деп бокал көтереді. Меніңше, дәл қазір бізге үшінші группаның болашақ лауреаттарын құрметтеуді қоя тұрып, осы сағатта тергеуші алдында басы қатып, үлкен қатерде отырған өзіміздің Таңат Таубаевқа қолғабыс беру мүмкіндігін ойластыру қажет. Ал сендер? Мыналарыңды не деуге болады, білмеймін, достар!

	Лаврушин рюмкасын үстелге қойып, төмен қарады.

	– Менің де түпкі ойым осы еді, Жарылқасын, – Мәукен бір сәт ақтала сөйлесін. – Қайда болмайық, қандай жағдайға түспейік, – мейлі ол қуаныш үсті, иә реніш күнде болсын – бірбірімізге қол ұшын беріп, әрқашанда бірге болсақ деген сөз еді...

	– Міне, бұл үшін, осындай ағынан жарылған адал көңіл, дос жүректер үшін – ішуге болар деймін, ә? – Лаврушин әлдебір егеске түсіп, бірінбірі қажап отырған достарын татуластыруды ойлап, жалбарына қарады. – Ал, қане?..

	– Сөз жаңа түзелді – деді Жарылқасын.

	– Түзелсе – тәбетіңді тежеме!

	Үш бокал түйісті де сыңғыр етті. Содан үшеуі тымтырыс отырып, тамақ ішкен.

	– Шынтуайтын айтқанда, біздің осы отырысымыз – барып тұрған оңбағандық! – деді Лаврушин бір сәтте басын көтеріп, – Таңат анау қу жанын қоярға жер таппай, қыспақта отырған – пеші құрыған, жұмыскері мерт болған. Ал біз?..

	– Генка, тәбетті бұзбасаң қайтеді, – деп Мәукен оны бүйірге түртіп қалды. – Жарылқасын, үшінші группаның атынан саған айтатын тілегіміз бар. Министр тағайындаған лауазымды комиссияның бастығысың, Генка екеуміз – ресми мүше, Варламовтың көмейі анық, қартайғанда алғалы тұрған бұл сыйлыққа тістей қатып бағады. Демек, тексеруді қалаған бағытқа келтіру қиын емес.

	– Бәлкім, сол актіні осы жерде отырыпақ жазып тастармыз, Өскенге барып, әуре болып керегі не? – Жарылқасын көмейіне тамақ тұрып қалғандай қылғына сөйледі, – Тағы бір шөлмек коньяк алдыр да, қағазыңды шығар, қане! Бітті шаруа. Ертеңақ түптүгел лауреат болып шыға келесіңдер, ал қапылыста күйіп кеткен Асқарбаев қайтадан тірілмейді, демек, қылмысым ашылады деп қорқуға болмайды...

	Мәукен тілін тістеп, басын шайқады. Генкада үн жоқ. Алдындағы толы бокалды ортаға сырып қойып, зілдене сөйлеп отырған Жарылқасынға телміре қарап қалған.

	Бұл әңгіменің қайда барып соғарын кім білсін, егер сол сәтте репродуктордан Өскенге ұшатын рейске отырғызу басталғаны хабарланбаса?..





Үшінші тарау





І




	Қорғасын тазалау цехының сұқыты алғаш тап болған кісіні таң қалдырары сөзсіз: жерге сұғына кіріп, құлағына дейін сұйық металл шүпілдеген тайқазандардың өзгеше әлпеті; дәу шөмішті әрліберлі сүйреген аспалы кранның жайбарақат қозғалысы; олар біреу де емес, үшеу; қазандардың айналасына, алаңның бос жеріне құймалар мен қорғасыннан ажыраған қоқыстар үйілген... Балқыту цехындағыдай мұнда дамылсыз гүрсілдеп, металл қорытқан алып пештер жоқ; пеш болмаған соң олардың ежелгі серігі – аспанға қарап маңқиып тұратын биік мұржа да салынбаған; күнітүні кен тасып, ұршықтары зырылдаған транспортер ленталарын да көрмейсің. Мұндағы бірденбір мазасыз дыбыс – цехқа таза ауа үрлеп тұрған желдеткіш гуілі ғана.

	Бірінші қазанға аспалы сыңар рельс жолымен балқыту цехынан келген қара қорғасын құйылып жатыр. Беті қабыршықтанғанмен дені әлі қатпаған, пештен ағызылған бетінде жеткізілген кілегей тәрізді қоймалжың металдың қазіргі реңі сынаптай жалтыр. Краншы асығар емес, ауыр шөмішті сәл еңкейтіп, сыздықтата құйып тұр. Екінші қазан да қорғасынға толы. Бетіне қабыршық қабат түзілген, демек, мыстан едәуір тазарған, оны енді біршама суыту қажет. Біраздан соң қазанға күкірт беріледі. Кәдімгі сапсары ұнтақ күкірт – жарқырауық металл атаулыға әйелдердей «құмар» элемент. Қазанға түскен бетіндеақ ол қызу реакцияға кіреді де, лапылдай жанып, ақыры сұйық қорғасынның бойындағы барша мысты қоқысқа қуып шығады. Сондықтан да бұл процесті технологтар мыссыздандыру дейді..

	Үшінші қазанның үстінде порымы кәдімгі бауырсақ сүзетін кәкпір дерлік, ұзын сабы да құрыққа ұқсаған дәу сүзгіні қос қолдап әрліберлі сүйрелеп, екі жұмысшы жүр. Былай қарағанда, тегенедегі сүттен қаймақ қалқып тұрған сияқты. Ал «тегенесінің» аумағы – атан түйе жүгімен жоғалып кеткендей зор, шеңбері де бес қанат киіз үй еркін сыйғандай. Онда да тазарту жүріп жатыр.

	Төртінші қазандағы қорғасынды бұрқсарқ қайнаған құрт дерсің. Сірә, суыңқырап қалған металды қайта ысытып жатқан тәрізді...

	Бұл цехта осындай түрлітүрлі операцияға он екі қазан қойылған. Алтауы – екі жүз елу тонналық, олар кіші қазан аталады. Алтауы – үш жүз он тонналық. Бүгін соның оны ғана істеп тұр. Екеуі – қосалқы қор... Әр қазанның қызметі – балқыту цехында кен концентратынан қорытылған қара қорғасынды әрқилы «кірмелерден» тазарту; түптеп келгенде, өндіріске жарамды таза металл айыру. Әбден тазарған қорғасын цехтың кіреберіс аузына, ең соңғы он екінші қазанға қотарылады.

	Цехқа қайта оралған бетінде Таңат ең алдымен осы араға соқты. Түнгі ауысымның үйіне қайтып, күндізгі жұмыстың басталған қарбалас кезі. Бұл жерге ол Социалистік Еңбек Ері Құдайбергенов Саябекті іздеп келгенді. Саябек қазіргі сменаның бригадирі, тазарту жұмысында ширек ғасырдан астам уақыт істеген, осы цехпен бірге жасап келе жатқан мосқал жұмыскер. Байырғы тазартушыны цех бастығы дайын өнімдер қоймасында жолықтырды. Электрокар аталатын, аккумулятормен жүретін кішкене темір арбаның құлағында «ойнап» жүрген Саябек Таңатты көрген соң қасына өзі келіп, қолынан ұстап:

	– Көрдің бе, демалыстан сені нендей хикметпен қарсы алғанымызды, – мосқал жұмыскердің отқа қақталған қоңыр реңі түнере түсті де, жұмыссыз тұра алмайтын саусақтары цех бастығының иығына тиіп, өзіне қарай қапсыра құшты. – Маусымның қазасы бізден де гөрі саған ауыр тигенін ішім сезеді, Таңат шырағым. Екеуіңнің достығың ерекше еді, амал не, тағдыр жазуы солай болды! Іздеп барып көңіл айтуға мына бір үймелерден шыға алмай қалдым. Арты қайырын берсін, басқа не айтамын...

	– Сәке, жұмысты жастарға беріп, Маусымның үйіне барыңыз. Азаматтың соңғы сапары, есте қалғандай құрметпен шығарып салуға тиіспіз. Осы шаруаға баскөз болыңыз. Тексерушілер жуық маңда мені, сірә, босата қоймас. Үйішіне де өзіңіздей есті жұбатушы керек...

	– Жарайды, – деді Саябек қолғабын сілкіп, – бірақ бәрін де ақылдасып істейміз.

	– Дәрігердің сараптамасы шыққан бетте сүйегін аламыз.

	Жерлейтін күнді шешесімен ақылдасыңыз...

	Екеуі әңгімелесе жүріп, қорғасын құятын машинаның қасына келді. Машинаның құрылысы балалар бағының кішкене арбалар сүйреген каруселі сияқты: жүз жиырма тегеш қалып сыртқы шеңберде, ішкіде – қырық, соның бәрі бір кіндіктен айналады; соңғы қазаннан насоспен құйылатын таза қорғасын баяу жүріп келе жатқан қалыптарды толтырып тұрады, айналымның екінші басында автомат қысқыштар қатқан қорғасынды қалыптан суырып алып жерге түсіреді. Одан әрі дайын құймаларды тек жинап үлгер!..

	– Тексерушілерің не дейді!? Жаналқымға алып жатыр ма?

	– Қайбір жөн сөз айтады дейсіз. Жақсы емес жайымыз, – деді Таңат қамыққан үнмен, – Сөзден енді пайда қанша, Маусымдай есіл азаматтан айырылып қалған соң!..

	– Қой, шырақ. Есің бар жігітсің, жүйкеңді жұқартпа! Әсіресе бүгінгідей қатерлі күнде, – Саябек Таңатты қолтығынан демеп, шеткергі бұрышқа тартты. – Өзің берірек жүрші, мынаның тарсылы ештеңе естіртер емес.

	Екеуі темір сатымен қазандар алаңына көтерілді.

	– Комиссия тексерер, анығына жетер. Есіңде болсын, Таңат шырақ, Маусым марқұмның ажалы жаңа пештің сойқандығынан емес, соған қойған адамдарыңның шалағайлығынан болды ма деп қорқамын... Осындай күңкілді бүгін цехтың әр жерінен естіп жүрмін.

	– Сонда кімді айтады? Не дейді көпшілік?

	– Гусевтің сенде өші бар деседі.

	– Қойыңызшы, Сәке. Не айтып тұрсыз?

	– Не естісең – сол. Гришка қырсықты айтамын. Оның қолынан неше түрлі пасықтық келеді деседі жұрт...

	– Шаруаңыздан қалмаңыз, – деді Таңат өкінген шыраймен, даусы да әлденеге көңілі қалған адамдай селқос шықты, – Битке өкпелеп, тонын отқа жағатын кісіні тапқан екенсіз. Ол белгілі Гусев – пайдасын білетін, пайдасыз іске ешқашанда баспайтын...

	– Мейлің білсін. Менікі ескерту, шырағым. Бірақ, бір жайтты ескертіп қояйын: бекерге күйіп бара жатсаң – бізді хабарсыз қойма; соңында арқа сүйер жұмыскер қауымы бар екенін ұмытпа!..

	– Ондай кіріптарлыққа түсе қоймаспыз. Жә, Маусымдікіне барыңыз, Сәке, – деді де цех бастығы жөнеп берді.

	Шаруасы болмаса да үстіңгі қабатқа көтерілген соң кабинетіне қазандар алаңын кесе жүрді. Бұл да оның күндегі әдеті: ертеңгілік жұмысты осы жерді аралаудан бастайтын: қайда не істеліп жатыр, қай бөлімге қандай көмек керек, түнгі ауысым не бітіріп кетті?.. Осының бәрін сақа инженер алаңды көлденең кесіп өткендеақ көңіліне түйіп алады. Ақырында мастерлер бөлмесіне келеді де, журналды ашады. Түнде атқарылған жұмыстардың көлемін көреді. Таразы кабинасына да соғып, құйылған қорғасынның мөлшерін біледі. Бүгін бірақ ешқайда аялдаған жоқ, қазандар алаңын да атүсті шолып өтті. Соның өзіндеақ тұтқиыл оқиғаның үлкен цехтың қалыпты тірліктынысын бұзбағанын, ешкімнің де абдырап саспай, күндегі міндетін таптұйнақ атқарып жатқанын аңғарды.

	Бесінші қазанда күміссіздендіру жүріп жатыр. Бойы еңгезердей, бадырақ көз, мұртты краншы Кузьма Егорыч кабинада тұқиып отыр. Кранның кабинасы қазан үстінде. Краншының көкшіл көзі қазанның бетінде. Ернеуіне жете лықылдап тұрған сұйық қорғасынның бетіндегі қарақоңыр қоқысты елеуіш тәрізді қалақпен дамылсыз сүзіп алып тұр. Еңсегей жұмыскердің епті қолы екіүш міндетті қатар атқарады – бірі қалақты сүйресе, екіншісі кранды көлденең жүргізеді.

	Қоқыс деген аты ғана мұның. Ал шынайы бағасы? Өзгеше де қымбат зат! Өйткені бұл – кілең бағалы металдардан тұратын қадірлі қоспа, шымқай күмісті көбік! Кен тасының он тоннасында бір, иә бірнеше грамы ғана кезігетін алтын мен күміс металлургиялық ұзақ өңдеуде ешқайда жоғалмайды, «адасып» та кетпейді, балқыту пештерінен ерекше байып, қорғасынмен бірге шығады. Тазарту кезінде осы «қоқысқа» бөлінеді...

	Цех бастығы бұл жерде де бөгелмеді. Егорычпен бас изеп қана амандасып өте шықты. Қазан іргесінде аткөпір боп жиналып қалған күмісті көбік үймесіне де қараған жоқ. Бұл оның бастамасы ғана. Күміссіздендіру – үздіксіз жүретін процесс. Мына жатқан көбік те, мұнан кейін алынатындары да купеляция бөлімшесіне жөнелтіледі. Ал ондағы жалғыз пеш қараң қалып тұр. Демек, «Купелина» қайта жүргенше көбік атаулы тау боп үйіліп жата бермек. Жүргізілсе тек?.. Ал егер оны жүргізуге комиссия рұқсат етпесе ше? Онда күресінге тасталған реторталар заманына қайта ораламыз. «Жожоқ, мүмкін емес», – деп күбірлеген Таңат кабинетіне сүлесоқ кірді.





II




	Алғашқы жауапты Таңаттан прокурордың көмекшісі алды. Оқуды жуықта ғана бітірген жас маман болу керек, мұрты ендіенді тебіндеген дембелше бойлы жігіт екен.

	– Қане, азамат Таубаев, цехыңда авария болып жатқанда қайда жоғалып кеттіңіз? Әуелі осыған түсінік бересіз...

	Таңат шырпыдай шырт етті кенет.

	– Сізге соның себебін білу сондай қажет пе?

	– Міндетіңізді түсіндіріп қояйын, Таубаев. Сұрақты мен қоямын. Бұл бір. Екінші, сөзбұйдаға салмай, жауабыңызды «иә, жоқ» деп қысқа түрде беруге тырысыңыз.

	– Ұқтым міндетімді. Сұрап көріңіз...

	– Сонымен қайда болдыңыз?

	Жауап берудің орнына Таңат жасаң тергеушіге таңдана қарады.

	– Бүкпесіз баяндаңыз! – деп қадала түсті тергеуші.

	– Ал менің бұл сұраққа жауап бергім келмейді. Тергеуші шоқ басқандай дызалақтап қалды.

	– Таубаев, кіммен сөйлесіп отырғаныңызды ұмытпаңыз!

	– Оны білемін.

	– Сірә, білмейсіз. Әлде жағдайыңыздың қаншалықты қатерлі екенін түсінбейсіз... – деп тергеуші бірден қоқанлоқыға көшті.

	– О, оны түсінемін, азамат тергеуші.

	– Түсінсеңіз, қиқақты қойып, сұраққа жауап беріңіз!

	Таңат мына тергеушімен ешқандай ашынажай әңгіме болмайтынын түсінді. Сол себепті мәнсіз ерегесті қойып, өзі үшін жайсыз тергеуді тезірек аяқтауды ойлады.

	– Жарқыным, осы қазір қамап қойсаң да қорқытпай сөйле. Бүгін маған зіркілдегендер аз емес, – деді барынша сабырлы үнмен. – Менің түнгі үште қайда болғанымда шаруаңыз қанша? Бәлкім нақсүйерімнің құшағында жатқан шығармын? Әлде менің демалыста жүріп, көңілім қалаған бір жерге қыдыруға қақым жоқ па? Қысқасы, өзіңізге керек мәселені сұраңыз – білгенімше жауап беремін.

	– Оны да көрерміз, – деді тергеуші кекетіп, бірақ шу дегеннен ықтырып алу ниетінен біржола қайтпаған тәрізді. – Жарылыс жайында сөйлеңіз: не білесіз, кімнен көресіз, неден болды?..

	– Мұныңызға құлдық, – Таңат келіскен шырай аңғартты. – Өндірісте апат қандай жағдайда болады? Әрине технологиялық режімді әлдекім бұзып, өзінше әрекет жасағанда..

	Тергеуші елең ете қалды.

	– Мысал үшін?

	«Мысал үшін, – деп ойлады Таңат. Тергеушінің тексеріп отырған мәселеден ештеңе білмейтінін, өзі не айтса соған басын иіп, неғұрлым қарапайым және қатерлі етіп түсіндірсе – өтірігіне соғұрлым тезірек сенетінін аңғарды. – Адам қазасының неден болғанын анықтап, жарақат алғандар кімнің кінәсінен зардап шекті? Соны тезірек біліп, қылмыс кодексінің бабына келтірсе – шаруасы түгел». Соған да ызасы келіп: «Өзін біраз ажуалап, тәлкекке салса қайтер еді?...» – деген жеңсік ойға ерік берді де:

	– Мысал үшін былай, – титтей де қымсынбастан сабырлы қалпында, баптана жауап берді. – Біреу токты күшейтеді. Екінші жұмыскер пештің жемін өсіреді. Ал үшінші біреу жалыны қызу пешке жетіп келеді де, бір шелек суды құя салады. Мың градустан астам ыстықта күйіп тұрған, оның үстіне белдеуінен сұйық металға толы пешке су төгіп көріңіз – не болар екен? Қолмақол жарылыс туып, тасталқаны шықсын! – Таңат тергеушінің бетіне барлай қарады. Сенген сияқты. Жұдырықтай етшең танауы салбырап, үстелге тірелуге шақ қалған, шұқшия жазып жатыр...

	– Су құйылғанын қалайша анықтауға болады?

	– Опоңай, – деді Таңат езуіне үйірілген опасыз күлкіні әрең тежеп. – Пеш түбінде қатып қалған металл қорытпасын экспертизаға жіберу керек. Қолмақол табады. Әрине, су емес, бу тамшыларын...

	– Сонымен жарылыс себебі су құйылудан болды деп ойлайсыз ба?

	– Ойламасам, айтам ба.

	– Иә, не жоқ деңіз.

	– Иә дедім.

	– Түсінікті. Жә, суды кім құйды деп ойлайсыз?

	– Оны білмеймін. Жарылыс кезінде мен шырт ұйқыда жатқан кісімін.

	– Сөйтсе де кімнен күдіктенесіз?

	– Мұны іздеу сіздің міндетіңіз емес пе?

	– Жоқ, сіз цех бастығысыз, әмбе тәжірибелі инженерсіз. Қарауыңыздағы адамдардың мінезқұлқын білуге тиіссіз. Опат кімнен болды, кімнен күдіктенесіз? Сіз бізге ешнәрсе жасырмай түгел айтыңыз. Түптеп келгенде өз басыңызды арашалау керек...

	Таңат қарсы алдында құздиып отырған тергеушінің соншама аңғалдығына таң қалды: «Мектеп оқушысы да физикадан дәл мынадай мақау болмас. Техника туралы басында саңылау жоқ кереңнің өзі, – деп қынжылғанды. – Шелектегі суды бітеу «Купелинаның» қай жерінен құймақсың?..»

	– Меніңше, су кісі әрекетімен емес, техникалық ақаулықтан құйылған, – деді ол сәлден соң. – Пештің төбесінде кессон дейтін шойын қалпақ болатын, оның ішімен суық су жүріп тұрады. Былайша айтқанда, пеш төбесін суыту үшін. Бәлкім, кессон жарылып...

	– Азамат Таубаев, жалтармаңыз, – деп тергеуші сөзін бөлді. – Әлгінде ғана өзіңіз суды біреуміреу қастандықпен құйды дегенсіз. Кімнен көресіз, не үшін істеді соны? Тәлкекті қойып, сұраққа тура жауап беріңіз! Ал кессон жайындағы лақапты техникалық комиссияға айтарсыз.

	«Нағыз имансыз кеще екен. Енді өз обалың өзіңе. Мен аузыма келгенді көйітейін, сен көсілте жазуды біл..»

	– Жарайды, айтқызбай бәрібір қоймассыз, – деді Таңат томсарған қалыпта, – бүлдірушінің дәлді кім екенін білмеймін. Бірақ оның не менде, не түнгі мастерде өші бар кісі екені сөзсіз...

	Тергеуші Жетпісов тағы да алдындағы қағазға еңкейді. Ұзақ жазды. Басында бұл ойын Таңатқа ұнағандай болған. Соған да малданып, түннен бергі азалы күйі сәлпәл тарқай бастаған. Әлдеқалай бір спорт ойынын тамашалағандай бойы сергіп те қалғанды. Бірақ соның бәрі әншейін жұбаныш екен. Іплезде жалықты...

	Әлден уақытта кабинетке прокурор кірді. Жер ортаны алған кексе адам. Дәрежесі де едәуір бар сияқты: погонында үлкен үш жұлдыз. Таңаттың юристер белгісінен хабары жоқты, сөйтсе де мәнсабың едәуір болар деп топшылады.

	Заң бақылаушы тергеушінің алдындағы хаттаманы көз жүгірте оқып шықты.

	– Әрбір авариядан қылмыс іздеу шарт емес, әріптесім, – деді жас серігіне қынжыла қарап, – кейде техниканың да адам ырқына көнбей, бұлқанталқан болатын кезі бар. Бұл жерде мен адамдар мен техниканың қарымқатынасы жайында айтып отырмын. Ал біз көбіне техниканы мүлтіксіз деп қараймыз да, бар кінәні адамың әрекетіне саямыз...

	Заң бақылаушысы кенет сөзін тыйып, қарсысында ұйқыдан қалғыпшұлғып отырған Таубаевтың түнерген жүзіне барлай қарады.

	– Шаршап отырсыз ба?

	– Азалы адамның сілесі қатқанша шаршағаны дұрыс деседі ғой. Мен ұйқыдан емес, сенсеңіз – қайғыдан езіліп отырмын, – деді Таңат ағынан жарылып.

	– Шейіт болған Асқарбаев досыңыз дейді ғой. Рас па?

	– Маусым дос қана емес, қиын күнде табысқан шынайы мұңдасым еді...

	– Досыңызды берсеңіз – бұл опаттың сізге зардабы оңай болмады...

	– Мына інішектің маған байлағалы отырған қылмыс бабынан гөрі ауырырақ, – деді Таңат тағы да күрсініп.

	– Солай екенін бетжүзіңізден танып отырмын. Мұндай қазаны арлы адам ешқашанда ұмытпайды. Тек арты қайырлы болсын!..

	– Өмір бақи өзіме кешпейтін жаза десеңіз қате емес. Қайдан ғана демалысқа сұранып кете қалдым десеңізші! Пеш те жоқ, досымнан да біржола айрылдым...

	Таңат кенет сырт айналып, кемсеңдеп қоя берді. Түннен бергі жанталаста дәл бүйтіп осалдық көрсетпеген. Өзінөзі бекем ұстап, шамасынан тыс шыдамдылық байқатқан. Ал қазір? Прокурордың формалы кителінен қорықты? Әлде кексе юрист жылыжылы сөйлеп, егілуге шақ отырған көңілін одан әрі өксітті?

	– Әлбетте, түсінемін, – деді прокурор инженердің егілуін шамалаған тәрізді. – Сонымен Таңат Смағұлович, заң қызметкерлеріне мына күрмеуді шешуге көмектеседі деп сенеміз бе сізге? Мен бұл сөзді, әрине, шынайы жолдастың құрбан болған адамның аруағы артындағы азаматтық парызын адал өтеу қажеттігі тұрғысынан айтып тұрмын...

	– Әрине, сөзсіз!

	– Онда мынауыңыз не? – Прокурор тергеушінің алдындағы жазбалары нұсқады.

	Таңат қызарып кетті: «Мына кісіден жеңіл құтылу қиын болар, сырыңды суыртпақтай суырғандай екен. Мұны кенеттен су құйылды деп шығарып сала алмассың, сірә?...»

	– Егер заң қызметкерлері оқиғаның төркінін түсінгісі келсе?! Заң бабынан да тысқары жатқан қылмыстар болатынын, мысалы, ар алдында. Соны ұғып, шын көңілден білгісі келсе, көмектесуге әзірмін...

	Прокурор тергеу хаттамасын қолына алды да, көмекшісіне қарап:

	– Жүре бер, бұл кісімен мен өзім сөйлесейін, – деді.

	Тергеуші орнынан сөлбірейіп тұрды. Бір сағаттық еңбегінің зая кеткенінен де гөрі өзінен ілкі жас үлкендердің өзара тіл тауып, әрі өзіне түсініксіз уәжге опоңай келіскеніне аңтаң.

	– Шелекпен су құйылғаны жайындағы хикая осымен бітсін. – Прокурор есік жабылған соң қолындағы қағаздарды қақ бөліп, корзинкаға тастады. – Менің сізге, Таңат Смағұлович, екіақ сұрағым бар. Және бұл тергеу емес – сырласу деп біліңіз.

	– Сұраңыз.

	– Сұрардан бұрын жөнімді айтайын. Қалалық прокурормын, Яков Васильевич Красуха. Ал жаңағы жолдас – менің көмекшім Марат Жетпісов, жасаң юрист.

	– Онысы түрінен де көрініп тұр.

	– Ие, түрінен де...

	– Сұрағыңызға көшіңіз.

	– Асқарбаевтың қазасын әлдекімнің қастандығы деп ойламайсыз ба?

	– Жоқ. Ешқашанда!

	Ендеше бұл турасында және ана үшеудің жарақаты жайында сұрағым жоқ. Мәселеге бұл тұрғысынан, сірә, оралмаспыз.

	– Рақмет. Екінші сұрағыңыз, Яков Васильевич?

	– Жарылыстың себебі – пештің техникалық кемістігі ме, әлде оған қызмет ететін адамдардың кінәсі?

	– Бұған иә, жоқ деп бір сөзбен жауап беру өте қиын...

	– Түсінемін, толығырақ әңгімелеңіз.

	– Өзіңізден бір жайға түсінік сұрасам – сұрақ беруге қақың жоқ деп ұрыспайсыз ба?

	– Жоқ, сұраңыз, – деп жымиды Красуха.

	– Біздің технологиядан хабарыңыз қанша, не білесіз?

	– Нендей зат өндіретіндеріңді. Иә, қорғасынның не үшін қажет екенін, одан өзге ештеңе де білмеймін...

	– Онда, тоқетерін айтайын, – деді Таңат. – Жарылыс екі себептен болуы мүмкін. Біріншісі, пешті дұрыс пайдаланбаған жағдайда, яғни оның технологиялық режімін бұзғанда. Басқаша айтқанда, біздің адамдардың кінәсінен. Екінші себебі, «Купелина» – барлық бабы, пайдалану режімі толық анықталмаған, сынағы жуықта ғана біткен жаңа қондырғы. Онда жүретін процес те – металлургия өндірісіне бұрын қолданылмаған тың дүние. Демек, оның зерттеушілер де, өндіріс мамандары да білмейтін құпия бір гәбі болуы мүмкін. Қалай, ештеңе түсіндіңіз бе?

	– Бәрін болмаса да мәселенің негізгі төркінін аңғарған сияқтымын. Енді осыдан тағы бір сұрақ туады.

	– Демек, мұныңыз үшінші сұрақ.

	– Солай ма?

	– Сірә, жоғарыда аталған екі себептің қайсысын менің жақтайтынымды білгіңіз келетін болар?

	– Иә, дәл таптыңыз.

	– Шынымды айтсам, мен осының қайсысын болсын біржола түп етектен ұстағым келмейді. Екеуі де ықтимал.

	– Меніңше, мұның жайжапсарын техникалық комиссия анықтайтын шығар?

	– Егер анықтағысы келсе?

	– Сіздің бұған да шүбәңіз бар ма? Апырау, бұныңыз...

	Таңат ойланып қалды. Варламовтың ақылын алса, бұл әңгімені бағана тоқтату керек еді. Мына кісіге бір нәрсенің басын шығарсаңақ – біржола шырмалдым дей бер, опоңай босата қоймас. Әлденақ тереңге тартып, әңгімені әріден қозғады. Ал өзі терезеге қарап жайбарақат отыр. Асықтырмайды, ойланып, мейлінше тиянақты жауап етуді қалағандай. Әңгімелесуі қандай жайдары – алдыартыңды орап, керегін елеусіздеп сұрайды.

	– Демалысын тастап келді деседі сізді. Демалысқа шыққан кісі мойны қашық жыраққа кетіп қалмас па! Әсіресе мынадай ауыр, мехнаты көп жұмыста жүрген инженер?! Ал сіз авария алаңына жұрттан бұрын жетіпсіз. Мұныңыз қатерден қашу емес, бас тігу!..

	«Әлгі пікірім дұрысқа шықты, – деп ойлады инженер, – Иә, бұл – өмір көрген зерделі адам. Менімен сөйлесуге де әзірленіп келген. Демалысқа шықсам да арқандаулы аттай цехтан ұзап кете алмай, Өскенді айналсоқтап жүргеніме дейін білген...»

	– Тірі адам – әрқашанда тіршіліктің пендесі. Үлкен бол, кіші бол – бәрібір, өмір ағысымен бірде батып, бірде қалқып, бірде шалқып дегендей, өзінше тірлік істеп жүре бермек. Сіздің жайыңызды түсінемін, Таңат Смағұлович. Бүгіндей қысылтаяң кезде

	«білемін» деп көп сөзге түсіп, бас қатырғаннан гөрі, «білмеймін» деп бұғып қалған пайдалы. Әрине, марқұм Асқарбаевқа енді бәрібір. Пештің құлағаны не, құламағаны не?.. Солай емес пе? – деді прокурор. – Айтқыңыз келмесе, зорлық жоқ. «Қылмыс жоқ, кенеттен болған техникалық жарылыс», – дейміз де, тергеуді тоқтатып, жөнімізге кетеміз. Бізге содан келіпкетер ештеңе жоқ. Тек бір күнгі тірлікке пенде болған есіл жігіттерай деген өкініш қана қалады көңілде...

	Красуха сөйлей бастағандаақ Таңаттың көңілі Маусымның үйінен шығардағы кезіндей әлемжәлем күйге түскен: «Асыл достан аярым не, құрбан болған азамат үшін ашылыпшашылып қалсам керекті, – дегендей бір жеңсік ойға құлады... – Апырау, не себепті созып отырмын осы сөзді? Әсіресе жұмысшы қауымы өзіне сенбей, әрісәрі сөзге салып ежіктеп отырғанда? Қалай деп еді бағана? «Пештен емес, жұмыскерден бопты деп актілейді, көрерсің!» Иә, иә, солай деді. Сол сөзді теріске шығару үшін де көңілдегі күдігін ақырына дейін ашу керек!..»

	– Әлбетте мен бірақ нәрседен қауіптенемін, – деп сөзін жалғай түсті прокурор, құдды бір осы лебізімен инженердің жүрегіне шеге қадағандайақ. – Пешті қайта жүргізгенде тағы да жарылысқа ұшырап, қаншама адамды құрбан етеміз. Сіз тегінде бұған да ойланыңыз...

	– Жазыңыз, Яков Васильевич, – деді Таңат кенет оның сөзін бөліп, тебіренгені сонша, орнынан да тұрып кетті. – Жарылыс себебі анық сол ма, басқа ма – дәлді білмеймін... Бірақ менің шүбәсіз ойым – «Купелинаның» өндірісте сыналуы жеткіліксіз болды, біз оны тым қысқа мерзімде, асығыс өткіздік. Ақырына дейін тиянақтап жүргізіп, технологиялық режімін таппадық. Асыққан – цех емес, басқа, басқа жолдастар... Жә, сізге бәрін де айтайын, аянып не керек, ақыры ашылған соң. Бұдан үш ай шамасы бұрын зауыттың өндірістехника бөлімі электротермия пешін біржола қабылдау жөнінде акті жасап, менің алдыма қойды. Үш күн, жоқ, оным бекер. Бір аптадай ойланудан соң мен оған қол қоюдан үзілдікесілді бас тарттым. Көнбедім күштеуге. Ақыры қоймаған соң он түрлі себеп санап, қарсы қоятын дәлелдерімді келтіріп түсіндірме тапсырдым. Одан соң демалысқа кеттім. Ал бүгін?.. Иә, жарылыстан соң жаңа пештің өндіріске қабылданғанын, актіге басқа адамдар қол қойғанын естіп отырмын. Оны аз десеңіз – пешті жасаушылар мен сынаушылардың бір тобы Мемлекеттік сыйлыққа ұсынылған. Асығу себебіміз де маған осыдан соң түсінікті болды. Дау көтермесін деген бе, әлде еңбегімді бағалаған ба? Білмеймін, сыйлыққа ұсынғандар ішінде мен де бармын. Ау, сіз неге жазбай отырсыз? – деді Таңат прокурорға кенет ожырая қарап.

	– Несіне асығамыз, Таңат Смағұлович. Бұл мәлімдемеңізден сіз күні ертең айнып кетпейтін шығарсыз...

	– Әлгінде сіз Асқарбаевтың қазасы кімнен болды, әлде техниканың ақаулығы ма деп сұрадыңыз, Яков Васильевич. Шындығында Маусымның, иә, несін айтасыз, асыл азамат еді ол, досымның қазасы – адамның қастандығынан емес, – даңққа әлжуаз жандардың, өзіңіз айтқандай, бір күнгі тірліктің құлы болған өзімшіл пенделердің кінәсінен болды деу дұрысырақ. Солардың біреуі – мен! Тура солай деп жазыңыз. Мен, мен!.. – деп инженер кеудесін соқты.

	Таңат кенет иығынан ауыр жүк түскендей бойының жеңілейіп қалғанын аңғарды...





III




	Купеляция – тазарту цехына қарайтын бес бөлімшенің бірі. Даңғарадай кең терезелі, қалың темірбетон тақта мен қызыл кірпіштен қаланған еңселі бөлімшеде бұрын тас реторталар тұратын. Бақандай жиырма төрт реторта. Оларың сырт келбетін қарапайым тілмен сипаттасақ, қазақтың ежелгі келісі деуге болар еді. Тек «келінің» түбі жоқты, оның орнына шойын торкөздер қойылған. Торкөздің үстіне кокс салынады, оның үстіне қазандардан жеткізілген күмісті көбік, одан соң тағы да кокс, оның үстіне тағы да көбік. Осылайша реторта әбден толғанша тиеледі. Ал толтыру оны қиын емес. Небәрі жүз, иә жүз елу килограмдай ғана қоспа сыяды. Осыдан соң ретортаға от қойылады. Кокс жанып әбден қызған кезде қызу көтеріледі. Көбік құрамындағы қорғасын, мырыш және басқа металдар ауамен тотығып бөлек шығады да, бағалы металдар – кәдімгі платина, алтын, күмістен тұратын балқыма ретортаның түбіне жиналады. Бесалты сағат үздіксіз өртеуден соң екі жұмысшы ретортаны қисайтып, үстінде қалқып жүрген қоқыс тотықтарын ағызып алады...

	Қорғасында еріген бағалы металдарды айыру барлық елде, әлем өндірістерінде өмір бақи осылай жүзеге асқанды. Тіпті Ескендір патша2 заманында да нақ осылай қорытылған. Бәлкім, тас «келілердің» көлемі кішірек болған шығар, осы істі атқарған металлургтерді о кезде құлдар деп атаған. Бұл әдіс арада жүздеген жылдар, ондаған ғасырлар өтсе де өзгерген жоқты. Бұрынғыша қарапайым да мехнаты көп қол еңбегі қалпында қала берген. Таңат Таубаевтың өзі де алғаш рет студенттік тәжірибе өтуге келгенде екі ай осы бөлімшеде істеп, жиырма төрт ретортаны кезекпекезек жемдеп, иә қайта қотарудың қандай азап екенін басынан кешкен. Өйткені мұндағы жұмыстың бәрі де күрекпен атқарылады. Бөлімшеде әрбір ауысым сайын отыз кісі істейді, бір тәулікте тоқсан адам. Жиырма төрт реторта қазқатар түтіндей бастағанда аумағы ат қорадай купеляция бөлімшесінің іші көк жалыннан көрінбей қалатын. Отыз жігіт маңдайынан тер сорғалап жүріп, сегіз сағат бойы жанталасқан үздіксіз әрекетте болады. Үйіне сүлдері құрып қайтады. Бәрінен қиыны солар газбен жиі уланып қалады. Жұмысшыны мұнда көтеріңкі еңбекақы төлеумен ғана ұстауға болатынды.

	Тас «келілер» де күшті жалынға шыдамай жиі жарылады. Тас сөйткенде адам жаны қайтып төзбек? Иә, бұл бөлімшеде жұмыс істеу – жан түршігерлік азап еді. Амал қанша, соның бәрі «Отанға бағалы металл керек!» деген желеуге тәуелді болды. Бүгінгі заманда алтынкүміс әлемішке ғана емес, техника үшін де қажет. Онсыз адамзатқа өсу жоқ, демек, тіршілік те жоқ! Алайда бөлімшенің жоспары өмірі жетіскен емес. Белгіленген межеге өпітәпы ілініп, кейде оған да жете алмай діңкелеумен күн кешетін.

	Мехнаты көп тас «келілерден» құтылуға үміт бұдан алты жыл бұрын электротермия пешінің алғашқы нұсқасын өндірісте сынауда пайда болғанды. Мырыш тозаңынан ақ бояу өндіретін кішкене пеш еді бұл. Ту баста көрер көзге тым қораш, пеш деген аты, ойыншық мүлік сияқтанған. Әсіресе көлемтұрқы. Әрине, оны күйдіру, иә балқыту цехының төртбес қабатты биік үйлермен бой таластыратын зор пештерімен салыстыруға әстілі болмайды. Бойшаң кісі қолын созса, ернеуінен ұстағандай ғана тұрқы бар шағын қондырғы еді. Жұрт бастапқыда күлгенмен ақырында соның өнері асты. Алты жылда кәдімгідей бой түзеп, олпысолпысын түзетіп, температура режімін мың градусқа дейін көтеріп, зауытқа қосымша кіріс көзі – тонналап ақ бояу өндіретін тұрақты қондырғыға айналды. Ә дегенненақ оған купеляция жұмыскерлері сүйсіне қарап, төңірегіндегі ауаның тазалығы сондай – газ емес, озон құсып тұрғандайақ, қасына жиіжиі келіп демалатын болды. Түптеп келгенде осы цехтағы бірденбір «дені сау» қондырғы атанғанды.

	Соны сынаудан жинақталған тәжірибе негізінде «Купелина» салынды. Оны баптау екі жылға созылды. Пештің тиімділігі байқалған соңақ купеляция бөлімшесі әуелі оншақты, соңынан барлық реторталарын күресінге тастаған. Қазір мұндағы режім мүлдем өзгерді, негізгі жұмыс – автомат жүйелерге жүктелді, қалғанын төбедегі аспалы кран атқарады. Кісі саны да бір ауысымда отыздан беске дейін азайғанды. Ал күмісті көбікті қорыту бұрынғыдан еселеп өсіп, шикізат шыдатпайтын болғанды.

	Қазандар алаңынан кейін цех бастығы купеляция бөлімшесіне келгенді. Цехтың әр учаскесінен ертеңгілікте бірдіекілі кісілер алып осында жіберген. Қазір солар бүлінген пештің ішісыртында жұмыс істеп жатыр. Бір тобы қабырғаны қатқан металдан тазартып, енді бірі айналаға шашылған қоқыстарды жинауда.

	Цех бастығы табалдырықтан әрі ұзамай тоқтады: «Жарылыс неден болды, не себептен ол бір жылдан астам уақыт қалыпты істеп тұрып, өткен түнде жалп етті. Неліктен? Әлде өзі зерттеушілерді босқа кінәлап, обалын арқалап тұр ма? Оларды ғана емес, өзін де. Бәлкім, кінә оларда емес – өздерінде, режімді ұстай білмеуден шығар?..» Кенет оған бір ой келді. Түнгі ауысымдағы адамдарды жинап, жарылыс кезінде қай жерде тұрғанын, әрбірі не істеп, не қойғанын қайтадан анықтаса қайтер еді? Тергеп емес, әрқайсысының сол сәттегі әрекетқимылын жұмыс басында қайталатып. Әлбетте бұл жайында еңбек нұсқаушылары жеткілікті түсінік алды, комиссия да ықтияттап сұрарақ. Бірақ ауызбен айту – бір де, әрқайсысын өз орнына қойып және уақыт ұзамай тұрғанда естеріне түсіріп, жарылысты қайта «көру» – бір бөлек. Бұл енді – ақталу үшін ғана емес, алдағы тірлік үшін, әсіресе жұмбақ дүмпудің құпиясын тезірек білу үшін керек. Жарылысты сөйтіп қайыра бір «қайталап», бәлкім, ертеңге қажет деректер алар еді. «Купелинаны» жасаған адамдар ақылы оны кездейсоқ дүмпулерден, түсініксіз «күрсінулерден» қорғайтын механизмді ойлап табуға жетпес пе? Тіпті соны алдын ала хабарлайтын автоматтар жасауға неге болмайды? Ал бұл үшін?..

	Оның ойын күндізгі ауысымның мастері бұзды.

	– Сізді телефонға шақырады. Зауыт директоры!..

	Таңат тақау тұрған мастерлер бөлмесіне емес, өзінің кабинетіне көтерілді. Ұзағырақ та келелі сөз боларын сезгенді.

	– Әлі демалған жоқсың ба?

	– Неге іздедіңіз?

	– Пешті қашан жүргізесің?

	Бұл не сөз? Түсінсе бұйырмасын. Бүлінген себебін анықтамай және соған техника қауіпсіздігін қорғайтын мекемелерінің ресми рұқсатын алмай қалай жүргізеді? Пештің айналасы шашылған қоқыстан әлі тазарған да жоқ. Одан соң бұған қаншама кірпіш, құрылыс материалдары керек. Ток жүретін кабельді іздеп тауып, жаңадан тартудың өзі қаншама бейнет? Пешті сала бастаған кезде бұған ол екі ай жұмсайтын. Ал қазір? Әлде әккі директор тиісті адамдардың бәрімен келісіп үлгерген бе? Николай Исаевичтен мұны да күтуге болады…

	– Сонда сіз, Николай Исаевич, пешті қайта жүргізуге технадзор рұқсат береді деп ойлайсыз ба?

	– Мен сенен, Таубаев, пешті қашан жүргізесің деп сұрап тұрмын. Неше күн керек?

	– Бір ай, кем дегенде жиырма бес тәулік, – деді Таңат бар мүмкіндігін ойша есептеуден соң.

	– Оһо, сен тіпті ұзаққа сілтедің!

	– Себебі төбені қайтадан өреміз, кессонды да тыңнан қою қажет. Негізгі қабырғаның отпен жанасар қабатын қайтадан қаптау керек. Он бір, он екі күнсіз мұның бәрі бітпейді. Жаңа қаптауды тиянақтап кептіру керек, оны қыздыруға кететін уақыт қаншама! Жожоқ, Николай Исаевич...

	– Сен тіпті көбейтіп жібердің, шырақ. Бұл қалпында шынында бір ай малтығасың.

	– Одан беріде бітіру мүмкін емес...

	– Он күн бойы жайбарақат отырып, пеш қалауыңа сенің ешкім де келіспейді, – деді Варламов, – бүгінді қосқанда жетінші тәулікте «Купелина» қайтадан жүретін болсын!

	– Мұныңыз қисынсыз талап, Николай Исааевич!

	– Үлгеру үшін күнітүні істе.

	– Кісіні қайдан аламын?

	– Екі жөндеу бригадасын зауыттан қосамын, қалғанын өзің ұйымдастыр. Зейнеткерлерді шақыр. Көтерме ақы төлеуге рұқсат етемін. Бір ме? Екінші, бұл айдағы бағалы металдар жоспарын он пайызға кемітемін. Оны келесі айда қосып өтейсің. Қысқасы, артықкемі жоқ жеті тәулікте пешті жүргізесің.

	– Білмеймін, – деді Таңат керенау үнмен, – Тағы не айтасыз?

	– Тергеушілерден құтылсаң, үйіңе қайт та демал. Үйдегі телефоныңды алып таста! Министрліктен комиссия келе жатыр. Екпіндері әлей деседі. Олардың дігіріне де әзірлену керек... Ал түнге қарай маған «Купелинаны» қайта жүргізудің кестесін әкелесің. Ұқтың ба? – деді директор. – Қаусаған пешті төртбес күнде орнынан тік тұрғызып, ілешала сәтті жүргені жайына рапорт бере алсаң, мен сені, Таңат, дөй жігіт дер едім! Комиссия түгілі прокурорға да табаныңды жалтырат деп зауыт ауласынан айдап шығармын. Есіңде болсын, купеляцияның жоспарын орындау – қандайда жаналғыштардың көмейіне тығын! «Алтынды көргенде періште де жолдан тайған», ұқтың ба?

	– Оныңыз әншейін әзіл, Николай Исаевич...

	– Жә, бос сөзді доғаралық. Ұйықтауға жөнел!

	– Тап бүгін укол салғызып жатсам да мызғи алмаспын, сірә.., – деп Таңат шынын айтып ағыла сөйледі. Көкжал директор де жуасып қалған сияқты, әлде өзінің жығыла сөйлегеніне малданды ма? – Маған бір ой келіп тұр, Николай Исаевич, – деді кенет, – Бүгіннен асырмай түнгі ауысым адамдарын жинап, жарылыс кезіндегі әрекетін анықтап алсақ қайтеді?..

	Варламов біразға дейін тіл қатпады. Ойланған тәрізді, әлде қасындағы кісілермен ақылдасты ма? Жоқ, ақылдасып іс шешетін кеңпейіл әкім – Варламов емес, әрқашанда айтқанын істетіп, өзінше әрекеттенуге машықтанған мықты. Қазір де сол әдетіне басты.

	– Сен, Таубаев, қияли сөзді қойып, айтқан шаруамен шұғылдан! – десін.

	– Дегенмен, Николай Исаевич, бұл ұсынысты мен...

	Мембранадан кенет трубканың сарт еткен қатқыл дыбысы естілді. Қақ шекесінен періп жібергендей әсерлі болар ма. Таңат та аяқастынан бұлқанталқан болып, ызыңдап тұрған трубканы лақтырып жіберді де: «Тұра тұр, сен озбырға ерегескенде бұл идеяны мен комиссияға айтамын. Қайтсем де соны жүзеге асырамын, – деді қалшылдап, – содан кейін маған білгеніңді қыл!..»

	* * *

	Демалудың сәті келмеді, үйіне келіп, екіүш шыныаяқ шай ішіп, төсекке қисайған. Алайда ұйқысы келсейші. Түннен бергі басынан кешкені көз алдында кескестеп мазасын алды. Ақыры, дөңбекшіп біраз жатты да тұрып кетті. Көңілі Маусымның үйіне ауған. Бірақ онда да кіріпшыққан көп кісіден пайыздап отыра алмай берекесі кетті.

	Сонсоң гаражына барған, машинасын шығарып алып, ауруханаға тартты.

	Гусев қалалық ауруханаға апарылған. Сұрастырып жүріп, екінші қабаттан әрең тапты. Тек жолыға алмады.

	– Ұлы мен зайыбы қасында отыр. Оларға ештеңе демедік, сізге айтуға болар. Науқастың жағдайы мәз емес, өте ауыр, есін әлі білмейді, – деді кезекші дәрігер. Самайына ақ күміс кірген кексе әйел екен, талай науқасты қолынан тірілтіп, талайын қара жерге жөнелткен кәнігі тарлан сияқты. Ештеңеден қымсынбайақ тоқетерін бірақ естіртті. – Қатерлі кәперден шығара алмай жатырмыз...

	– Өндіріс тарапынан сіздерге нендей көмек керек? Қан, тері? Бәлкім, қымбат дәрідәрмек, иә кеңесші маман шақырту, қысқасы, не қажет? Қысылмаңыз, айтыңыз. Гусев зауытқа еңбегі сіңген қадірлі адам, аянарымыз жоқ, – деді цех бастығы дәрігерге.

	– Әзірше ешқандай көмек сұрамаймыз.

	– Науқасқа кіріп шықсам?..

	– Ғапу етіңіз, сіздің кіргеніңізден науқасқа пайда жоқ.

	– Ендеше зайыбына жолығайын...

	Дәрігер үнсіз шығып кетті де, Гусевтің әйелін ертіп келді. Денесі жайылыңқырап кеткен, қырықтан асқанмен беті жылтырап тұратын көкпезер әйел еді. Өздерінің цехында қоймашы боп істейтін.

	– Сәлеметсіз бе, Марфа Ильинична.

	Таңнан бері күйеуінің қасында отырған әйелдің қабағы келіспей тұр екен, сәлеміне ернін де жыбырлатқан жоқ. Алакөздеп бір қарады да, тымтырыс тұрып қалды.

	– Жазмыш осылай болған соң шыдайсыз енді, Марфа Ильинична. Григорий Александровичке қандай көмек тілейсіз, телефон соғып тұрыңыз. Қолдан келгеннің бәрін де жасаймыз, аянбаспыз, – Таңат орнынан тұрды, – Осыны айтпақ едім, мазалағаным үшін ғапу етіңіз. Аяғым жеңіл болсын!..

	– Әрине, сөйтесіңдер... Бастарыңа іс түсіп, жандарың қыл алқымға келген соң. Гришкаға ештеңе керегі жоқ. Өзімақ..

	– Олай демеңіз! – Дәрігер дүрсе қоя берді. – Қолғабыс беруге тіленіп тұрған жанашыр кісіге сөйдеуге бола ма?

	Таңат сөз қайырмады. Құсадан жаны езіліп тұрған көкпезер әйелге не десін?

	– Мені күтпеңіз. Гришка бір жайлы болғанша жұмысқа бармаймын!

	Өзі айтайын деп тұрған шаруаны сөзуар Гусева арсыздықпен қағып кетті. Не дерсің енді? Тағы да үнсіз тынды.

	– Марфа Ильинична, бекерге шатақтасып қайтесіз. Сізге қазір тиыш отырған пайдалы, – деп сөзді түйді ақырында, – Қойманың кілтін маған беріңіз, Григорий Александрович басын көтергенше қасында болыңыз. Жұмысты бірдеме жасармыз, еңбекақыңызды да толық төлейміз...

	Гусева қоштасқан жоқ. Емдеуші дәрігер Таңатты коридорға дейін шығарып салды.

	Ауруханаға не үшін келді? Гусевтің жайкүйін білмек үшін. Ессіз жатқанын естісе де көзімен көріп, жасыратыны жоқ, оның көкпезер әйеліне бой көрсеткісі келді. Естіген рақметі әлгі. Ал келмей қойғанда қайтер еді? Әлгі қырсық қатынның «Күйеуім ессіз жатқанда цех бастығы басын сұқпады» деп, күні ертең жанжал көтерері даусыз.

	Жанжал демекші, Саябек мана не деді? Иә, өзінің Гусевпен бас араздығы жайлы ескерткен сияқты едіау. Онысы рас. Григорий Гусевті жек көретінін, қазір есі кіресілішығасылы күйде жатқан Гусевтің өзінен де жасырған емес...

	Бір цехта сегіз жыл істесең – қарауыңдағы жұмысшының сен білмейтін жасырын сыры болмайды: оның қолынан нендей қарекет келіп, не келмейтінін ғана емес, үйіндегі тірлігін, әйелімен тату, иә дүрдараз тұратынын, балаларын қалай тәрбиелеп жүргеніне шекті білесің. Әмбе соны әдейі келіп ешкім айтпайды, мен солай едім деп ақылдаспайды. Бірақ бір цехта айлап, жылдап бірге жүрген соң бәрбәрін еріксіз білесің.

	Гусев қорғасын тазарту ісінде көптен істейді. Кем дегенде жиырма жыл. Қорғасын тазалаудың жайжапсарын жетік меңгерген, нендей шаруаны болмасын – ойланып, толғанып істейтін бапкер, қабілетті жұмысшы. Тек мінезі қырсық. Өзі жаратпаған іске әке десең де бармайды, әсіресе ақшажандылығы ғажап! Бір кезде ол ретортада істеген. Бұрнағы жылы болса керек, иә «Купелинаны» жүргізген алғашқы кез еді, Гусев кабинетке келді.

	– Қалай болғанын түсінбедім, басеке? Отыз кісі істедік, ақшамыз тәптәуір еді. Солардан енді бесеуақ қалдық. Өнім өсті, өскен жоқау, бақандай үш есе көбейді. Біз ойлағанбыз отыздың еңбекақысының ең құрғанда шерігін төлейді деп. Ал сіздер бізге бесеудің ғана ақшасын бересіздер...

	– Григорий Александрович, сіз бәрін де түсінесіз. Кейде бірақ жорта мақаусып түсінбей қалатыныңыз жаман.

	– Басеке, мұныңызды әзіл деп қабылдаймын. Сөйтсе де әлгі жұмбақты түсіндіруге болмас па екен?..

	– Болады, неге болмасын. Бұрын күрекпен істедіңіздер. Былайша айтқанда, жантерге түсіп. Әмбе зиянды газға тұншығып. Енді кнопкамен істеуге көштіңіздер, ауа да тазарды. Айырма бар ма? Рас, кейде жөндеу жұмыстары болып тұрады. Бұл да пеш режімі қалыптасқанша. Ал шынымен наразы болып, өкпелеп жүрсеңіз – алдын ала айтып қояйын, біраздан кейін купеляцияға жаңа норматив енгіземіз, төлем ақша тағы кемиді.

	– Техникаға иек артып жетіскен екенбіз. Жұмыскердің қалтасына түсем десеңізші. Мен сізге бригаданың атынан келіп тұрмын, – қипақтады Гусев.

	– Тегі, бұл өзіңіздің ғана пікіріңіз болар?

	– Сізге сол бәрібір емес пе.

	– Әрине, бәрібір емес...

	Ертеңінде Гусев арыз әкелді. Денсаулығына байланысты басқа бөлімшеге ауыстыруды сұрапты. Купеляцияға керек мамансың, істей тұр деп жалынады десе керек. Таңат сөзге келген жоқ, үлкен бөлімшедегі кранға ауыстыру жөнінде бұйрық берді. Гусевқа, тегінде, аринабат туралы үгіт айтып, иә цех мүддесі жайында сөз бастау – бос әурешілік. Қашан болсын ол күле тыңдап тұрады да: «Солай екені рас, бастық жолдас. Бірақ мен бара алмаймын» – дейді. Және қисынды сылтау айтады.

	Таңаттың опоңай келіскені де содан, оның орнына Маусымды қойды. Бейнетқор досы кергуді біле ме, сояудай ірі тістерін ақситып бір күлді де: «Бопты, көрелік оның әуселесін», – деп кете барды. Сөйтсе оны бүгінгі қатерге жұмсапты. Әйтпесе алтыншы разряды бар – демек, еңбекақысы мол, тәжірибелі тазартушы атанып жүрген Маусымға аяқастынан кәсібін ауыстыру керек пе еді? Сірә, өзінің сөзін жерге тастай алмады. Әлде жұмбағы көп жаңа іс болған соң байқап көруге қызықты?..

	Төртбес айдан кейін осы Гусев өзіне тағы келді. Купеляцияға ауыстыру жайында қолында арызы бар. Цех бастығы оған қулана қарап:

	– Александрович, мен сізді сөзінен қайтпайтын нағыз қасарыспа деп жүрсем, мынауың не? – деген.

	– Арыз, басеке.

	– Купеляциядан сіз, ұмытпасам, денсаулығыңыз жарамай босаған едіңіз ғой?

	– Апырай, сол жолы опоңай босатқан едіңіз...

	– Бұл жолы сенбеймін сөзіңізге. Анықтама керек.

	Таңат бұл туралы ұмытып та кеткен. Бір күні қайта келіп тұр. Қолында табақтай анықтама. Завод клиникасы беріпті. Дәрігерлік комиссияның бәрінен өткен. Бәрі де түгел газы көп, ыстық цехта істеуге денсаулығы жарамды деп белгі соққан...

	– Айныдым, Гусев. Купеляцияға сізді жібермеймін.

	– Себеп?

	– Себебі ондағы пеш – бұрынғы қарапайым реторта емес.

	Тұрақты істейтін мамандарды тілейді.

	– Мен де пікірімнен айныдым, Таңат Смағұлович. Былтыр бекерге кеткенмін.

	– Неден қателесіпсіз?

	Гусев шіміркенген жоқ, ағынан жарылды.

	– Ақшадан, – деді, – есептеп қарасам, төрт айда қырық сегіз сом алпыс тиын жоғалтыппын. Әмбе сіз маған ту баста дұрысын айтпадыңыз. Еңбекақы кемиді дегенсіз...

	– Кемігені рас қой.

	– Рас. Бірақ мен ойлағандай аса көп емес, он екі сомға...

	– Григорий Александрович, жас бала емессіз. Осы әңгімені доғарсақ қайтеді.

	– Жарайды, – дегенді Гусев шығып бара жатып, – сәтсіз күні келіппін. Тегінде, цехтың ескі жұмыскерін сыйлау керек, Таңат Смағұлович...

	Онысына дау жоқ. Гусев цехпен бірге қартайып келе жатқан мосқал жұмыскер. Қазандағы қорғасынның қабыршақтанып қатқан бетіне қарап тұрып, балқымада қанша мыс қалғанын, оны айыру үшін қанша мырыш, иә күйдіргіш натрий реагентін беру керектігін ойша долбарлап бірден айтатын, құтыхана тексермесін тоспайақ химиялық процесті көз мөлшермен жүргізуден тайынбайтын кәнігі шебер! Әттең, тек есепшіл қылығы... Бірақ цех үшін түптеп келгенде сонысы пайдалы. Өйткені жұмысқа шықпай қалады деп ешқашанда қауіп ойламайсың. Иә бірдемені бүлдіреді деп бас қатыру да керек емес. Есебіне дөп келді екен – айтқан жерінде тұрады, жұмысты таза істейді. Сонсоң ғой оның қырсық қылықтарына кешірім жасап, еріксіз шыдап жүргені.

	Ақыры, Гусев жеңді. Арсыздықпен алды. Осыдан үш ай бұрын купеляцияда бір орын босағанын біле қойып, тағы да жетіп келген. Қолайлы кісі болмаған соң ырқына еріксіз көнді.





IV




	Үйіне қайтып келсе, Қамқа есікке тілдей қағаз қыстырып кетіпті: «Мен Маусымның үйіндемін. Кешке ас қамдап жатырмыз, өзіңді сонда күтемін...»

	Ауруханадан азып қайтқан еді, әйелінің бұл шаруаны өз бетінше ойластырып қойғанына риза болды. Кешке сергек отыру үшін демек бірер сағат мызғып алу керек. Бұрын да ол жұмыстан келгенде ваннаға кіріп, шайынып шығатын. Бүгін де сөйткен. Бірақ жылы судың кранын ашқаны сол еді, телефон шылдырлады.

	Таңаттың түйсігінше әр адамның жұмыста болсын, үйде болсын – көңіліне аса жайлы тиетін орындары бар, жүрегіне жақын тұратын заттары да аз емес. Айталық, кей адамды ұнатып, кей адамды жек көретіні сияқты. Мысалы, оған әрқашанда таптұйнақтай болып жинақы тұратын төрт бөлмелі кең пәтері ұнайтын. Ал сол алдажалда былығып жатса? Тезірек цехқа кетіп қалатынды. Өзіне меншіктеген жағымды заттарынан Бельгия фирмасы «Зауэр» шығарған қосаусыз мылтық та әредік қолына алып қарай беретін мүлікті. Бір ғажабы, үйіндегі ең сүйкімді көретін жері – ванна еді: қабырғасына ақ плита ұсталған таза да шағын үйшік; жаныңды жайлап, бойыңды маужыратар ыстық су; сарғыш ұнтақты сеуіп жібергенде бұрқ ете қалатын шайыр иісі ше!?.. Ал өз үйіндегі ең жек көретін өш заты – қазір де дамылсыз шырылдап тұрған телефон аппараты. Біреу де емес, бұл үйде – екеу. Бірі – ақ, кіреберіс коридорда тұр. Екіншісі – қызыл, жататын бөлмеде, таған үстінде. Кей сәтте сол шіркін ваннада рақаттанып отырғанда шырылдайды. Кейде ол түндегідей шырт ұйқыңнан шошытып оятады...

	Қаншама ұзақ шырылдағанымен Таңат бұл жолы телефонға барған жоқ.

	Ваннадан рақаттанып шықты да төсегіне сүңгіді. Шынақ қалжыраған екен, әлде ыстық су маужыратты ма, іле ұйықтап кетті. Содан қанша жатқаны белгісіз, сірә, жарым сағат көз шырымын алды білем, әлден уақытта бас жағындағы қырсық телефон шаршар етіп, тағы да безілдеп қоя бергені.

	– Таубаев тыңдап тұр. – Бұл да ежелгі әдеті. Ел құсап «Алло» демейді, бірден жөнін айтып, нақтылы сөзге кіріседі.

	– Бауырымау, жер бетінде бармысың? Трубка көтермейсің, біз мұнда сенің әу деген үніңді естуге зар болып тұрмыз.

	– Бұл кім?

	– Мәссаған, ескі достарыңды ұмыта бастағансың ба? Алдажалда лауреат болсаң –амандықтан қаларсың, сірә?

	– Мәукенбісің?

	– Сен өзі күндіз де ұйықтайтын болғансың ба?

	Жауаптың орнына Мәукен трубканың тақтаға тарс еткен дыбысын естіді. Содан бір мезетте:

	– Ал жаным, ежіктегенді қойып, жөніңді айт, – деді досы, – Қайдан жүрсің?

	– Келгенімізге үш сағат болды десем өтірік болмас.

	– Жә, не айтасың?

	– Ұйқыңды бұзғаныма ғапу ет. Демалып жатқаныңды білсем де әдейі ояттым. Оңаша сөз бар, қашан кездесеміз?

	– Кешке таман болмаса?..

	– О, жоқ. Онда кешігеміз, дәл қазір, жарылысты қайталау басталғанша екеуміз өзара пікірлесіп алмасақ – сөзден жаңыламыз, Таңат. Бұл енді сенің қамың...

	– Ау, сен, не айтып тұрсың? Қайдағы қайталау?

	– Пәлі, мынау ештеңе білмейді, – деді Мәукен әлдекімге естірте қатты сөйлеп. – Түнгі ауысымның кісілерін Жарылқас досың жинатып жатыр...

	Таңат бұған балаша қуанды. Әсіресе Жарылқасынның келгеніне. Өз ойын келіспейақ дәл тауып, тілеген әрекетке кіріскеніне. Бағана бұл іске Варламовты көндіре алмаған. Енді соны қорғасын басқармасының жетекшісі талап еткен. Шындығында мұны жұмыс мүддесі қажет етіп отыр...

	– Неге үндемейсің, әлде ұйқыңды аша алмай отырсың ба?

	– Екеумізді кім тыңдап тұр дейсің, айта берсеңші. – деді Таңат.

	– Өйтуге болмайды, бетпебет оңаша кездесуіміз керек.

	– Апырай?..

	– Үйінде бөтен кісі жоқ па? Қиналсаң, менақ барайын, – деді Мәукен.

	– Жалғызбын..

	– Кәнизегің қайда кетіп еді?

	– Қамқаны айтамысың? Маусымның үйінде.

	– Оның кім еді?

	– Мәукен, қалайша ұмыттың? – деді Таңат кәдімгідей ренжіп, – Маусым Асқарбаевты біздің үйден талай көргенсің. Домбыра шертіп, ән салып шалқып отыратын, мәжілістің гүлі, Маусым серіні қалай ғана білмеймін дейсің!

	– Соның осы, иә әлгі нәркес көзі жаудыраған, бұрымы қылтасына түскен, аққу мойын, бетжүзі аршыған жұмыртқадай аппақ келіншегі бар дәу қара жұмыскерің болмаса игі еді. Сұлуының аты, ұмытпасам, иә есте қалғандай – тым тәтті, өзі де тым әдемі Шекер емес пе?..

	– Байғұсымай! – мырс етті Таңат. – Жігіттерді де келіншегінің түртүсіне қарап танисың, ә? Дәл таптың, бүгін мерт болған, қыршын кеткен жайсаң да – сол...

	– Күйеуі арсалаңдаған маубас тәрізді еді, сұлуына бостандық тиді десеңші. Әй, сен, өзің де сол келіншекке сұқтанып қарай беруші едің. Ха, ха!..

	Таңат аузына ащы нәрсе түсіп кеткендей жиіркеніп қалды. Мына сөздің жанына тигені соншалық – трубканы лақтырып жіберуге шақ қалып, өзін әрең тежеді.

	– Мәукен, – деді ақырында қатқыл үнмен, – бос сөзді доғарып, шаруаны айт! Сенімен әзілдесіп тұруға мұршам жоқ, уақытым да шамалы.

	– Ой, сен кең дүниені өйтіп тарылтпа! Әңгіме сенің жағдайыңды түзеу жайында...

	– Онда не айтарыңды білдім, – деп Таңат сөздің төтесіне түсті, – жарылысты Асқарбаевқа аударып, сыйлық алу жайында үгіттемек болсаң – турасын айтайын, әуре болма!

	Мәукен жорта жөтелді. Сірә, қапелімде не дерін білмей сасып қалса керек.

	– Неге үндемейсің?

	– Өзің тіпті азып тұрсың ғой.

	– Оның рас. Сондықтан қинама мені.

	– Жә, бұл әңгімені ертеңге қалдырайық. Өзім келемін...

	– Мейлің!





V




	Пеш алдындағы тазарту жұмысы тоқтап, басы артық адамдар сыртқа шығарылған. Цех ішінде қазір түнгі ауысымда болған жұмысшылар ғана. Бәрі де үйлерінен жедел шақырумен келген. Көбі соған да наразы. Томсырайған қату жүзбен үнсіз тосып тұр.

	– Былай болсын, жолдастар, – деді Оңғарбаев ауысым кісілеріне, – қазір біз дабыл қағамыз. Соны кездейсоқ жарылыс деп есептеңіздер. Кеше түнде, жарылыс алдында не істедіңіздер – соны қайталап көрсетесіздер. Өздеріңіздің барлық қарекеттеріңізді, адамдарды құтқарудан бастап, өрт сөндірушілер келгенге дейін не істедіңіздер…

	– Қысқасы, әртіс боп ойнайды екенбіз ғой, түсінікті, – деді жұмысшылардың бірі.

	– Ойнамайсыз, жолдас! Біле білсеңіз, бұл да – ертеңнің қамы. Сондықтан ешқандай қоспа, көзбояма болмасын. Сонымен, – деді Жарылқасын даусын көтеріп, – таңғы сағат үшке бес минут бар... Қайталама тексеру басталғаннан беріде Таңат біржосын қобалжып, өзіне де түсініксіз мазасыз күйге түскен: күні бойғы делсал қалпы тарқап, әлденеге ширыққан сезімге бөленген. Бұдан екі жыл бұрын өзін жергілікті театрдың режиссері репетицияға шақырған, «Балқытушылар» деген спектакль қоймақ екен. Декорация құрылған. Актерлер де металлургтер кейпіне түсіп мұздай киінген. Сахнаның төрінде аузы үңірейіп, жасанды сәулемен көк жалын атқан пеш макеті тұр. Бір мезетте актерлер ерсіліқарсылы жүгіріп, кезекпекезек сөз жарыс жасап, ойнап берсін. Бәрі де қызық, бәрі де тамаша сияқты. Жоспар береміз деп жанталасқан қимыл. Пешті жөндеуге тоқтатпай, жоспар деп зар қақсап, цех бастығы жүр. Таңаттың шыдамы жарты сағатқа әрең жетті де, режиссердің қасына барып, ойынды тоқтатуды өтінді. Сонсоң өзі сахнаға көтеріліп, күле сөйлеп, артистердің металлург кейпіне түскен ойындарын қайыра көрсетіп берді.

	«Жарандарау, ұқсамайсыңдар мен білетін балқытушыларға. Мысалы, сіздің темір сырықты ұстауыңызды алайық. Құдайау, қолыңызға көсеу емес, құдды бір найза ұстап жүргендей арбаңарбаң етесіз. Немесе сонша неге жүгіресіздер? Металлургтер өмір бақи жүгіріп жүріп, еңбек етеді деп кім айтты сіздерге?..» Қысқасы, дайындықты доғара тұрып, бірекі күн зауытқа келіп, өздері бейнелемек геройларды жұмыс үстінде көруді өтінгенді... Қазір де Таңат өз цехындағы түнгі оқиғаны қайталай «көріп» тұрып, нақ сондағыдай, театр ойынын көргенде толқығанындай күй кешті. Тек бұл жолғы – өз цехының адамдары. Бұлар тек дарынсыз актерлер, өткен түнде ғана басынан кешкендерін әлде қысылғандықтан, әлде машықтанбағандықтан – жөндеп көрсете алмай, шу дегенненақ шатасып бақты. Пеш істеп тұрса – бұлай болмас еді. Әрқайсысы өз орнында, міндетті жұмысында тұрар еді.

	– Асқарбаевтың орнын кім көрсетеді?

	Жарылқасын жанжағына қараған, ешкім тіл қата қоймады.

	– Оны Гришкадан сұрау керек.

	– Гусев бүгін айта алмайды, өздерің көрсетіңдер, – деді Таңат ақырын ғана.

	– Ендеше білмедік.

	– Гусевтің білетінін айтқан кім?

	– Айтқан мен, – деді мырыш ағызатын бетон сифонның аузында тұратын жұмысшы, – жарылыстан бесон минут бұрын Асқарбаев екеуінің төменде әлденеге күжілдесіп тұрғанын көргемін...

	– Сағитов! – деп дауыстады Таубаев аппараттар пультінде, түндегі орнында тұрған ауысым мастеріне, – Бәрі шық, Гусевті ауыстырасың...

	– Асқарбаев үшін де біреуімізді шақырсаңшы!

	Таңат директорға жалт қарады. Варламовтың қырсығы тарқамай қияштанып тұрғаны анық. Бірақ бекерге күйгісі келмеді. Бұл сөзге жауапты ол комиссия мүшелерінен күткен. Алайда олар да қияпас директормен байланысқысы келмеген тәрізді. Тымырайып тұрып алды.

	– Маусымның орнына өзім тұрамын, – деді Таубаев, «не көрсем де шыдадым, саған тіпті ықпадым!» дегендей қату жүзбен. – Ал жарылысқа дабылды сіз беріңіз.

	– Неге мен, комиссияның лауазымды төрағасы тұрғанда?! – деп Николай Исаевич те қыңырая қалды.

	Басқарма бастығы бұл сөзге де мән берген жоқ. Ештеңе естімегендей жорта мақаусыды.

	– Сонымен жолдастар, орындарыңызға тұрыңыздар!

	Сағитовты ерткен Таңат жоғарыға көтерілді. Пеш үстінде сорылған газ жүретін, цех адамдары өздерінше «қысқа көмей», «ұзын көмей» деп атайтын тұрбалар жүйесі бартын. Кессонға келетін су жүйесі де осы жерге құрылғанды. Былайша айтқанда, тоғыз жолдың торабы. Солардың бәрі жарылыста бүлінген, сау қалғанын жөндеушілер құлата бастаған. Екі инженер әлдеқандай себеппен аман қалған темір сатымен өрмелеп, соның ең үстіңгі баспалдағына шықты.

	Сағитов ұзын көмейдің бергі алдындағы аядай алаңды нұсқады да: «Осы жер, қайыра түгендеуде Маусым ағайды осы арадан таптым» – деп міңгірледі. Бағана көргенде де Таңат: «Апырай, бұл арада ол не бітірді, неге келді?» деп ойлаған. Сол ой, оны қазір де қинады. Бұл жерде бірдебір аспап жоқ, көмейдің жаппасынан өзге жұмыскер аялдағандай ешқандай тетік жоқ. Демек, ол қалтқыны жабуға, иә ашуға келген. Не үшін?.. Мұны ол қазір білмейді. Білер еді егер жаппа орнында тұрса? Амал қанша, жарылыс кезінде ұзын көмейдің төменгі бөлегі түптүгел опырылып түсіпті.

	Төменнен шаңшұң еткен металл сыңғыры естілді. Жарылысты хабарлаған белгі!

	Таңат өзі тұрған биіктен бәрін де анық көрді: купель пеш жанындағы жұмысшы бірден есікке ұмтылды. Қақпа аузына ол сифон жақтан қашқан жұмыскермен қатарласа жетті. Сол сәтте есіктен Мәдибектің басы қылтиды да: «Ау, бәрің де сыртқа, сыртқа!» – деп айқайлады. Іштен жүгіріп шыққан екеуге бригадир әлдене деп дауыстап еді, біреуі бері қайырылды да, екіншісі далаға тұра қашты. Бригадир оны қуа жөнелді. «Бәрі дұрыс. Мынау Карганов. Жарайсың, кәрі тарланым! Сірә, цехта қалғандарды құтқаруға ұмтылған. Ал анау – Мәжит жүгірмек. Есі шығып айдалаға қашқан кезі, – деп ойлады Таңат. – Гусев сорлы не істеді екен?..» Бастығының ойынан шыққысы келгендейақ Сағитов кенет екіүш баспалдақты бірақ аттап жүгіріп барды да жерге қарғып түсті. Гусев шынында да секіріп түсті ме, әлде оны жарылыс екпіні лақтырып жіберді ме?.. Белгісіз жайт. Демек, Маусым жоғарыда жалғыз қалған. Секіре алмады, әлде күшті жалын оны бірден шалды? Сағитовты ол төменге түскен сәтте көрді, екі аяғы сереңдеп сатының қалқасында қисайып жатыр. Тек әредік ыңырана дауыстап қояды. Қақпа алдында тұрған екеу – біреуі күзетші, кенет осылай қарай ұмтылды. Беттерін жалыннан қорғалап, қабырғаны жағалап келді де, темір сатының тасасынан Гусев боп отырған Сағитовты суырып алып, сүйрей жөнелді. «Гусев жерге де ұтымды түскен. Жалын өтінен қашығырақ құлаған. Әмбе пештен атылған ыстық құймалар, сұйық металл оған тимеген. Сатының темір табақтары қалқалап қалған. Ал шашмұртының, киімінің күюі – күшті аптаптың әсері. Және оны құтқарушылар тез тапқан...» – деп түйді цех бастығы.

	– Біздің көргеніміз осы, – деді Сағитов өзін сүйемелдегендерден босап шыққан соң ентіге сөйлеп, – Асқарбаевты тек тым кеш, цехқа екінші қайтара кіргенде таптық.

	– Сонда қанша уақыттан соң?

	– Ұзаса он бес минут.

	– Кісілерді түгендеуге он минут жұмсау – масқара! – деп тепсіне ескерту жасады зауыттың бас инженері.

	– Цехқа бірден кіре алмадық, жолдас Дәулетов, – деді бригадир, – Жарық сөніп қалды, айнала түгел отжалынға оранған...

	– Әрине, қазір солай деп түсіндіру оңай.

	– Шырағым, Қосжан, – деді Мәдибек қабағын шытып, – біле білсең, мына екі жігіттің Гришка Гусевті қаулаған от ортасынан сүйреп шығаруының өзі – ерлік!

	– Әлде ессіздік! – деп тағы біреу мырс етті. – Жалын құсып жатқан цехқа сескенбей кірудің өзі неге тұрады?

	– Бізге сыйлықтың керегі жоқ. Тек осы пәле неден болды?

	Соны айтып беріңдерші, – деп қалды әлгі екеудің бірі.

	Ешкім ләммим деген жоқ.

	– Бір жайт айдай анық мен үшін, – деп Мәукен Құсбеков те сөзге араласты, – Жарылыстың құпиясы Асқарбаев пен Гусевтің әлдеқандай бір түсініксіз қарекетінде жатыр. Неге десеңіз, жарылыс сол екеуінің беймәлім ұрыскерісінен кейін, он, иә он бес минуттан соң болған.

	– Бұлай деу үшін, Мәукен Оразович, Гусевпен тым болмаса бірекі ауыз тілдесу керек. Ал сен көзбен көргендейақ шу дегеннен үзілдікесілді тұжырым жасап тұрсың, – деді Таңат.

	– Таубаев жолдас, қарамағыңдағы жұмыскердің түсіндірмесін оқыңыз. Неғылсаң солай жаз деп мен оларға ақыл үйреткен жоқпын, – деп Құсбеков қарсы дау айтты.

	– Григорий Александрович өз аузымен солай дегенше мен бұған сенбеймін. Олар не үшін керісті? Бұл да түсініксіз, – Таубаев қолын сермеп, Мәукенге жақындай түсті.

	– Иә, – деп күрсінді манадан бері үнсіз тұрған Лаврушин, – мерт болған Асқарбаев қайтып енді сөйлемейді. Ал бізге, тірі жүргендерге бір күн болса да өмір қымбат!..

	– Гена, тиыш тұр, – деп күңк еткен Мәукен кенет теріс айналды.

	– Қалған әңгімені кеңседе, ертең сөйлесеміз. Жұмыскер ағайын, сіздерге көп рақмет, демалыстарыңызды бұзғанымызға ғапу етіңіздер. Жұмыс бабына бола еріксіз шақырдық, – деді комиссия бастығы.

	Қақпа алдында қалған машинасына жақындағанда Таңатты прокурор қуып жетті.

	– Таңат Смағұлович, жаяу едім. Жеткізіп салмас па екенсіз?

	– Отырыңыз.

	Мәукен де Таңаттың күрең «Ладасына» қарай ұмтылған. Бірге қайтып манағы әңгімені жалғастыруды ойлаған. Бірақ кешігіп қалды. Алдыңғы орынға жайғасып алған бейтаныс кісіні көрді де, еріксіз бұрылып кетті.

	Таңат оны аңғарған жоқ. Моторға от берді. Былай шыққан соң:

	– Не айтпақ едіңіз, Яков Васильевич? – деді ақырын ғана, – Ұзақ сөзге, сірә, бүгін жарамаспын.

	– Тоқетері, техника бөліміне бердім деген рапортыңызды таба алмадық...

	– Неге таппайсыз, небәрі үшақ бет жазба.

	– Ендеше соның үш беті ғана емес, үш сөзі де қалмапты.

	– Қойыңызшы, рас айтасыз ба?

	– Сеніңіз.

	– Қайда кетеді ол? Тегі, мұқият қарамаған шығарсыз...

	– Қарағанда қандай! Бөлім бастығы «Болған емес ондай қағаз» деп, антсу ішеді. Тіркетіп беру керек еді, азамат.

	– Ендеше білмеймін. Ал тіркеу жөнінде, мен сізге турасын айтайын: мұндай ресмилікке біз ешқашанда мән берген емеспіз, бірбірімізге сеніміміз сондай…

	– Енді оңға бұрыңыз, екі көшеден соң түсемін, – деді Красуха, – айтайын дегенім осы еді, Таңат Смағұлович. Рапортты өзіңіз іздеңіз. Шынын айтқанда, бұл сіздің басыңызды ақтар бірденбір мықты айғақ... Тоқтаңыз. Мен келдім.

	– Қош болыңыз.

	Заң қызметкері түсіп кеткен соң да, Таңат орнынан қозғалмай, біразға дейін енжар күйде отырып қалды.





Төртінші тарау





І




	Мәукен келесі күні таңғы жеті шамасында үйіне келсе де, Таңатты ұстай алмай қалды. Есікті Қамқа ашты.

	– Неғып ертелетіп жүрсің?

	– Немене, күйеуің үйде қонбайтын болған ба?

	– О, жоға, әлгінде ғана кетті. Есік алдында неге тұрсың, жоғары шық.

	– Ә, мейлі, – деді Мәукен полон плащын киім ілгішке іліп жатып, – тәтті шайыңды ішпей кетпеймін ешқайда...

	Қамқаның қолы қашанда ашық, қонақжайлығы барша достарына мәлім. Оның үстіне бес жыл бірге оқыған студент құрбысы үйіне келіп отырғанда, несіне аянсын. Ширек сағат өткен жоқ, үлкен бөлмеге дастарқан жайды. Ілеақ буы бұрқырап күміс құман келді. Үстелдің үсті әр түрлі тағамға толды.

	– Ал, сөйле, қонақ. Жүрісің тығыз сияқты.

	– Естіген шығарсың? Таңаттың қылмысын тексеруге келгенбіз. Осы күні бастық болу да оңай емес... Қарауындағы жұмыскердің тырнағы түсіп қалса да – сен жауаптысың, сотты болып, торкөздің аржағына шыққаныңды бірақ білесің, – деді Мәукен дастарқанға жақындай түсіп.

	– Келгендеріңді естідім, – Қамқа қабағын кере қылымси бір қарап, қонағына шыны аяқ ұсынды. – Таңаттың тек қылмысты болғанын естіп тұрғаным осы...

	– Көңіліңе алып қалдың ба, ойбай, әзілдеп айтам, – Мәукен зорлана күлді. – Жағдайы мәз емесін түсінетін шығарсың. Әйел заты мұндайда бізден гөрі сезімтал болуға тиіс.

	– Таңаттың сыры өзіңе мәлім. Сендей ағылтегіл сөзге жоқ, іштен тынатын сорлы. Жұмысы да ауыр. Көріп отырсың таң атпай үйінен безіп кеткенін... Ал қазір, жарылыстан да гөрі, сенсең, оған Маусымның қазасы батып тұр. Екеуінің бірбіріне деген ықыласы ғажапты, жан берісер достар еді! Қайтейік енді, қиынақ болды, – Қамқа көзінен мөлт еткен тамшы жасты ұстай алмай қалды. Көзі суланып, бетаузы дүрдиіп, Мәукенге состия қарады.

	– Солай ма? Әттегенай! – деді Мәукен шынымен қынжылып, – онда бүлдірген екенмін. Менің жайымды білесің, Қамқахон, кейде ойланбай сөйлеп, жаза тартамын…

	– Не болды, қойшы.

	– Бәсе, түлен түрткендей қорс ете түсіп еді.

	– Не деп едің сонша?

	– Ойбай, сұрама! Сұлуының басы босаған екен, жолың болады, еркінірек қимылда дедім ғой мен ақымақ!

	– Шынында да бүлдіріпсің, бұл жолы досыңмен табыса алмайсың. Жолым болмады дей бер...

	Осыдан соң екеуі де тымтырыс томсырайып отырып қалысты. Әзілмен басталған ертеңгілік әңгіменің аяғы өздері үшін қолайсыз бағытқа ауып, тұйыққа тірелгенді.

	– Шайың суып қалды, – деді Қамқа – Тағы бір шыны аяқ іш.

	– Тойдым. Пейіліңе де, шайыңа да!..

	– Мәукен, Мәукенчик! – деп жүремелете екі мәрте қайталағанмен Қамқа ештеңе айтпады, шайды жаңалап ұсынды да, тымырайған қалпы төмен қарады.

	– Сенің әлгі сөзіңе шүбәланып отырмын, – деп Мәукен басын сипады. – Байыңды қара жұмыскерге қосып, жан берісер досы дейсің. Менімен, Жарылқасынмен дос. Өйткені біз бір ортада өстік, заманы бір құрбы адамдармыз. Ал пеш аузында тұрған жұмыскермен цех бастығы қалайша құшақ айқастырып дос болады, түсінбеймін?...

	– Мұны түсіну үшін саған Таңаттың орнын басып, ең құрығанда бірер жыл түтін иіскеп, қорғасын шайқау керек...

	Осы кезде Қайрат келіп, дастарқанның шетіне жайғасқан. Қонаққа қол беріп амандасты. Бірден таныды. Әкесінің ғалым досы. «Әкеңнің жолын қуып металлург боласың ба?» – деп үйге келген сайын әзілдеп отыратын қушыкеш ағай.

	– Қайрош, сабақ қалай?

	– Жақсы.

	– Жақсы болғанда, нысана – алтын медаль ма?

	– Оған дейін қанша уақыт бар, – деп бала қызарақтап қалды.

	– Демек, ойда жүрген нысана!

	Таңаттың ұлымен әңгіме де өрістемеді, тез үзіліп қалды. Қамқа ыдысаяқты жинай бастады. Креслоға ауысқан Мәукен темекі шегіп отыр. Кіріпшығып жүріп, Қамқа оған күдіктене қарап қояды: үстінде фин костюмі, кіршіксіз ақ көйлек; шашы екі жағына жарыла таралған; қолында жапон сағаты. «Киіне біледі антұрған! Костюмі қандай қонымды, шаш алдыруын қарашы, бетін де сылапсипаудан ерінбейді. Өңі де баяғы қалпы. Таңатқа бір киерге деп жаңа костюм әперсең – ауыстыруды ұмытып, цехқа киіп барады да былғап әкеледі. Оған әпердің не, әпермедің не – бәрібір, рақметі жоқ, еңбегіңді бағалау да жоқ...» Мәукен де жай отырған жоқ, ерсіліқарсылы өткенде көзінің астымен Қамқаға баспағып қарай берген. Ойлап отыр: «Таңаттың жұлдызы әйелден жанған жігіт. Қамқаны қарашы! Жасы отыздың ортасына келсе де құлын мүшесі бұзылмаған. Күзге дейін гүлін түсірмей жайнап тұратын кейбір өсімдіктер сияқты құлпырған қалпын әдемі сақтаған. Анау дөңгеленген мықын, бұралған бел, қиғаш қас, тіпті сүпсүйір салалы саусақтарына шекті қандай әдемі, қандай жарасымды! Әттең, астана бикештеріндей келісті киіне білмейді. Тегінде үлкен қалалардан шалғайда тұратын әйелдердің бір бағы кем. Мына келіншек Алматыда тұрса, бойын бағып, таңдағанын кисе – талай жігіттің көзін телміртер еді..»

	– Қалған дәмді кешке ішесің. Әзіргі осы шай ғана, – деді Қамқа есіктен басын сұғып. Мұздай киініп алған. Шашы ғана емес, қаскірпігі, жұқалтаң ерні де сұлуланып қиыла қалыпты. Киімі жөнең деп әлгінде бекерге жазғырыпты. Шұбар ала кремплин көйлек бойына құйып қойғандай келісті, қиылған белін одан сайын сұлулап, ұзын мойнын бұрынғыдан да соза түскендей.

	– Бәрекелді, манадан бері алабажақ халаттан көрінбей отыр екенсің ғой. Мына қалпында қыздай боп кеттің десем ренжімессің, Қамқахон!

	– Қойшы, әзілден жалықпайды екенсің.

	– Бұл жолғым әзіл емес – шыным. Айтпақшы, сендер Алматыға ауысу мәселесін не істедіңдер?

	– Немене, жұмыс әзірлеп қойып па едің?

	– Меніңше, ойланбайақ бару керек. Главкаға бірінші орынбасар болу – осал емес!

	Қамқа тілін тістеп ала жаздады. Естімеген әңгіме. Бірақ қолқ етіп сыр алдырған жоқ.

	– Ал өзің жөнінде қысылма, министрлікте жұмыс болмаса бізден табылады...

	– Солай ма? Есте болсын, – деді Қамқа, толқыған көңілін сездірмес үшін бұрышқа қарай бұрыла беріп.

	– Ал қош! Тәтті шайың үшін алғыс білдіремін.

	– Кешке келесің бе? Шын айтамын.

	– Оны енді байыңыздың қабағына қарап шешерміз...

	– Өздерің біліңдер...

	Қамқа зауыттың конструкторлар бөлімінде істейтін. Институтты Таңатпен бірге бітіріп, инженерметаллург дипломын қатар алып шықса да, ерлер сияқты ертелікеш от кешіп, цехта істеуге жағдайы келмеді. Алғашқыда бұған Қайрат бөгет болған. Қаз тұрып, тілі шыққанша соның бабымен үйде отырды. Соңынан оны балабақшаға ертелікеш сүйреуге тура келді. Сөйтіп жүргенде әйдік металлург боламын деген өр көңілі алғашқы жылдаақ өмірдің осындай табиғи кедергілерімен тежеліп қалғанды. Рас, бертінде қолы босады. Бірақ бұл кезде Қамқа түтіні будақтаған цехтың тіршіліктынысын, металлургтің бейнеті мол мамандық екенін танып болған. Қайратты аяқтандырып жұмысқа қайта шыққанда, күнітүні сарыла жүріп істеуді тілейтін бейнеті көп цехқа сұранбады. Өзіне қолайлы кеңсе жұмысын қалады. Сызу тақталарын қанағат тұтып, кесулі сағатпен істейтін таза да жеңіл қызметке біржола тұрақтаған.

	Жұмысына келіп, үстел басына отырған соң да Қамқа мазасыздана берді. Әдейі айтты ма, әлде бейпіл сөзге үйренген аузынан аңдаусызда шығып кетті ме, Мәукеннің таңертеңгі сөзі біраз жылдан бері көкейін тесіп жүрген шерін қоздырғаны анық. Қорғасын басқармасының жетекшісі, өздерінің досы Жарылқасын Оңғарбаев Таңатты орынбасар болуға шақырған! Ал күйеуі бұл жайында өзіне ләммим деп жақ ашпайды. Неліктен? Сірә, барғысы келмеген. Жан жарының жатсатұрса мазасын алып, астанаға ауысу жайында айта беретін өксігін біле тұрып... Алматы – Қамқаның туған қаласы, он жыл мектепте, бес жыл институтта оқыған, бал дәурен жастық шағының куәсі болған сүйікті шаһар. Қамқа Алматыға құмар ғана емес, ғашық! Кәдімгідей жігітке ғашық болғандай іңкәр, шынымен асық. Таңат соны жақсы біледі. Сол үшін де ескі жараның аузын тырнап, қан ағызғандай күлтелеуді қаламаған. Демек, күйеуінің өзінен жасырған сыры бар...

	Бір кезде Қамқа өзін жалпы әйел затына тән көрсеқызар, қызғаншақ сезіммен адамын деп ойлайтын. Мамасымен де осы үшін кәдімгідей дауласушы еді. Шешесінің тілін алмай, сауда мамандығынан безіп, ерлерге тән инженерлік өнерді таңдағаны да соның салдары. Әсіре сәнқой әйелдерге ұқсап бетаузын бояп, құлағын алтын сырғаға, саусағын – қымбат жүзіктерге толтырып алып, сөз қуған кезекті тоғышар болудан жаны жиреніп, заман талабына орай өнерлі, өрелі қазақ қызы атануды қалаған. Бұл да, әрине, жас күнінен кеудесін кернеген асқақ романтиканың әсері! Жетпіс бес жас қабылданған металлургия факультетінде олар небәрі онақ қыз еді. Солардан бесінші курсқа бесеуі ғана жетті. Орта жолда таңдаған мамандықтан жиреніп, кейбірі оқуды тастап кетті, енді бірі күйеуге ерте шығып, балалышағалы болып, еріксіз кешеуілдеп қалды. Ал өзі? Таңатпен қол ұстасып Өскенге келді. Мамасының еркіне бақса – көк түтін буған шалғайдағы қалаға аяқ баспайтын еді. Соның да амалын ойлап тапқан Қамқаның өзі. Диплом жұмысын қорғардың алдында Таңат екеуі неке қиятын жерге барып арыз берген. Бір айдан соң некелесу актісін қолдарына алды. Сол күні Таңатты тұңғыш рет үйіне ертіп барғанды. Бүгінгідей есінде: кешқұрым кезді, көкесі үйде екен... «Ну, предки мои, повашему, әкесі мен мамасы! Мына жігіт – күйеу балаң Таңат Таубаев болады!» – деп төтесінен қойып қалған. Мамасы ойбайлап, көз жасын көлдетіп төсекке құлады. Кең кісі едіау көкесі. Балаларына ешқашанда дауыс көтермейтін. Ал қызметін осал деуге болмайды – сауда министрлігінде басқарма бастығы. Қайран әке жалғыз қызының сол күнгі өрескел қана емес, мүлдем одағай қылығын қалай ғана қабырғасы қайыспай көтерді десеңші?!.. Осы күні ойласа ұяты бетіне теуіп, кірерге тесік таппайды. Неткен дөрекілік! Еркелік емес, барып тұрған есерлік. Әлпештеген атаанасын ең соңғы қызығынан ада қылып, кенжетайын айранасыр тойлап, сүйген жігітіне ұзату үмітінен айыру?! Бірақ қайтерсің, соны ойлауға кеудені керген жастық желігі мұрша бермеді. Таңаттай арда жігіт ақылесін алып қойды емес пе. Қандай көркем еді сол кезде ол! Шашы көмірдей қара, қанша сипасаң да, тіпті сағаттар бойы ширатсаң да жығылмай үрпиіп тұратын ерекше қайратты болатын. Қасы да көзін жапқандай тым қалың еді, ұйпаланып, қалыптан тыс үлкен көзіне, табақтай жалпақ бетіне, қарасұр жүзіне ерекше сес беріп даралап тұратын. Бұған оның сырықтай ұзын бойын, жоталы кең маңдайын, толымды иығы мен денесінің шымыр да кесек бітімін, аңқылдаған қылығын қосыңыз... Иә, ол қыз атаулы бір көргеннен ғашық болғандай әсем де көрнекті жігіт еді. Әкешешесінің алдына Қамқа әлдеқандай бір болжыр, иә жер жалдаған мыртықты қолтықтап келіп, көңілдерін құлазытам деп қымсынған жоқты...

	Маңғаз едіау Кемел көкесі! Шешесі гөйгөйге басып жастық құшып жатқанда, ол жайлап басып қастарына келді де, екеуінің маңдайынан сүйді. Сонсоң серванттан шампан алды... Қайран, асыл әке! Сондағы кісілігіңді, ұстамды мінезіңді, әсіресе табиғи биязылығыңды бойыма дарытып, түптүгел алып қалсамшы. Қадіріңді білмей, еркелікке басып, есерліктің неше алуан түрін жасай беріппін ғой. Амал не? Асыл әке өмірден өтті. Оған да бірталай жыл. Ал мамасы бірер күн тулаудан соң көнгендігін еріксіз мойындап, осы жаққа жүрерде өзін оңашалап: «Не дегенмен, қызым, маладес болдың. Өзіңе тең сұлу жігітті қолыңа қондырыпсың. Байқа, көзіңнен таса қылма! Мұндай атпал жігіттерге әйелдер құлап тұрады...» – деп ежелгі ақылгөйсіген пәлсафасын айтқан. Құрық тимеген құлындай асау кезі. Беті ештеңеден қайтпаған, ерке көңілдің есер де өр шағы. Шешесінің ақылын жүре тыңдап, мырс еткенді тек. Туған босағасынан бірақ шабадан дүние алып, оның да тең жартысы конспекті жазған дәптерлер мен оқулық кітаптары болатын, Таңатын қолтықтап жолға шықты... Содан бері он алты жыл өтті. Осы қалада табан аудармай тұрып қалды. Үш мәрте қоныс ауыстырды: жастар жатақханасы, көп пәтерлі үйдің бір бөлмесі; ақыр аяғында осы күнгі төрт бөлмелі кең мекенде үшақ жан тұрады... Тұрмысына өкпесі жоқ. Үйінде тіршілікке керектің бәрі бар: астында – жүйрік машина; үстінде – сәнді киім; құлағында – гауһар сырға; саусағында – жауһар жүзік. Обалы не, Таңаттың өз басының асыл дүниеге зауқы жоқ, ал өзінің қолын ешнәрседен қаққан емес, қайда барам десе де – еркінде, өзі – би, өзі – қожа! Турист боп шет елдерге де үш дүркін барып келді. Бірінде күйеуімен, екі мәрте өз бетімен.

	Екеуінің бірақ өзара келіспейтін де кезі бар. Ұрыспайды жұрт құсап, өзара даулары да жоқ. Алайда біраздан бері араларына ала мысық кіріп кеткендей салқындық жайлап жүргенін іштері сезеді. Бұрын бар дүниені бірге ойлап, бірге шешкендей тату еді, бірбірін емеурінменақ ұғатынды. Көп нәрсеге көзқарастары түрліше екенін бертінде білді. Сол енді есейген сайын зорайып, бұрынғы бірліктің байланыс жібін үзбесе де жіңішкертіп бара жатқандай...

	Әсіресе сол Алматыға ауысу жайындағы ұзақ сонар тайталаста анық білінген. Әкесі қайтыс болғалы мамасы астанада жалғыз тұратын. Төрт ағасы облыстарда істейді, әрқайсының өз ошағы, өз қызығы бар дегендей... Әкесін жерлеуге барғандаақ шешесі Таңат екеуіне: «Көшіп келіңдер, мына даңғарадай кең үй ішіндегі бар жиһазымен сендердікі», – деген. Қамқа сондаақ ерін үгіттеуге кіріскен. Көндіре алмады. Зауыттан кеткісі келмеді. Қимай жүргендегі көрешегі – осы. Екінің бірі болса жөнау – иә директор, иә бас инженердің орнында отырса? Жоқ! Онның, жүздің бірі, бар болғаны – цех бастығы. Осы өндірісте төрт жүздей инженер бар. Күйеуі соның, қарапайымдап айтқанда, біреуі ғана.

	Директор қырына алған күні орнынан ала салады, қайтадан қоюы да опоңай. Жұмысы болса мазасыз. Таңнан тұрып цехқа кетеді, кейде төсегінен тұрғызып әкетеді. Күндіз болсаболмаса да жұмыс басында...

	Оқып жүргенде Таңат өз курсының алды болатын. Бес жылдың кем дегенде үшеуінде қосалқы стипендия алып тұрды. Бір естігенін ұмытпайтын, бір оқығанын екі қайыра қарамайтын үздік қабілет те жалғыз сонда ғана еді. Өзге жастар, ішінде өзі де бар, емтихан кезінде күнтүн көз ілмей пысықтап жатқанда, бұл конспектісін бір қарап өтіпақ бестік баға алатын. Ұстаздары оны ерекше жақсы көретінді. Академик Комаров кездескен сайын:

	«Таубаев, ғылымға келетін уақытың жетті», – деп шақырудан танған емес. Бірақ, не керек, институт бітірерде шақырылған аспирантураға ол осы күнге дейін қайырылмай келеді. Бұрнағы жылы әлдеқалай ой түсіп, екі ай әзірленіп, философиядан емтихан өткізді. Соңынан ағылшын тілін оқытатын курсқа жазылды. Амал не, осы бір кеселді пешті өндірісте сынау науқаны килікті де бәрі жайына қалды.

	Енді біліп отыр, министрліктен елеулі қызметке шақыру алып, оны да демалыстан қайтқанға қаратып қойған. Барғысы келсе сөйтер ме еді? Өзге біреу мұндай кезде демалысын соның жолына құрбан етер еді. Өзіне де айтпаған. Тіпті көңілін аулау үшін ақылдасса қайтер еді? Сірә, ақыл сұрауды қажет етпеген? ..

	Апырау, салқын көңіл араларына қашан кірді, бірбірінен сыр жасырмайтын қалтқысыз жақындықтан екеуі қашан айрылды? Рас, дүниеге таласып, иә ұсақ кикілжіңге түскен емес. Бірақ іштей ұғысып, жан сырын білісіп табысу жоқ. Сырт көзге ешбір кемтігі байқалмайтын, бүтін тұрған, сәнсалтанатты тұрмысына биязы мінездері жарасқан бақытты ұя. Ішіне үңілсең – жылуы шамалы жұқа киімдей суық...

	Қаншама бекінгенімен Қамқа жайбарақат отырып, жұмыс істей алмады. Мазасыз ой сорабынан құтылғысыақ келеді. Алдындағы жылжымалы сызу тақтасын әрліберлі қозғап, сызып отырған тетік кескініне қанша үңілсе де, көңілін қозғаған кірбеңді ұмыта алсайшы. Ішіне бір қара мысық кіріп алып, аяусыз тырнап жатқандай құдды.

	Ақыры төзе алмады. Тақтаны алдынан әрірек ысырып, дәлізге шықты. Конструкторлар бөлімі кеңсенің екінші қабатында. Директордың кабинеті де сол қатарда. Қамқа кіргенде қабылдау бөлмесі бос еді. Хатшы қыз тырнағын егеп, мейлінше зерігіп отыр екен. Қамқаны көріп қуанып қалды, қасына келіп, халжайын сұрай бастады. Сөзшең қыз сұратпайақ біраз жайтты естіртіп тастады.

	– Сұрамаңыз, тәтечка. Бәрі осында. Алматыдан келгендер де, осындағы мықтылар да. Таңертең басталған, әлі керісіп жатыр. Не боларын білмеймін.

	– Главка бастығы да осында екен ғой ?

	– Осында.

	– КатенькаҚарлығашка, – деді Қамқа, – Оңғарбаев әлдеқалай сыртқа шықса, менің іздегенімді ескерт! Байқа, басқаларға білдірмей айт.

	– Таңат Смағұловичке де сездірмейін бе? – деді хатшы қыз, жайыңызды түсінемін дегендей қылмың қағып.

	– Әрине, Катенька, сөйткенің жөн.

	Коридорға шыққан соң ғана ойына күдік кірді: «Япырау, әлгі пәлекет қыз ту талақай таласып жатыр деп нені меңзеді? Әлде сол керіс Таңаттың жауапкершілігі жайында шығарау? Мәукен бағана оны қылмысты деп салып еді. Қалайша ұмыттым? Таңаттың тағдыры, оның жұмысы осынша талқыға түсіп жатқанда селт етпегенім қалай? Таңат дегенде бұрын дүрсілдеп қоя беретін жүрегім неліктен әлгінде бүлк етпеді? Ұятты естіген елден!...» Қабылдау бөлмесіне қайта кіріп, Қарлығаштан ежіктеп сұрағысы келіп сәл бөгелді де, тағы айныды. Ұзын коридорды өрлеп, тықтық басып кете барды...





ІІ




	Сағат он шамасында басталған мәжіліске комиссия құрамынан өзге зауыттың жетекші бөлімдерінің бастықтары түгел шақырылыпты: қорғасын тазалау цехынан – технолог, механик, энергетик мамандары келген; техкеңес мүшелері де, негізгі цех бастықтары және партком хатшысы Ахмет Ақтаев та осында.

	Қашан болсын мәжілісті қысқа, тұжырымды өткізетін Варламов бұл жолы да ежелгі әдетінен айныған жоқ.

	– Купеляция бөлімшесіндегі жарылыс – біздің зауытта көптен бері болмаған төтенше оқиға. Неліктен соған жол бердік? Себебі не және кімнің кінәсінен? Бүгінгі мәжіліске министр тағайындаған комиссия қатысып отыр. Сырттан келген жолдастар мәселенің анықтанығын өз бетінше айыра жатар. Ал біз жарылыстың түп себебін ашуда бұл кісілерге көмектесуіміз керек. Кімдердің ашықауыздығынан болды бұл оқиға? Оны да айту қажет. Кінәлі екенсің – жасырғанмен жаның қалмайды, еркектерше мойындай біл, қысқасы, ашық пікірлесу болсын, – деп директор сөзін түйгенді.

	Техкеңес мәжілісі, тегінде, Дәулетовтің кабинетінде өтетін. Өйткені зауыттың өндірістехникалық шаруаларын бас инженер басқаруға тиіс. Директорге жалпы басшылық, кадр мәселесі, әкімшілік шаралары тәрізді бірегей де күрделі мәселелер жүктелген. Бірақ бүгінгі мәжіліс Варламовтың кабинетінде шақырылды. Бұл да сирек болатын жайт. Әдетте ол керек деген кісілерін топтап, иә жекедара шақырып, оңаша сөйлесетін. Сыйласа да, сықпыртса да. Бүгін шақырғаны – қыруар адам. Солардың қатарын әдейі көбейтіп, әмбе кабинетіне әдейі жинап отырғандай. Жасап отырған сесі, әлде соның артында басқадай бір қитұрқы есеп бар...

	Варламов ашық сөзге шақырғанмен кабинеттегі жұрт шу дегеннен қозғала қоймады. Тымтырыс отырып алды. Директордың қарызға бергендей үзіпүзіп естірткен кіріспе сөзі ойландырып қойған тәрізді: ағыңнан жарыл, ешнәрсені жасырмай түгел ақтар деп отыр, ал түп мәніне тереңірек үңілсең – басқа сөздің төбесі қылтиып тұр... «Сендер бұған мықтап ойланыңдар. Жарылыс өзіміздің кінәмізден болғаны күмәнсіз. Дұрыс қарамай, ашықауыздықтан тапқан олжамыз!» – дегендей. Демек, сөйлегенде қай жөнді нұсқа ету керек, түпкі нысана не? Ғылымға жабысу керек пе, әлде өзіміздің мамандарға?..

	Директор тамағын кенеп, жорта жөтелді. Ұзын үстелді жағалай отырғандар жаутаңдап бірбіріне қарасты: «Ал, қане, кім бастайды?» дескендей. Ақыры, тұстұстан бірінбірі сөзге жетелеген күбірлер естілді.

	– Ғалымдар отырғанда өндірісшілерге сөйлеп не керек?

	– Әлбетте ғылым алда жүруге тиіс.

	– Шынау, солардың ойлап тапқанын іске асырсақ болды емес пе?

	– Мәукен Оразович, сөйлейсіз бе? – деді Варламов қабағын шытып.

	– Сіздің кісілердің соңынан сөйлегенім жөн болар... – деп Құсбеков тайқып шықты.

	– Бұл кісі біздің ойымызды қорыта сөйлемек, сірә. Ғылым адамының сөйткені дұрыс.

	– Жолдастар, бұл не кекесін? Пікір айту менен емес, зауыт мамандарынан сұралып отыр, – деп Мәукен Оразович шамданып қалды.

	Варламов үстелді тықылдатты.

	– Қане, Петр Иванович, сіз бастаңыз.

	Өндірістехника бөлімінің бастығы Дронов орнынан керенау тұрды.

	– Осы деймін, электротермия пешін айтамын, қайтадан жүргелі, соған міне жылдан асса да менің түсінбей келе жатқан... Турасын айтсам, әу бастан мен өзім келіспеген бір күдік бар. Пеш үстіндегі кессондар туралы айтып тұрмын. Құсбеков жолдас өтірік демес, бұл кісілер бізге әкелген алғашқы пеш жобасында, иә соған негіздеп зауытта жасалған алғашқы қондырғыда ешқандай кессон жоқты. Солай ғой, Мәукен Оразович?

	– Әлбетте, дұрыс айтасыз.

	– Мен өзім, шынымды айтайыншы, жарылыс себебін кессоннан көремін. Неге десеңіздер, пештің төбесінде мың жарым, кем дегенде бір мың үш жүз градус қызу ұстаймыз. Соны білмегендей үстінен су жүргіздік...

	– Кессон – төбені суыту үшін қойылған қорғаныш, – деп дәлел айтты Таубаев.

	– Әлбетте, келісемін, – Дронов басын изеді, – Бірақ мен ту басындаақ сізге ескерткемін: «Күшті қысыммен айдалған су бір жерден ағытылмай тұрмайды, күндердің күнінде содан опық жейсің» деп... Мың градустан астам жойқын ыстыққа металл қалпақтан кездейсоқ шыққан су лақ етеді кенет. Не болмақ? Әрине, күшті жарылыс!..

	– Дәлел айтыңыз, – деді комиссия бастығы.

	– Дәлел алдыңызда жатыр, – Дронов үстел үстінде қаттаулы тұрған фотоларды нұсқады. – Кессон табақтың сауы жоқ, бәрі бірдей бүлінген.

	– Петр Ивановичке менің сұрағым бар, – деді Таңат, – сіз, сірә, кессонның барлық секциясының бір мезгілде бүлінбегеніне келісетін шығарсыз?

	– Әлбетте.

	– Олай десеңіз, солардың қайсысы суды «рұқсатсыз» ағытқанын көрсетіңіз...

	– Бұл мүмкін емес, Таубаев. Өйткені күшті жарылыс барлық кессонды бір мезгілде құртқан. Енді солардың қайсысын мынау пәленің басы деп түстейміз.

	– Рақмет, қанағаттанарлық жауап естідім.

	– Менің айтарым осы, – деді Дронов директорға жаутаңдай қарап. – Мәселе мейлінше анық. Кессонды сыпырып тастап, бұрынғы конструкцияны қайта қою керек.

	Жұрт бұған жапатармағай шулап қарсылық білдірді.

	– Төбені немен қорғаймыз?

	– Сөз емес.

	– Күшті жалын шыдатпайды.

	– Еріккеннің ермегі. Ойыншық шаруа.

	Қолын шошайтқан Таңат орнынан көтерілді. Салқын тиген бе, даусы қырылдап қалған. Сөйлерден бұрын бірер мәрте жөткірініп, тамағын кенеп алды.

	– «Купелинаға» кессон қою идеясын ұсынған мен едім, – деді ол өзіне аңтарыла қараған көпшілікті бір шолып өтіп, – Біз бұған еріксіз бардық. Біле білсеңіздер, мұны бізге өмірдің өзі үйретті. Өйткені қосымша суытусыз төбені сақтау қиынға соқты... Әлгінде менің ғалым әріптесім Мәукен Құсбеков «әлбетте» деп, Дронов жолдасты қостап, жарылыс құпиясының опоңай табылғанына қуаныш білдірді. Артық болмас, жолдас Құсбеков, тағы бір мәрте «әлбетте» деңіз. Кессон қойылғанша осы пештің төбесі бізге не істемеді, соны ай сайын жаңартып отырғанымыз есіңізде ме?

	– Әлбетте, – деді Мәукен еріне күңк етіп.

	– Қадірлі Петр Ивановичтің бұл мәселені ұмытқысы келгенімен төбеден көрген бейнетім менің жадымда, жолдастар. Ал кессон қойған соң пеш біржарым жыл тоқтаусыз жүрді. Әрине, басқадай ұсақтүйек себептермен тоқтағанын есепке алмасақ. Үнем бе бұл? Үнем. Қаншама материал, қымбат кірпіш үнемдедік! Бәрінен де бұрын техникалық жөнінен өтемөте дұрыс амал болды. Сол себепті Петр Ивановичке ұнамады екен деп кессоннан қорқып, одан бас тартуға мен үзілдікесілді қарсымын. Ал кессонның бір, иә екі секциясының кенет жарылып, су төккеніне тіпті де сенбеймін.

	– Таубаев, сенің өзіңе бір сұрақ? – деді Варламов көзілдірігін қолына алып, әлдекімге шүйілерде өстіп, көзәйнексіз қадала қалатыны мұндағы жұртқа түгел мәлім. – Кессонның біреуіне ақау түсіп, су кеткен болса, айталық, шынында солай екен деп сенейікші. Сондай жағдайда пештің жарылысқа ұрынуы мүмкін бе?

	– Әбден, – деді Таңат директорға тура қарап, ешнәрседен тайынар емес, бұл да ерегес іздеп тұрғандай. – Меніңше, бұл – бірінші курстың студенті ойланбай айтатын мейлінше қарапайым дүние, Николай Исаевич...

	– Тамаша айғақ, Таубаев. Бірақ бірінші курстың студентіне таныс қарапайым жайтты сенің білмей, иә түсінгің келмей, қырсығып тұрғаныңа таңмын.

	– Жарылыстың шын себебін іздеу. Сөзімді бұрмаламаңыз, Николай Исаевич.

	Варламов қолындағы көзілдірігін үстелге сылқ тастай салды. Көзәйнектің шырт еткен дыбысы естілді. Директордың долы мінезінің хабаршысы бұл. Шық еткені. Енді оның артын күт. Қазір ме, сәл кейінірек пе, қолын үстелге сарт еткізеді де, екіленіп, еліріп тиседі. Мықты болсаң, шыдап көр сол кезде. Кабинетте отырған жұрттың бәріне бұл таныс қылық. Осында отырғандардың үлкені де, кішісі де талай рет көрген, басынан кешкен. Ең жақсысы – оның кәріне ұшырамау. Кәрі долы білгенін істеп тынады. «Сен сондайсың, артық мінездер жасайсың!» – деп оны тоқтататын бұл қалада бір жан жоқ.

	– Сонымен, Таубаев жолдас, пікіріңізді тұжырымдайық... – деді басқарма бастығы Таңатқа шұқшия қарап. Соныменақ Жарылқасын досына: «Өнімсіз даудың керегі не?» – дегендей ескерту жасаған сияқты. – Жарылысты неден дейсіз?

	– Мұны мен білмеймін.

	Бірекі адам оғаштау үнмен мырс етті. Әжуалап күлгені анық.

	Әрең тұр екен, Таңат та аяқастынан шық ете түсті.

	– Кейбір жолдастар үшін күлкілі жағдайда тұрғанымды сезсем де шыным бұл, – деді ағынан жарылып, – біржарым жыл бойы электротермия пешінің жапжақсы жұмыс істеп, жарылқап тұрып, тап кеше, ойдажоқта күлталқан болған себебін мен білмеймін. Мен үшін бұл шынында да жұмбақ құбылыс... Осында ғылыми институттың ноян өкілдері отыр, менен гөрі тәжірибелі, білікті мамандар бар. Бәлкім, оларға мұның құпиясы мәлім шығар. Ал маған бұл – түндей қараңғы, әзірше беймағлұм гәп...

	Таңаттың жүрекжарды сөзінен кейін ешкім суырылып шыға қоймады. Кең кабинет тарылып кеткендей. Мәжілістің өрісі қысқарып, берекесі кете бастады. Соны сезіп, дағдарыс жағдайды өзінше түзеткісі келді білем, бас инженер орнынан тұрған. Еріксіз тұрғаны алғашқы сөзіненақ белгілі болды. Біресе Дроновты, біресе Таубаевты сынап бұлталаққа салып тұрды да, ақыр аяғында:

	– Осы пештің газ соратын көмейі маған ту бастан ұнаған емес. Біріншіден, тым жіңішке. Екіншіден, ваннадан ұшқан мырыш бу әрдайым кептеліп қалады. Оны тазалау да қыруар бейнет. Әмбе сол газ жүретін ауызды тарылтып, режімді бұзады...

	– Сонда сенің айтпағың не? Бұлдырлатпай турасын естіртсең жаның шыға ма? – деп директор дүрсе қоя берді.

	Дәулетов қипақтап қалды.

	– Меніңше, тар көмейде кептеліп қалған мырыш қатпалары ваннаға үзіліп түсіп, қысымды жедел көтерген. Бәлкім, көмейді біржола бітеп тастаған.

	Бұл пікірге ешкім таласқан жоқ. Тымтырыс тыңдады. Сірә, Дәулетовтің әр жерге бір омбылап, ақыры иен далаға лағып кеткенін түсінген...

	– Отыр, Жан Дәулетович, – деді Варламов ақырын ғана.

	Кабинетті тағы да тыныштық жайлады. Талқылау осымен бітіп, бұдан әрі сөз жарыстыруға ешкімнің зауқы бармаған тәрізді. Анығында жартымды ештеңе айтылған жоқ. Тартыс басталмай жатып сөнді. Соның емінеркін өрістеуіне мына кабинетте жағдай да жоқ сияқты. Шиыршық атып, іштей жиырылып Варламов отыр. Әлдеқандай есеппен Оңғарбаев та мәселенің артын тосқандай. Барометр тілі қалай ауады дегендей сақтықпен жұрттың аужайын аңдып ғылым өкілі Құсбеков те суырылып шыға қоймады. Лауазымды үшеуі өзара аңдысып, бірінбірі бағып отырғанда, басқа жұрт бет тырнасып қайтсін – зеріксе де қозғалар емес, тіпті мүлгуге түскендей...

	Сірә, марғау үнсіздік шыдамсыз Лаврушиннің төзімін жұқартты білем, бір мезетте орнынан атып тұрсын. Мәукенмен ол қатар отырған. Бастығы қапыда қалды. Мана мәжілістен бұрын:

	«Сөзге асықпа, әуелі өндіріс адамдарының пікірін тыңдайық. Айтарымызды ақылдасып, үзілістен соң бірақ естіртерміз», – деп қайрап кірген. Амал не, желөкпе мінезін ескермепті. Жұрт құсап сыпайылық сақтап сөз де сұраған жоқ, орнынан тұрған беттеақ лепіре жөнелді... «Бүлдіреді қазір, – деп өкіне ойлады Мәукен, – ақжүрек шіркін балпылдап тұрып ойындағысын түгел ақтарады.

	Бар кінәні өзіне алады, бізден болды, ғылымның шалалығы дейді. Қап, бекерақ ерткен екенмін!?..»

	– Меніңше, Таңатик, сен өте дұрыс айттың.

	– Таңатик емес, Таңат Смағұлович, – деді Мәукен ақырын ғана Лаврушинді шынтағымен қағып. Өзінше жасаған ескертуі еді. Лаврушин онысын керісінше ұқты.

	– Иә, ғапу етіңіздер, түзету жасаймын, Таңат Смағұлович, – деді ыңғайсызданып қалған ғалым. – Мен оны әрдайым солай деуге үйреніп кеткенмін. Біз бірге оқыдық...

	– Мұның бүгінгі мәселеге қатысы жоқ, Геннадий Сергеевич, – деді шыдамсызданған басқарма жетекшісі де сөзге араласып.

	– Жоқ, Жарықбас, тіпті де олай емес. Қатысы бар, болғанда қандай! – Лаврушин одан әрман өзеуреді. Әлгінде ғана тымырайып отырған жұрт жапатармағай қозғалақтап, бірбіріне жымия қарады. Жарылқасын «Сені қайттім енді?» дегендей боп саусағын әрліберлі созғылай бастады. Мәукен де шыдамай Генканы тізесінен қақты. Тіпті туфлиінің ұшымен байғұстың аяғын аяусыз мыжғылағанды.

	– Құсбеков, тыныш отырыңыз, өз пікірімді ашық айтуға менің қашанда қақым бар. Біле білсең, біз қазір мәселенің мәнжайын ұғуға жиналып отырмыз. Емінеркін пікірлесіп, жарылыстың шынайы себебін табуға тиіспіз. – деп салды Лаврушин, – солай емес пе, жолдас Варламов?

	Лаврушинді директор бұрыннан білетін. Білімі ұшан теңіз, әмбе аса өнерлі азамат. Бір нәрсені шұқшия іздесе, содан бірдеме шығарғанша тынбайтын өлермендігі ғажап. Сөйлей қалса, кімді болсын биік лауазым, иә сапсиған сақалына қарап, әр сөзіне қарауыл қойып, кірге тартып тұрмайды, ойындағысын ақтара салатын ашық адам. Дәл қазір оған не десін, Николай Исаевич сәлпәл езу тартып:

	– Сөйлеңіз, Лаврушин. Сіздей білгірді кім бөгей алады, – деді – Қане, бастаңыз!..

	Геннадий Лаврушин бұл сөзге едәуір желпініп қалды.

	– Естеріңізде болар, осыдан алты жыл бұрын пештің құтыханалық шағын моделін әкеп, бас инженердің кабинетіне қойғанымызда, сіздердің барлықтарыңыз да соны бүгінгідей жамырай күліп қарсы алған жоқ едіңіздер, – деп салиқа сөзге көшті. – Қайта осыдан не шығар дейсің, институт қызметкерлеріне үштөрт жылға ермек табылды, бірдеңе істеп жатқандарына сылтау дегендей сенімсіз шырай білдіргенсіздер. Сол күні бізге сеніп, шын ниетпен құптаған бір ғана Таңат Таубаев болатын.

	– Өйткені сіздер бес жыл бірге оқыған дос адамсыздар ғой, – деп қалды біреу.

	– Сіз өйтіп мені кекетпеңіз, жолдас, мәселе онда емес. Таубаев мұны маған дос болғандықтан емес, жаңа пештің өзіне ауадай қажет екенін түсінгендіктен қолдады...

	– Геннадий, қойсаңшы, не айтпақсың – соны естірт! – деп Таңат та ескерту жасады.

	Лаврушин қылп еткен жоқ, өз бетінше жоси берді.

	– Сонымен, пеш сынауға қабылданды. Бірақ бірден жүрген жоқ. Турасын айтқанда, алғашқыда өнім бермей қойды. Жұрттың бәрі оған күлетін болды. Ешкім де іс шығады деп сенген жоқ. Сену қайда, өзге түгілі өзімнің тікелей бастығым Құсбеков те одан біржола безіп кетті. Міне, нақ сол кезде мен цех бастығымен достығымның пайдасын көрдім. Рас, Таңат екеуміз бұл жайында қаншама керістік. Бірақ қаншама жанжалдассақ та біздің адамдарды Таубаев цехтан қуып шыққан жоқ. «Купелинаға» сенімін жоғалтпады.

	– Әрине, қолында министрдің бұйрығы отырса!

	– Сөз емес, – деді Лаврушин сөз қыстырған инженерге жалт қарап, – талайталай ғылыми жаңалықтар пәрменді бұйрық, ресми қарарларға қарамастан тартпаның қуысында ұмыт болған...

	– Сіз, Лаврушин, көкебас, әлі де ертек айта бересіз бе, әлде түбегейлі мәселеге көшесіз бе? – Варламов ғылым өкіліне түйіле қарады. Сірә, шыдамы түгесіліп, жүйкесі де жұқара бастаған тәрізді. Көзілдірігін киді де әйнегінің шытынағанын көрген соң, бұрышқа лақтырып жіберіп, тартпадан басқа біреуін алды.

	Лаврушин бұл жолы да айылын жиған жоқ.

	– Ақыры тырбаңдап жүріп, пешті жүргіздік. Бірақ сор бейнеттен құтылған жоқпыз. Соңғы кезде ол тым жақсы істеп кетті, көңілдегіден де асып түсті. Меніңше, бүгінгі қырсықтың кезігіп отырғаны да содан. Иә, иә, пештің тым жақсы істегені оған залалға шықты. Өскен зауыты одан қыруар пайда көрді. Кем айтқанда, соңғы жылда – бір миллион сом! Ал сіз, ғапу етіңіз, қадірлі Николай Исаевич, ертек айттың деп мені жазғырасыз…

	– Лаврушин, қымбаттым, біз оны білеміз. Сіз бізге пештің бүгінгі зиянын айтыңыз, адамдар жарақатын.

	– Менің де айтып тұрғаным осы – пештің тым жақсы істей бастағаны... Оны енді мақтаушылар көбейді. Осы пештің өмірге келгеніне септігім тиді, кіндік шеше, өкіл әке болдым деушілер молайды. Жожоқ, мені дұрыс түсініңіздер. Таубаев екеумізге жолжөнекей қосылған жолдастардан мен абыройатақ қызғанып тұрғам жоқ. Бәрінің де еңбегі сіңді, қыруар мәселелердің соңғы кезде тым оңай шешіліп, тезірек жүзеге асуында олардың көмегі өлшеусіз. Бірақ, нақ сол жолдастар, жасырып керегі не, пендешілік жасап, бұл игілікке зиянын та тигізді.

	– Сіз осы нені ежіктеп тұрсыз?

	Варламовқа жалт қараған Лаврушин күмілжіп қалды. Әлденеден қымсынған тәрізді. Көмек сұрағандай Мәукенді түрткен. Бірақ оны партком хатшысы демеді.

	– Жолдастар, сабыр етіңіздер, – дегенді Ақтаев. – Бұл жерде, сірә, қызбалық жасау жәрдем етпес. Әмбе әлгінде айта қойғандай пікіріміз жоқ сықылды еді. Сондықтан Лаврушин жолдасты тыңдайық.

	Манадан бері ол үнсіз отырған. Осы зауыта еңбек жолын бастап, әлденеше жыл цехта істеген инженерметаллург. Парткомға өткен конференцияда сайланған. Өндірістік тәжірибесі жеткілікті болғанмен партия жұмысында бұрын істемеген жасаң хатшы. Сонсоң ба, оның мына сөзі, әсіресе адуын директорды қақпалап, жұрт көзінше ескерту жасауы – осында отырған көпшілік үшін мүлдем тосын қылық.

	– Зияны тиді дейтінім – пешті біз тым аз сынадық. Оның технологиялық режімін толық анықтамай, өндіріске өткізіп жібердік. Не үшін, неге асықтық?

	– Сонда сіз, Лаврушин жолдас, біржарым жылды аз уақыт дейсіз бе? – дегенді бас инженер.

	– Біржарым емес, алты жыл деу керек дұрысы, – деп оны Дронов та қостады.

	– Аз болғанын, меніңше, кешегі төтенше оқиға дәлелдеп берді.

	«Купелина» – сіздер үйренген ежелгі күйдіру, шарпу, иә балқыту пештері емес. Бұрын сіздер күшті жалынмен ғана айқасатын едіңіздер. Енді оған күшті қысым қосылды. Демек, технология режімі қиындады. Олай болса оны ұзағырақ сынау керекті...

	– Сонымен, тоқетерін айтқанда, біздің қателік – пештің аз сыналып, тезірек өнім бергенінде болған ғой. Жарылыс та содан туған! Сөзақ!...

	– Бекер күлесіз, қымбатты Николай Исаевич, – деді Лаврушин кенет шытынап. – Ал мен сізге мәселенің турасын айтайын: аварияны жасаған Таубаев емес – сіз! Пешті өндіріске қабылдау жөніндегі асығыс бұйрығыңыз. Неге асықтыңыз соған, бұл пешке не үшін қамқор бола қалдыңыз? Оны да білеміз...

	– Әй, шырағым, не сөйлеп тұрғаныңды ойланып айтсаң қайтеді?

	– Менің айтып тұрғаным – әрине, жарылыстың қосалқы себебі. Ал соған тереңірек үңілсек – шынын айтуым керек: менің қымбатты досым Таңат Таубаевтың да бұл істе аса білгір инженер болмағанын ескертуге тиіспін...

	– Жетістірді!

	– Бұл кісі солай, ешкімді де аямайды.

	– Кешеден бері мен купеляция бөлімшесінің ауысым мастерлері жүргізген бақылау журналын мұқият қарап шықтым, – деді Лаврушин Жарылқасынға құздия қарап, – сіздер пештің бүлінген орны мен цехтың көржерін шұқылаумен болдыңыздар. Құдды бір қаусап жатқан темірлер бірдеңе айтатындайақ. Ал мен, ғапу етіңіздер, қағаз кемірдім. Менің ойымша, жарылыстың түп себебі – сонда, журнал бетінде сайрап тұр...

	Лаврушин енді асыққан жоқ. Әлгінде ғана өзін әжуалап, өзара күбірлесіп отырған инженерлердің кенет тынып, өзіне зейін қоя қарағанын сезген соңақ, салбыраңқы танауы делдиіп, шегір көзі қызара түсіп, әлденеге масаттанғандай шырай аңғартты. Шетшеті ақжемденіп тозыңқыраған былғары папканы ашып, қалталарын ақтарып тұрды да, бірнеше парақ қағаз суырып алды.

	– 12 ақпан күнгі ауысым инженерінің бақылауын оқимын:

	«Купелинадан» екі мәрте мырыш ағыздық. Жемдеуді тоқтатып, көмейін метал өзекшелерден тазарттық. Қызу аздап төмендеді, кенет шлак ваннасынан әлдене шытырлағандай болды. Кесоннан су тамған жоқ. Не себептен шытырлағаны белгісіз?..» 27ші ақпан күнгі жазу: «Пешті суынып тұрған күйінде қабылдадым. Шикізат берілмегеніне екі сағат өтіпті. Кенет әлдене гүрсілдегендей болды. Судың қысымын тексердік. Қалыпты. Электродтар да токтан алынған. Ал пештің қызуы кенет көтеріліп кетті. Ваннадағы металл жан біткендей толқып жатыр...» 15 мамыр күнгі жазу:

	«Ауысым қалыпты өтті. Төтенше ештеңе де болған жоқ. Бірақ электротермия пеші екі рет қатты гүрсілдеді, құдды адамның күрсінгеніндей. Сөйтуінің себебі не екен?..» 7ші тамыз күнгі жазу: «...Пеш тағы да гүрсілдеді. Көбіне ол шикізатпен жемдеуді тоқтатып, суытуға қойғанда осындай «мінездер» көрсете бастайды...» 12ші желтоқсан күнгі жазу: «Жемдегішті жөндеп жатыр едік, әлдене пеш түбінен дүрс етті. Сасып қалып, қаша жөнелдік. Бекер қауіптеніппіз, ештеңе болған жоқ...» Биылғы 27 қаңтар...

	– Бәлкім, Геннадий Сергеевич, соның бәрін оқу қажет болмас, – деп шыдамсызданған Дәулетов ғалымның сөзін бөлді.

	– Иә, жөн сөз, бәрін оқу қажет емес. Өйткені солардың айтары – негізінде бірақ жайт. Пештің жұмбақ гүрсілдеуі қақында... Байқаған боларсыздар, қандай жағдайда ол гүрсілдейді? Тоқтаған уақытта, иә қайта жүрген кезінде. Енді мастер Сағитовтың кешегі түсіндірмесін оқып көріңіздер. Ол да пештің уақытша тоқтатылған соң жарылысқа ұшырағанын жазады. Демек, бұрынғы гүрсілдеу мен кешегі жарылыс арасында тікелей байланыс бар…

	Лаврушин қостау күткендей жанжағына бір қарап алды.

	– Сірә, уақыттарыңызды біраз алдым білем, ғапу етіңіздер, енді үш минутта аяқтаймын, – деді кінәлі пішінмен.

	– Біраз емес, тура бір сағат!

	– Мейлі, сөйлесін. Негізгі түйінге жаңа түсті.

	– Сөзінің жаны бар.

	– Сөйлеңіз, жолдас Лаврушин, – деді партком хатшысы, – тек жинақтап айтыңыз.

	Лаврушин графинге қолын созып, су құйып алды. Сонсоң Таубаевқа бұрылып:

	– Таңатик, саған да ренішім осы арада айтылуға тиіс, – деді байыппен, – Құдайау, неше жыл «Купелинаны» күзеттің. Сонда сен салауатты инженер бола тұра, пештің «күрсінугүрсілдеуіне» неге назар аудармағансың? Қалайша көрмегенсің?

	– Мен ғана емес, Геннадий Сергеевич, оны өзің де күзеткенсің.

	– Жөн сөз, мен де кінәлімін. Бірақ мен Өскенде былтырдан бері болғамын жоқ. Ал ол кезде жұмбақ гүрсілдеу жүйелі түрде байқалмағанды. Зауытқа келіпкетіп жүргендер бұл туралы маған айтқан емес, мына отырған бастығым Мәукен Оразович те...

	– Сөзіңді түйінде, – деп қалды Мәукен.

	– Тұжырымдап айтқанда, – деді Лаврушин, – ауысым журналын мұқият зерттеу маған бір ғана қорытынды жасауға мүмкіндік беріп тұр. Жарылыс құпиясы, меніңше, кейбір жолдастар айтқандай, кессоннан су кетіп, иә мырыш кесектерінің ваннаға құлауынан емес, пештің тоқтаған, иә жүрген кезінде әлдеқалай бір жұмбақ құбылысқа ұшырауында жатыр. Ол қандай құбылыс? Мұны мен білмеймін. Білу үшін оның табиғатын әлі көп уақыт зерттеу керек...

	Кабинеттегілер біразға дейін тымтырыс отырып қалды. Ұзақтау сөйлесе де Геннадий Сергеевичтің жұрт көңілін өз пікіріне иландырып тастағаны даусыз. Анығында оның ашықжарқын мінезінде, табиғи момын қалпында адамды өзіне еріксіз тартқандай сүйкімділік те болатын. Бүгін де ол ежелгі қалпынан айнымады. Ешкімге жалтақтап қарамай, ойындағысын қалтқысыз ақтарды. Сөйтіп тұрып жұртты еріксіз ойландырғандай иланымды ой қозғады.

	– Маған рұқсат етіңізші, Николай Исаевич, – Құсбеков орнынан тұрды. – Менің ғалым әріптесімнің кейбір оғаш қылықтары сіздерге бұрыннан мәлім. Оны әлгіндегі ұзақ сонар, әрі қымқиғаш сөзінен де байқаған боларсыздар. Меніңше, бұл жолы Геннадий Сергеевич қиялдап тұрып, далаға лағып кетті...

	Кабинеттегілер әлденеге ыңғайсызданғандай Лаврушинге қараған. Геннадий Сергеевич болса ештеңе естімегендей үнсіз маңқиып отыр.

	– Мысал келтірейін, – Мәукен енді даусын көтере сөйледі, – әлгінде ол цехта аз болғанын, көбіне қағаз кеміріп, кабинетте отырғанын мақтана айтты. Сондағы тапқаны не? Оншақты күнгі жазбалар. Пештің түсініксіз «гүрсілдеуге» түсіп, режімнен тысқары бұлқынуы оған оғаш көрінген. Қайталап айтайын, «Купелина» соны оншақты мәрте, онда да қас қағымдай қысқа мезгілде көрсеткен. Егер солар рас болса, журналдағы жазуларға шүбәсіз сенсек?.. Мейлі, солайақ болсын, 365 күн, оған жарты жыл, яғни 182ні қоссақ 547 тәулік. Демек, электротермия пеші, содан он күнді шығарып тастағанның өзінде, 537 тәулік қалыпты режіммен жұмыс істеген, қыруар өнім берген. Яғни әлгіндегі он тәулік пеш үшін соншама мәнді емес. Сонсоң, жолдастар, адам сықылды күрсіну деген не сөз? Қайдан шыққан термин? Меніңше, ғылымға ешбір қатысы жоқ, киіз кітаптан келген кездейсоқ сөз. Қысқасы, ұшқары ойдан туған, шалағай білімді цех мастерлері ойлап шығарған орашолақ пайымдау. Міне, солай, жолдастар!

	Сондықтан мен Геннадий Сергеевичтің ұшқары мәлімдемесін еске алмауларыңызды өтінемін. Өндіріске әлдеқашан қабылданған, өндірістік сынақтан баяғыда өткен қондырғыны қайыра зерттеуге қою жөніндегі оның ұсынысы да ғылыми пайымдаумен айтылған түйін деп білмеймін. Жауапсыз мәлімдеме, ешқандай логикасы жоқ сөз! Мұны мен ғылым докторы ретінде һәм өздеріңізге беделқадірі жақсы мәлім, Одақтағы аса ірі металлургиялық ғылыми зерттеу институты ұжымының атынан, оның үстіне Геннадий Сергеевичтің тікелей бастығы ретінде де айтып тұрмын...

	– Бірауыз сөз? – деп Лаврушин көтеріле беріп еді.

	– Отырыңыз, Лаврушин, – деді Варламов қабағын шытып, – Әлгінде бір сағат сөйледіңіз, жетеді. Отырыңыз!

	– Ғапу етіңіз, ғылыми әріптесім сөзімді қиынсыз бұрмалап, әрі соншама қорлап тұрғанда, ғапу етіңіз... – деп Лаврушин де қасарысып тұрып алды.

	– Генка, отыр, – деп күбірледі Таңат.

	– Геннадий Сергеевич, сабыр етіңіз, – деп партком хатшысы да басу айтты.

	– Николай Исаевич, мұныңыз әділдікпен мүлдем қиыспайды. Менің аргументімді тыңдамай, мәжілісті қалайша жалғастырасыз? – деп салды қызбаланған Лаврушин ақырында, – Мұның аты – допты бір ғана қақпаға тебу! Ғылыми ақиқат сыңар езу үстемдікпен шешілмейді!..

	Тыңдап отырған жұрт ернін тістеді. Қайсыбіреу қызық күткендей таңдана қарасты. Шырпыдай тұтанған Варламов кенет үстелді жұдырығымен тарс еткізсін.

	– Жетеді! Жетеді мылжыңдауың Лаврушин! Бұл сізге доп тебетін футбол алаңы емес, өндірістік мәжіліс...

	Лаврушин қапелімде сасқалақтап, жанжағына алақтап бірер мәрте ұмсына қарады да, сылқ отыра кетті. Мінезі қандай аңғал, қапысыз ашық болса – көңілшектігі де сондай қалтқысыз еді. Қатты айтқан сөзді кек тұтып, іпілезде бұртия қалатын. Қазір де ақсары жүзі қыпқызыл бояқтай боп, қаны бетіне теуіп шыға келді, тершіп те кетті. Осылайша жарты минут, бәлкім, одан сәл ұзағырақ мерзім өтті. Кабинеттегілер тыныштықты бұзуға қорыққандай тымырайып үнсіз отыр. Тек әлдекімдердің қапырықтан тұншығып, танауларының пысылдағаны естіледі. Варламов та әлгіден соң тұтыққан кісіше сілейіп, тымтырыс отырып қалғанды...

	Ғалым кенет әлдене ойына түскендей, орнынан жайлап тұрды да:

	– Сөзден тыйсаңыз, Николай Исаевич, бұл кабинетте енді бір минут та қала алмаймын! – деді жайбарақат қана – Тіпті жөн! Рақмет! Барыңыз! Тап қазір! – деп айқайлады директор.

	Мұндай қылықты Лаврушиннен ешкім күткен жоқты: жұрттың бәрі оны жуас, айтқанға көнгіш, еркі өзінде жоқ, жігерсіз жан деп ойлайтын; ал қазір?... Қағаздарын асықпай папкасына салды да, кабинеттен шығып кетті.

	Зауыт инженерлері үшін бұл тосын оқиға! Қабағымен қар жауғызып, қаһарымен ашық күнді бұлтқа орап жүрген адуын Варламов басқарып отырған мәжілісті тастап және оны көп алдында масқаралап – нақ осылай ашық түрде шығып кету? Жожоқ, ол көрмеген, көтермейтін іс! Осында отырған цех, бөлім бастықтарының кейбірі мәжілістен рұқсатсыз кету түгілі, Николай Исаевич шақырған жиынға бір минут кешігіп келуден де сескенеді. Өйткені кешігем деп талай рет ақ сорпа болған. Тәртіпталабы сондай, мінезі ерекше қытымыр кісі бұл. Бір жағы ауыр өндіріс, сансалалы күрделі шаруашылық болған соң сондай мықты қол, темірдей тәртіп те керек. Мұндағы жұрт оның көлденең көзге оспадар көрінетін оғаш қылықтарын елемеуге баяғыда көндіккен. Көбіне көрмегенсіп, білмегенсіп жүре беретін. Талай жыл Өскен зауытына бірегей басшы боп, сөзі мен ісіне қарауыл қоймай, ойына келгенді бөгеусіз істеуге Варламов та дағдыланып алған. Себебі бәрін де ол жұмыскер мүддесі үшін жасаймын, өндірістің қамы деп ақтайтын. Шынында да солай. Тау қойнауындағы сауна, дирекцияның жайлау үйі болмаса – өзі үшін жасап отырған ешқандай да ерекше жағдаяты жоқ. Тәулігіне он екі сағат цехтан шықпай жұмыс істейді. Отанға ділгер металл беремін деп жанын жалдап, өзін ғана емес, сол үшін өзгелерді де қинап, күнді түнге жалғап жүрген еңбекқор сабаз. Металл болғанда қандай! Анаумынау теміртерсек емес – тонналаған қорғасын, мырыш, кадмий, қара мыс қорытпалары! Пұттаған алтын, күміс, платина! Түйіп айтқанда, бүкіл Одақтың бағалы металдар қорының сүбелі үлесін уысында ұстап отырған дөкей! Сонсоң да Варламовтың сөзі – алтындай салмақты да қымбат! Сондықтан да ол өзін өзгелерден даралап, тым жоғары ұстайды.

	Варламов бұрынғыдан бетер түтігіп кетті. Қарасұр жүзі өрттен шыққандай түнеріп, аласа бойы бірақ уыс боп бүрісіп қалды. Зауыт қызметкерлері ғана емес, оның алдында институт адамдары да құрдай жорғалап тұрады. Өйткені олар да үнемі сұрап келеді. Сұрағанын алса – жұмысының жанғаны. Варламов құласа бірақ құлайды, ол – ірі істің адамы. Жүз мың, екі жүз мың сомды лақтыра салу – оған сөз емес. Көңілі қаласа – экспериментіңді бес жыл істеуге еріктісің, барлық жағдайды жасайды. Қаламаса бұл зауытта бес күн де тұра алмайсың. Айдайды да шығады. Арызданып қайда барасың? Одақтық министрдің өзі мереке сайын телефон соғып, қолтығына алып отырған қадірлі кісі!..

	– Кім сөйлейді? – деді директор.

	Ешкім белсеніп тұра қоймады. Қолайсыз жайт жұрт көңілінен жуық маңда тарқар емес. Әлде Лаврушинге деген іштей ризалық, соны осылайша үнсіз отырып қостау ма?..

	– Он минутке үзіліс!

	Зілмауыр жүк иығынан түскендейақ кабинеттегі инженерлер қуана тұрды.





ІІІ




	Жарылқасын Қамқаны жұмыс аяқталар қарсаңда іздеді. Конструкторлардың еншісіне тиген бөлме кеңседен гөрі, жо

	ғарғы оқу орнының дәріскер залына көбірек ұқсайтын. Жарығы мол кең жайда отыз қаралы үстел сап түзеп тұрады. Бәріне де сызу станогы орнатылған. Тақталар үстел иесінің бойына қарай биіктеп, иә аласаратын тетікпен жабдықталған. Әр үстелде бірбір конструктор отырады. Әрқайсысы технология жүйесіне орай маманданған.

	Есіктен дабырлап сөйлей кірген Оңғарбаев жыпырлаған көп үстелге еңкейе түсіп, кейбірі етпеттей жатып алған өңкей бір ақбурыл, көкбурыл, қара, жирен шашты бастардан Қамқаны бірден айыра алмай, қалт тұрып қалды. Барлығының да үстінде көк халат, ұзындықысқалы шаштарынан ғана әйелеркегін айырғандайсың.

	Кенет ол төрдегі үстелдің бірінен бері шығып, күлімсіреген шырайда өзіне жақындап келе жатқан Қамқаны көрді. Оның да үстінде сусылдаған көгілдір саржы халат. Жеңіне қызыл матадан бүрме ұстаған. Бұл болса барлық сызушылардың әдеті. Үнемі тақта құшақтап талмай отыруға қол, көз, бел шыдаса да, сызу тақтасына дамылсыз үйкелеуден киіміңнің жеңі төзбейді. Жеңдегі бүрме киіміңді қорғайды, әрі тазалыққа да сеп.

	– Сәлем, сәлем, қымбатты дос! – деді Қамқа анадайдан еркелей тіл қатып.

	«Сайтан келіншек әлі келбетті! Үстелдер арасындағы тараң жолда да қаздай мамырлап сұлу басып келеді. Құдды билеп келе жатқандай. Біздің Сәлима кең көшеде де атқа мінгендей одыраңдап жүреді. Ал Қамқаның үні де наз, жүрісі де наз...» – деп ойлады Жарылқасын, неге сөйткенін сезген жоқ, өзөзінен басын шайқап.

	Екеуі кең залдың ортасында жолықты. Қол алысып, амандық сұрасты. Көптен бері бірінбірі көрмегенді. Соған да қуанғаны албыраған жүздерінен білінгендей.

	– Ал келдім ғұзырыңа құлдық ұрып.

	– Шақырмасам ғой, келмейсің. Мықты әкім болған соң біздей шет қонып, жырақта жүргендерді менсінбейсіңдер.

	– Алдыңа келгенде атаңның құнын кеш деген. Ал қайда қабылдайсың?

	– Бері жүр, бастықтың кабинеті бос.

	Екеуі залды қақ жарып өтіп, бас конструктордың кабинетіне кірді.

	– Үйге емес, кеңсеге шақырғаныма ғапу ет, Жарылқасын, – деді Қамқа жайғасып отырған соң. – Бұл үшін айып төлеуге әзірмін. Бүгін келсең де шайың әзір.

	– Жә, ақталмайақ қой, сараң емесіңді білемін. Әуелі өзіңнің жайкүйіңді естірт.

	– Мәукеннің тілімен көркемдеп айтсам – «Бес!», көрмеге тұрғандай сыптығыр қалпымдамын, тіпті қартаймаған келбеттемін.

	– Мәукен пысықтың ежелгі лепірмесіне сенбеген сияқтысың ғой. Меніңше, бұл жолы ол аса қателеспеген... – деп Жарылқасын биязы жымиды.

	– Жігіттердің әйелдерге айтатын жорға сөзіне илана берсек – біз күн сайын қыз боп шығар едік. Шүкір, қартаймасақ та ел қатарлы есейіп келе жатқан жайымыз бар.

	– Қой, Таңаттай күйеуі бар сұлу келіншек ешқашанда қартаймай, бақыт құшағында өмірден өтсе керекті.

	– Несін айтасың!..

	Қамқа күрсінді. Жарылқасын алдында қылымсып отырған келіншекке таңдана қараған: қалтқысыз көңілмен білдірген әзілін кекетуге жорыған тәрізді... «Қой, Қамқа ондай арзан ойдың адамы емес. Бірақ әйел жанын кім ұққан? Жоруы да мүмкінау?..» Алғашқы жылы Қамқаға факультеттің бар жігіті ғашық болған. Бұл да сұмдық кесел қыз еді, біріне қараған жоқ. Тіпті Таңатқа да. Киноға шақырса – киноға барып, театр болса – театрға, сауық кештерінде бәрбәрімен алмакезек билеп, ерке қыз атанып, бәрінің сілесін қатырды. Жігіттер де сонысын аңдаған соң біртіндеп суи бастаған. Ақырғы курсқа дейін оған дәмелілерден қалғаны Таңат пен өзі ғана. Сүйіп пе еді өзі алдында отырған сұлу келіншекті? Жантәнімен десе, бекер болар. Алайда дәмтұзы қосыла қалса, бір кісідей ұғысып кетері сөзсіз еді. Иә, жастық желең, жүректегі желік әсерімен ынтызар боп Қамқаның соңынан жүгіргені рас. Ақырында қыз жүрегі Таңатты қалады. Содан бері бұлар жарасты, бақытты отбасы. Жарылқасын солай ойлайтын. Өскенге келіпкетіп жүргенде, не бұлар Алматыға барғанда, талайталай қызықты отырыстар болған. Соның бәрінде де Жарылқасын екеуіне қызыға, тіпті қызғана қарайтын. Екі бала тапқан соң құрсағы түсіп, мықыны жайылып кеткен өзінің Сәлимасына қарағанда, Қамқа шынында да сұлу жан боп көрінетін.

	Жарылқасын кінәлі адамдай өзөзінен қуыстана бастады:

	«Әлгі сөзді бекер айтқан екемін. Мені емес, Таңатты таңдағаның бекер болды деген сөз ғой бұл...», – деп ойлады.

	– Ал естірт. Неге шақырдың?

	– Күйеуімнің үстінен саған айтар арызым бар. Зор әкімсің, жарылқап кетсең де, жазалап кетсең де – қолыңдағы іс!

	– Қой, қой, жаным. Таңат сені ренжітсе – бұл жалғаннан жақсылық көрмей өтер. Жетпіс бес студенттің ішіндегі жалғыз сұлуды, бүкіл курс төбеге көтерген сыңар аққуды ілген сайыпқыран сені өмір бақи сыйлап өтсе керекті...

	– Мәукеннен жұққан ба, әңгімені басқа жаққа бұрып барасың, қой оныңды, Жарылқас. Күйеуімнің күтіпбаққанына емес – арызым...

	– Мынауың тереңірек бірдеме болды. Ал, айт, жаным.

	– Таңатты өзіңе орынбасар бол деп шақырғаның рас па? – деді Қамқа Жарылқасынға қадала қарап.

	«Сайтан келіншектің көзі неткен өткір еді! Мына қалпында суып қалған қорғасынды еріткендей екен. Жігіттің небір дүлдүлін азапқа салып, есінен тандырар мына көз. Тұңғиық терең көл дерсің, сірә, мөлдірлігі сондай. Сол тереңнің қайнарынан күнде ләззат алып жүрген Таңат досым неткен бақытты еді!» – деп күпір ойға жеңсік беріп тұрды да, ақыры төзе алмады. Қаншама үлкен азамат болса да, Қамқаның ойланып кетсе – мұңға толып, ойнағысы келсе – сыр толғап, минут сайын құбылып, шарасына сұлулық тұнған көзқарасына шыдамай, көзін тайдырып әкетті.

	– Бұлтаққа салмай турасын айт, Жарылқас!

	«Күйеуі әлі айтпаған екен. Айтса бүйтіп сұрамаса керекті, тексермес те еді. Ендеше қайдан білді? Дәуде болса көкауыз Мәукен жеткізген? Әй, оның да шалмайтын жері жоқ, неткен саққұлақ!...»

	– Мәукеннің әзәзіл сөзіне иланып қалыпсың, Қамқа.

	– Ендеше бекер деші. Тіпті сөз болған емес, ойға келген шаруа емес деші! Тек маған тура қарап тұрып...

	Жарылқасынның өзіне өтірік айта алмайтынын Қамқа тым жақсы білетінді...

	– Мәукеннің өсегі дедім ғой.

	– Екеуіңнен де мұндай опасыздықты күтпеген едім. Ешқашанда, ешбір уақытта!... – деп даусы дірілдеген Қамқа орнынан тұрып кетті. Терезеге қарай айнала берген, сірә, ызадан булығып, қыстыққан күйін жасырғысы келсе керек. Жарылқасын енді сасайын деді. Келіншекті сыртынан барып қапсыра құшақтап өзіне бұрды да, көз алдына іркіліп тұрған мөлдір тамшыларды қол ұшымен ысырып тастады.

	– Жанымау, саған не болған?

	– Сен өзің және менің мақтаулы ерім, – деді тез шираған Қамқа. Әлгіндегі осалдығына қысылып, әлде әлдекімге ерегесті ме, үні қатқылдау шықты. – Сен оны жан досым деп жұмысқа шақырасың. Ал ол бұл туралы қойнындағы жарына жақ ашпайды. Өйткені «Бірден келіс!» деп күнітүні үгіттеуім мүмкін, содан қорқады…

	– Жарайды, отыр, – деді Жарылқасын, – Айтайын, әйтеуір естіген екенсің.... Біріншіден, бұл әлі шешілмеген мәселе. Таңаттың демалыстан қайтуына қаратып қойғамыз. Екінші, оны мен досым болғандықтан емес, қорғасын өндірісін жақсы білетін, практикалық жұмыста көп жыл істеген қабілетті маман ретінде шақырдым. Керек десең алғашқы ұсыныс менен емес, министрдің өзінен болғанды.

	– Демек, баяғыда шешілген мәселе десеңші.

	– Иә, солай десең де болады. Бірақ мына шаруа кезігіп отыр. Бұдан ол басын аршып аман шығуы керек. Өзің ойлашы, адам мерт болған авария жасап, ілешала жоғарылауға болмайды ғой...

	– Әрине.

	– Қазіргі жағдайы Таңаттың мәз емес...

	– Сонда немене, оны да кінәлі деп таптыңдар ма? Демалыста жүрген кісі қалайша кінәлі болады?

	– Жоқ! – деді Жарылқасын кіді үнмен, әңгіменің тым тереңдеп бара жатқанына қымсынғандай. – Оны тура кінәлап отырған ешкім жоқ. Сен мені бұдан әріге қинама!..

	– Жарайды, жайыңды түсіндім, – деді Қамқа. – айтпайақ қой, комиссия жетекшісіне тергеу бітпей тұрып, өз пікірін жариялауға болмайды. Оның үстіне студент досың кінәлі болған іске келіп отырсың, сенің де жағдайың кісі қызыққандай емес...

	– Мұны түсінгеніңе де рақмет!

	– Бірақ, Жарылқас, бермен қара: бүгінгі дауларыңды естідім. Бір топ жарылысты өндіріске аударып, лауреат болудан үміткер. Таңат, Генка сықылды ақжүректер аварияның шынайы себебін іздемек. Осы ғой айтқың келмей қиналып тұрғаның?

	– Апырау, мәжілісте болған жоқ едің ғой.

	– Болмасам да білемін. Осы күні құпия әңгімелер сендерден гөрі бізге бұрынырақ жетеді. Тіпті обкомның бюросындағы құпия сөздер де...

	– Әрине, жаңсақ естігенсің. Бәрін де шатастырып, теріс ұққансың, – деп Жарылқасын жалтара сөйлеп еді.

	– Мейлі, солайақ болсын. – Қамқа қолын сермеп, сөзін бөлді. – Жаңылыс естігенақ болайын. Сөйтсе де менің сөзіме зейін сал, оңаша шақырған себебім де осы. Таңат досың Варламовтың айтқанына көне ме, көнбей ме? Бұл оның өз еркіндегі шаруа. Көнбей, жарылыс себебін іздеп, тағы да бейнет шеккісі келе ме, мейлі. Ал мен Алматыға кетемін. Он алты жыл ердім соңынан! Көк түтін буған Өскенге бердім жастығымды. Жетеді сол құрбандығым! Ендігі өмірім туыпөскен сүйікті Алматыда өтеді...

	– Жанымау, сен тіпті мәселені бүйірінен қойдың ғой.

	– Өзің ойлашы, Жарылқас, – деді Қамқа ашына сөйлеп, – қашанға дейін шыдауға болады? Биыл сегізінші жыл оның осы цехқа барғанына. Анық сегіз күн тыныш ұйықтады ма? Жұрт құсап сегіз сағат жұмыс істеп, уақытында үйге қайтты ма? Ал мына опаттан соңғы оның қиналысын көрсең? Сен де мені түсін... Бәлкім, жан тыныштығын іздеді, ежелгі еркелігі дерсің бұл сөзімді. Жоқ, еріккеннен емес – еңсесі түсіп, әбден шаршаудан туған әрекет бұл! Қажыдым қыпқызыл бейнеттен! Сонсоң бұл да, біле білсең – досыңның қамы. Егер мен бұған бармасам, Өскеннен ол ешқашанда кетпейді. Өндіріс деп өндіршегі үзіліп отыра береді. Ал мен кетсем, бәлкім, мені, әлде баласын қимағандықтан Алматыға еріксіз келеді, айтқаныма еріксіз көнеді...

	– Апырай, Қамқа...

	– Апырайлама, үй сұрамаймын. Қатардағы инженердің қызметін бересің. Менің де өндірістік стажым он алты жыл!

	– Сен тіпті есімді алып жібердің. Бір өтініш айтсам, құлақ асар ма едің?

	– Айтып көр, тек қолайыма жақса?..

	– Әлгі айтқаныңды мына мәселе бір жайлы болғанша қоя тұрсаң қайтеді?

	– Ал егер Таңат қыңырлыққа басып, «Купелинаны» сынауды өз міндетіне алса, не істемекпін? Тағы да тосу ма? Әлде сен орынбасардың орнын ол иілгенше бос ұстап, екіүш жыл тосасың ба?

	– Құдайау, главканың орынбасары соншалықты әлей жұмыс емес қой...

	– Ендеше, былай болсын. Таңдауды Таңаттың өзі жасасын. Не Мәукеннің ыңғайына көніп, мына пәледен басын аршып алады. Онда бірге кеткеніміз. Жасырып керегі не, атақ та, дәреже де, отбасының тыныштығы да – Таңатта болады... Не өз дегенімен пешші болып қалады. Онда мен әлгі айтқанымды істеймін, – деді Қамқа үстелді тықылдатып.

	– Не істесең де, ақыл – алды, ашу – соңы болсын.

	– Жоқ, мен енді ақылмен емес, қолайыма жаққанды жасаймын!..

	Амалы құрыған Жарылқасын дәрменсіздігін мойындағандай басын сипады.





IV




	«...Ертең менің туған күнім. Қайрат Таңатұлы Таубаев артықкемі жоқ он беске шығады! Ғажап! Кеше ғана жалбаңдап зыр жүгіріп жүрген бала едім, енді дардай жігітпін. Бұл мамамның сөзі. Әйтпесе жігіт атанғандай бір қасиетім жоқ. Далаға шықсам көбелек, қорада доп қуамын. Ұнаған фильмді бес қайтара көруге бармын, ұнамаса – сеанстың ортасынан шығып кетемін. Үйде өз кітапханам бар, кітап қоры аз емес – бірақ бәрі дерлік ертегілер мен ертектен бетер өтірік, таңғажайып оқиғалы кітаптар. Өйткені соларды оқуды сүйемін. Ми жұмсамайсың, сықылықтап күліп отырып, оқи бересің. Қыз сүюден де жұрдаймын. Михель (Михаил Донцов), Секеша (Секербаев) сияқты балалар екіүштен қыз ауыстырып үлгердік деп бөседі. Ал мен осы күнге дейін бір қыздың қолынан да ұстаған емеспін. Әредік киноға баратыным бар. Мысалы, Жанатпен. Бірақ сол қыздың қолынан ұстауға ұяламын. Әсіресе көшеде қатар келе жатқанда.

	Сол себепті, мамамның анықтамасымен келісе алмаймын. Әдейі айтады ғой деймін. Сірә, тезірек есейіп, институтқа барғанымды армандайтын болса керек.

	Ал көкемнің ойы бөлегірек. Ол мені әлі күнге сумұрын санайды.

	Жуықта қызық болды, сумұрын емесімді дәлелдеуге тура келді. Қасқакөлге балыққа барғанбыз. Түні бойы үлкендер балық аулады, артынан арақ ішті. Қайтуға айналғанда көкем рульді ұстай алсайшы, қалғи берді. Мен жүргізейін, екі мың шақырым жүрген практика бар дедім. Сенбеді. «Сенбесең – беріп көр!» Ауысып отырдық. Сынаптай сырғанай жөнелдім, біздің «Ладаның» жүрісі қандай майда! Әрине, ол – Манат ағайдың зілмауыр «ЗИЛ»і емес. Бес минуттан соң көкем: «Айнаға» жақындағанда оят. Мынауыңды мамаң көрсе оңдырмайды, далаға шығудан қаламыз», – деп ұйқыға бас қойды. Онысы рас. Мамам маған сенбейді, бірдеме тапсырса жүз рет пысықтап тексерумен болады. Ал папам – олай емес, айтты – болды, бірден сенеді. Машинаны демалыс үйінің қақпасына тіредім де, көкемді ояттым. «Өте жақсы, жарадың!» – деді. Сөзге қандай сараң болса, мақтауға да сондай. Жүз алпыс шақырым жерге үш сағатта жеткізгенімде естіген алғысым – үш сөз. Тіпті «Қайда жүріп үйрендің?» – деп де сұраған жоқ. Машина жүргізуді мен былтыр үйренгемін. Манат ағайдың ауылына барғанда. Ауылдың баласы, тегінде, қала жүгірмектерінен гөрі тезірек есейеді. Өйткені оларға сенім көбірек. Жұмысқа да ерте жегіледі. Мысалы, ағайдың менімен түйдей жасты Серігі трактор айдайды, өткен жазда шөп шауып, бес жүз сом тапты. Бір күні Манат ағайға еріп, жайлауға шықтым. Жолшыбай ол кісі: «Рульге отырғың келе ме?» – деді. Келмегенде! Қуанып кеттім. Жолдан шығып жазық далада бастадық. Ағай ерінген жоқ, менімен екі сағат әуре болды. Жүргізуді сәлпәл меңгерген соң жолға әкеп салды. Осылайша үйреніп кеттім. Ағайдың үйінде болған бір айда екі мың шақырым жүрдім. Және айтайын: Манат ағай көп оқымаған, жай шофер болғанмен – мықты ұстаз, баланың тілін біледі. Сол ауылдың небір қиқар баласы ол кісінің айтқанын екі етпейді...

	Жә, бұл ұзақ әңгіме. Туған күн мәселесіне келейін. Ертеңге біраз достарымды шақырдым. Секеша қыздарды да шақырайық деп үгіттеді. Бұл мәселені әлі ойлануым керек. Оның үстіне мамаммен келісетін дайындық жайы бар...»





Бесінші тарау





І




	Техкеңес мәжілісінен шығып кеткен соң Геннадий Ларушин біршама уақыт ұзын дәлізде ерсіліқарсылы жүрді. Іштегілерден бір хабар болар, бәлкім қайта шақырар деп үміттенген. Алайда ешкім шыққан жоқ. Ұзақ күтуге шыдамы жетпеді, төменгі қабатқа түсті. Аялдамада біраз тұрып, автобус келе қоймаған соң қонақүйге жаяу тартты.

	Күн бүгін де қызу. Күз белгісінен әзірше хабар жоқ, барым осы, қолыңнан келсе пайдаланып қал дегендей мейірін аянбайақ төгіп тұр. Мәуелеп өскен ағаштар арасынан ән салған сандуғаш құстар үні естіледі, кең аллеяның бұрқыраған көк иісі де танауын қытықтап келеді. Ақыры ол ауасы қамау, қапырық қонақүйге емес, өзеннің құм жағалауына барып, суға түсіп, күнге қыздырынып, рақатқа батсам қайтеді деген де қиялға түсті. Бір уақ қалт тұра қалып, соңында состиған кеңсенің үш қабат сұрғылт үйіне қобалжи қарады. Содан бір сәтте орталық аллеядан қиғаштап шыққан сүрлеуге түсті де өзенге тура тартты.

	Шақырайған күн тас төбеде тұр. Көлеңкесі мол аллеяның өзінде ыстық табаға салып күйдіргендей өтімді. Көптен ылғал тимеген еңселі ағаштардың жапырағы жиырыла бастаған. Бірер күнде жаңбыр жаумаса біржола саудырап түскендей. Аллея іргесінде ғана болмашы ылғал сақталған, тегі бұл – машинамен шашылған судың қалдығы. Екпелі жасыл желектің тіршілігін сақтап тұрған бірденбір қарекет те осы – зауыт бағбандарының еңбегі.

	Геннадий Сергеевич қамығып келе жатып себелеткіш орнатылған су тасушы машинаның соңына ілескенін аңғарған жоқ. Машина өткен жердің ауасы дымқыл тартып, бой сергітер самал ескендей әсер туғызады екен. Соған да еліккен ғалымметаллург себелеткіш соңынан әлі де ілесе берер ме еді, кім білсін, кенет ту сыртынан:

	– Әй, сылқым жігіт! Қайда безіп барасың? – деген әйел үнін естімесе?..

	Көптен бері естімеген сөз. Әмбе біржосын таныс үн. Әсіресе күміс қоңыраудай сыңғырлаған әуезді даусы әсершіл көңілін қытықтағандай жарқын лебізі...

	Аллеяны қоршаған екпе ағаштың өне бойын сүзе қарады. Сөйтсе Канада акациясының түбінде, бойшаң терек іргесіндегі арқалы орындықта өзіне күле қарап, қолын бұлғап отырған Лиза Миронова екен. Бұрнағы жылы көрген қалпы. Түк өзгермеген: үстінде шыт көйлек, ақ жібектен қатырма жағасы бар; қысқа жеңінің ұшына ақ ұсталған; өте жарасымды, белі қыналған, бойына шақ тігілген; албыраған ақсары жүзі, аспан түстес күлімдеген ойнақы көзі гүлгүл жайнаған. Алтын реңді сарғылт шашы сәл оңып бозара түскендей тек.

	– Лиза! Лизочка, міне, кездесу!

	– Лаврушин, сәлем, достым!

	Бірінбірі сағынып қалғандай ыстық қауышты. Құшырлана қол алысып, көздерін қадап, бірінбірі арбап сәл тұрды. Әйелдің күлімдеген көзі нұр ойнап жанын қытықтағандай тура. Құлқыңды құртқандай, түпсіз тұңғиыққа тартқандай, еріксіз баурап шақырғандай құшағына. Еркектің көзі де лепірген қуанышқа толып, сонысын жасыра алмай абыржып, сасқалақтаған жайын аңғартады.

	– Лаврушин, халің қалай? – деп Лиза студент досының иығынан қақты.

	– Лизочка, өзің ше? Мені тосып отырғаннан саумысың?

	– Қияли Лаврушин баяғы қиялына түсті, – деп сықылықтады Лиза. – Отыралық, неменеге серейіп тұрмыз?

	– Е, бәсе, сөйтелік де.

	– Қайдан келесің? Түрің өрттен шыққандай сонша түтігіп не болды?..

	– Өрттен де қиын жерден, сұрама, Лизочка. Жұмысың орынша ма, техникалық бақылаудың адуын дөйісің?

	– Орынша болмағанда! Біз өзгермейтін әріпшілміз...

	– Кездескеніміз жақсы болды! – деді Лаврушин балаша қуанып. – Менің де жұмысым баяғы құтыхана...

	– Құттықтаймын, Лаврушин! Кандидат болыпсың! Докторлық жұмысың да әзір шығар? Қашан қорғайсың?

	– Сірә, ешқашанда! Тындырған жұмыс аз емес, тек соларды тиянақтап жазуға, жариялауға мұрша жоқ. Бәзбаяғы – МНС, кішкентай ғылыми қызметкермін…

	– Бәсе, бәсе, қойдан жуас Лаврушинді кім елесін? – деп салды Лиза. Әйелді кенет қиял биледі: «Әлденеге қамығып келеді екен, біраз желіктіріп қойсам қайтеді... – деп ойлағанды. – Бірақ бұл неме біржола жалп етер де, құтыла алмай жүрермін...»

	– Лизочка, бұл жерде неғып отырсың?

	– Сені тосып, Лаврушин. Мәжілісте екеніңді білгем. Көріп қалайын деп, шыға сала өзенге тартатыныңды сездім...

	– Рас па, қалжың емес пе, Лизочка?

	– Қалжыңдап айтам, өкпелеме, – деді Лиза шынын айтып, – Неге жалғыз жүрсің, бірге келген достарың қайда?

	Лаврушин күрсінді. Кімді сұрап тұрғанын да сезгенді.

	– Лизочка, сен маған күлме. Жағдайым менің мәз емес, – деді кенет. – Ендігі көрешекті, сірә, Мәукеннен тартамын. Мәжілістен мен кетіп қалдым...

	– Кетіп қалдың?.. Түсінбедім.

	– Соған, Лизочка, өзім де таңмын. Варламов «Отыр!» деп ақырды. Ал мен? – Лаврушин өзінөзі жебегендей кектене, екілене сөйледі. – Қысқасы, Лизочка, папкамды алдым да, тайып бердім.

	– Тұптура сөйттің бе? Рас па?

	– Варламовтай диктатормен тек қана осылай күресу керек. Өзің ойлашы, әкесі мұраға қалдырып кеткен өндіріс емес, кеңес зауыты. Ал ол?.. – Лаврушин қолын әрліберлі сермеді. – Ешкім қарсы келмей, ылғи ығына жүріп, әбден жаман үйреткен. Бұл енді біздегі құлшылықтың жаңа түрі...

	– Өкінбейсің бе, Лаврушин, мұның енді сенің ғажап ерлік!

	– Жаратпасаң да айтайын: дұрыс жасадым! Мұндай бетке ұрған қарсылықты ол, әрине, менен күткен жоқ. Бұрынсоңды көрмеген құқайы.

	– Ғажап! Арыстандай айбатты Варламовтан қаймыққан жоқсың? Жаңғалақ Лаврушин арыстанның сырттанына лайықтап жауап берген, дүйім жұрттың көзінше жағасынан алған? Мұның енді, Лаврушин, нағыз шапалақ! Жарадың сен! – деп Лиза да қуана құптап, делебесі қозып, досының қолынан ұстай алды, одан соң бетін бетіне тигізіп, наздана сипап өтті. – Сен, жаным, нағыз еркектің ісін жасапсың. Осындағы жүздеген инженердің отыз жылдан бері айта алмай жүрген сөзін естіртіпсің Варламовқа, оған сол керек! Қандай мықтысың! Нақ осы ерлігің үшін мен сені бұдан былай Геннадий Сергеевич деймін. Білдің бе, Геннадий Сергеевич!

	– Гена десең де қарсы емеспін.

	– Мейлің, қалауың білсін. Сен жай ғана Гена емес, айдаһар Генасың! Варламов арыстан емес пе, арыстан болғанда – нағыз шақары! – деп келіншек тағы да мәзмәйрам боп сықылықтай күлсін.

	– Жарайды, Лизочка. Бұл әңгімені доғарайық. Мен үшін бұл – өткен оқиға.

	– Өткен оқиға? Хаха. Лаврушин. Ғапу ет, үйрене алмай жатырмын сүйкімді Гена. Өткен емес, жаңа дәуірдің басы десейші. Дүниеде сендей батыл еркектер сәл көбірек туса, әттең!.. – деп Лиза енді қиялға берілді. – Варламовтар бүйтіп құтырмас еді... Өзінше билептөстеп, ойына келгенін істейді. Құртақандай диктатор. «Күн көсем» Сталиннің бейшара көлеңкесі... Жұрттың бәрі сен құсап: «Варламов, кімге әкіреңдейсің?!» деді ме, ондай әкімсымақтар ешқашанда болмас еді, амал қанша!..

	– Лизочка, бір тілегім бар саған. – деп Лаврушин кенет Лизаның сөзін бөлді. Сірә, өзі үшін жағымсыз әңгімені бұдан әрі ежіктеуді қаламаған тәрізді.

	– Айта бер, Генка. Бүгін сен арыстанның бетін қайтарған қас батырсың. Не сұрасаң да – аласың! – деп салды Лиза.

	– Рас па, рас қой? – Лепірген Лаврушин атып тұрды.

	«Мына шіркін қайтеді? Шынымен қолымды сұрағалы тұр ма?

	– Сұлу келіншек қорқа бастады, – Қой, оған, батылы жетпес. Ал сұраса – қайтемін?.. Егер бұл шіркін өмір бойы бүгінгідей батыл болса, тілегіне баяғыда жетер еді. Қайтейін, Лаврушин, қайтейін. Сенің несібең – басқа, мүлдем басқа. Өз үлесіңді басқаларға сыйлау...»

	Келіншектің есіне кенет институт бітірердегі сауық кеші түсті. Көңілдері тасып шаттанған жастар қайтақайта биге шығып, кейде екіекіден оңашаланып қараңғы түкпірлерге тасаланып, мейлінше масаттанған шақ еді. Мәукен екеуі вальске шығып, рақаттана дөңгелеп жүргенді. Кенет Лизаның көзі алма ағашының тасасында өзіне сұқтана қарап тұрған Лаврушинге түссін. Өзіне өлердей ынтық екенін білетін. Неге екені белгісіз, сол кеште ол Генканың өзін биге шақыруын, қолын мойнына асып, қасында отыруын қалады. Ал ол?.. Өз кезегін біресе Мәукенге, біресе Таңат пен Жарылқасынға беріп, үнемі шеттеуден жаңылмады. Ақырында жұрттан бұрын мас болып, Мәукен екеуі жеміс бағын қыдырып кеткенде, бұл алма ағашының түбінде ұйықтап қалғанды...

	– Мен удай ашпын. Ашпын, Лиза, түсінесің бе? – деді Лаврушин бөгде ойға түсіп, өзінен әпсәтте қашықтап бара жатқан Лизаны жеңінен тартып.

	– Ал түсіндім дейін.

	– Тамақ ішу керек, бару керек бір жерге!..

	– Тілегің сол ма?

	– Осы.

	– Баста, – деді Лиза оңай құтылғанына балаша қуанып. Бүгін өзі зерігіп те отыр еді. Әлгі мәжілістің жайжапсарын ежіктеп сұрауға да құмарта бастаған.

	– Онда ресторанға барамыз.

	– Бәлкім, сені қайтадан іздеп жатқан шығар? Варламов пікірінен айныса, кім білсін...

	– Ол айныса да мен айнымаймын!

	– Гена, шынында да өзгеріпсің. Мына мінезің, құдай біледі, саған керемет жарасады! – деп Лиза саңқылдай күліп, қолын соқты, – Айнымасаң, кеттік...





ІІ




	Түстен кейін Лаврушинді партком хатшысы іздеген. Хатшы әйелдің бармаған бөлімі жоқ. Телефонмен де бірталай жерді мазалады. Ақыры кешке таман әрең тапты. Онда да қонақүйдегі кезекшінің көмегімен. Комиссия мүшелері зауыттың мейрамханасына тоқтағанды. Жастар жатақханасымен жапсарлас салынған ғимаратқа Ахмет жаяу келді. Күндізгідей емес, ыстық табы басылған. Өзен жағасынан самал есіп тұр. Тамақ қыратын түтін иісі кешкі ауада сезілмейді, қала үстін тымық күндері тұмшалап тұратын көк мұнардан да бүгін ада болатын.

	Лаврушинді ол орнынан басты. Мейрамханадан қайтқан беті, басы шоңқиған туфлиді бұрышқа лақтырып тастап, жылтыр қара кереуеттің аласа басына аяғын асып қойып шалқасынан жатқан кезі еді. Көңілі ен жайлау, кеудесіне көк кептер кіріп алып сайрап отырғандай. Өзіне риза, өміріне риза, бәрінен де Лизаға риза:

	«Не айтса – соған келісті; бір сөзімді теріс деген жоқ; бүгін ғана емес, ертең кездесуге де ризалық білдірді; бұл бетінде Алматыға еріп кетуге де қарсы болмас, сірә?.. Неткен бақытты күн еді! Мың рақмет, Николай Исаевич саған! Егер сен кабинетіңнен қуып жібермесең Лизамен кездесер ме едім, мынадай иен бақытқа кенелер ме едім?!..» деп қиял соғып, дарқан көңілі өр Алтайдың төсіне шығып сайрандап жатқан кең жайлау сәтті…

	– Қайырлы кеш, Геннадий Сергеевич! Лаврушин сасқалақтап орындық ала жүгірді.

	– Демалысыңызды бұзғаныма ғапу етіңіз. Қонақтан келгеніңізді білгем жоқ.

	Партком хатшысы қыбыжықтап басын сипады.

	– Қайдағы қонақ?.. – «Кездесуден» дей жаздап, Лаврушин аузын баса қойды, сырын сездіріп алғанына да қапаланып қалды. – Сіз де ғапу етіңіз, мен бүгін аздап... несін жасырайын, ішіңкіреп қойдым.

	– Оқасы жоқ, Геннадий Сергевич. Бүгінгі жанжалдан соң кешірімді қылық, – деп жымиды Ақтаев.

	– Саяси басшы солай десе, амал қанша, келістім.

	– Бағанағы мәселе жайында ақылдассақ деп едім. Егер көңіліңіз хош көрсе?

	– Иә, иә. Немен бітті мәжіліс?

	– Көпшіліктің пікірі кессонның істен шыққанына ауды. Әрине, түп сөз сіздерден.

	– Шынымен солай дедіңіздер ме? Ғажап байлам! Ғажап! – деп таңдайын қақты Лаврушин. Сонсоң есік пен үстелдің аралығын өлшегендей әрліберлі жүріп алсын. – Сауатсыздық деуге келмейді, бәрі де дипломды инженер... Ал мыналары – нағыз көрсоқырлық! Әрине, мен техникалық тұрғыдан айтып тұрмын.

	– Сонда сіз кессонның бүлінуі соншама күшті жарылыс бермейді деп ойлайсыз ба?

	– Неге бермесін! Қызып тұрған пешке су құйылса, әрине?..

	Бірақ бұл мектеп оқушысын ғана иландыратын дәлел.

	– Ендеше әлгі сөзіңізді қалай түсінеміз?

	– Сіз фактіге мән беріңіз. Ғылым айғаққа ғана жүгінеді! Цех журналын оқыңызшы, бәрбәрі де сонда апанық жазылған.

	Лаврушин кенет сап тыйылды. Хатшы қыстамады, әңгіменің сұрақжауап түрінде емес, өз жөнімен емінеркін жүруін қалағандай.

	– Осы мен, Ахмет Ақтаевич, кейбір адамдарға таң қаламын, – деді іле Лаврушин басын шайқап, – Білдей инженер, мықты азаматтар кейде болмашы нәрсе үшін көмейіндегі сөзін жұтып, өтірік білмегенсіп мақау бола қалатынын көргенде жыным келеді. Неге сөйтеді? Айталық, сіз өзіңіз. Тәжірибелі инженерсіз, партком хатшысы. Партком болғанда аупартком құқы берілген дәрежелі қызметке иесіз. Былай қарағанда алаңдайтын жайыңыз жоқ. Алдыартыңыз берік, іргеңіз мықты дегендей. Ал бірақ сіз де бағана аузыңызды буып тиыш отырдыңыз. Неге? Варламовтың қайраткерлік қабілетін білемін, қадірлеймін. Бірақ мықты екен деп үнемі бас изей беруге бола ма?..

	Ахмет зорлана күлді.

	– Күлмеңіз, жараспайды. Дәрежелі мәнсабыңыз көтермейді! – деп салды Лаврушин. – Бәлкім, партком хатшысына мұндай мәжілісте дауға түсу жараспас. Қайдан білейін, партбюроға сайланып көргем жоқ, партияға мүше де емеспін. Ана жылы мені профкомға мүшелікке сайлап, бастықтарымның пәлеге қалғаны бар. Ырықтарына көнбей таласа беріппін ғой. Әрине, келесі сайлауда ұсынған жоқ.Тегінде, мен тиышсыз адаммын. Мінезім солай. Немене, әңгімем сізге жайсыз болды ма?

	– Жожоқ, айта беріңіз.

	– Жігіттер неге солқылдақтық жасайды? Өз ұстамдарын неге береді? Ал солар бала тәрбиелеп, шаңырақ иесі атанып отыр, ә? Үйде ғой қатындарына қожаңдағанда бет қаратпайды, сірә. Ал Варламовтың алдында құрдай жорғалап, сүтті арамдап жазалы болған мысықтай жалбаңдап: «Кессон, кессон!» деп шулап қоя берді...

	Ахмет басын шайқады. Не десе де Лаврушин шындықты айтып отыр. Зауыт инженерлерінің шешіліп сөйлемегені рас. Әлде мәселені жете білмей ауыз бақты. Әлде көзге түскісі келмей, келешек жайын ойлады?..

	– Геннадий Сергеевич, сонымен қандай кеңес бересіз, «Купелинаны» қайткен күнде жарылыссыз жүргіземіз?

	– Меніңше, сыйлық жөніндегі ұсынысты қайтып алу керек. Бір жыл кеш алса Варламовтың одан мұрты сынбайды.

	– Сірә, бұл да оңайға түспес деймін.

	– Ештеңе етпейді. Шындыққа жүгінгеннен ешкімнің де ішегі үзілген жоқ.

	– Әрине, айтуға ғана оңай. Ұсыныс барлық жерде мақтаумен өтті. Енді соны қателестік деп.... Жожоқ! – деп Ахмет те қымсынғандай басын шайқады. – Дәмелілердің дені – зейнет жасына іліккен кекселер. Ал олар мұндай кезеңде масқара болып, жұрт алдында қызарғанды ұнатпайды...

	– Дәмелілердің бірі – мен, – деді Лаврушин кеудесін ұрып, – Мемлекеттік сыйлықтың алтын значогы маған керек емес деп ойламаңыз, Ақтаевич. Бірақ соны мен адал еңбегіммен, татымды жұмыс үшін алуды қалаймын!..

	– Жә, негізгі әңгімеге оралайық.

	– Мен де соны айтып отырмын. Сыйлықтан бас тарту – пешті сынауға қайтадан қою деген сөз. Несі бар, қайтадан зерттейміз. Күрсіне ме, гүрсілдей ме?.. Тыңдау керек тынысын ертелікеш. Қажет болса жарылысқа да жіберу керек... Әрине, тежеулі жарылысқа.

	– Соны кімнің атқарғанын жөн көресіз? Институт па, әлде біздің жігіттер?

	– Кім болса да басыеркі өзінде, жалтаңбайы жоқ білгір мамандар жүргізуге тиіс!

	– Рақмет, Геннадий Сергеевич.

	– Не үшін?

	– Жақсы әңгімеңіз үшін!

	– Сізге де рақмет, артықауыс сөзімді кешіріммен қабылдарсыз...





ІІІ




	Лизаны Мәукен үшінші мәрте телефон соққанда, қас қарая әрең тапты.

	– Қайырлы кеш, Елизавета Аркадьевна! Сіздің сүйкімді дауысыңызды естуге зар болдық. Бұған да шүкір, жауап бергеніңізге?

	– Жайшылық па, Мәукенчик? Тіпті сызыла қалыпсың, – дегенді Миронова жайбарақат қана.

	– Қиналып та, қуанып та тұрмын!.. – «Неге?» деп Лиза сұрамады. Сұрар деп Мәукен сәлпәл тосқан еді, келіншек үндемеді. Сөзді еріксіз өзі сабақтады. – Даусыңды естігеніме, сен тұратын қалаға келгеніме, өзіңмен кездесетініме қуаныштымын, Лизочка!..

	– Тым көбейтіп жібердің, Мәукен Оразович. Бәлкім, қоштамайтын шығармын...

	«Көңілсіз екен. Әлде маған өкпелі, – деп ойлады Мәукен, – Өткен жолы ат басын бұрмай кеткенімді кек тұтқан. Әлде бұлданғысы келе ме?.. Қайтсе де Лизамен бүгін кездесуім керек. Кездеспей болмайды! Ал Мәукен Құсбеков серілердің серкесі екеніңді көрсететін кез осы. Бүгін осы келіншектің қойнына жатып, ойыңдағыны жеріне жеткізіп қайтпасаң – құның сенің бес тиын...»

	– Құп алмағаныңды бәсең үніңнен сезіп тұрмын. «Мен деп соққан жүрегіңнің лүпілінен айналайын...» – деп әндетсем, қоштаймысың, Лизочка?

	– Өзің әлденеге өрекпіп тұрсың ғой.

	– Бір сен деп іңкәрім, көруге сонша құштармын. А.. Аһа... ау!..

	– Мәукен Оразович, әзілді қоялық. Тілегеніңді бірден айтсаң қайтеді?

	– Турасын дейсің бе? Өзіңмен кездесу тілегенім!

	– Кеш қалдың, Мәукенчик, ертерек қамдану керек еді. Тым болмағанда түстен бері.

	– Немене, жалғыз емеспісің?! – Ыршып түскен Мәукен жолында тұрған бәсекелесіне кіжініп, жұдырығын түйді.

	Келіншек сықылықтай күлді. Күлкісі қандай үнді еді, жез қоңыраудай сыңғырлап, сері жігіттің жүйкесін құртты. Жүзін көрмесе де Мәукен оның күлімдеген көкшіл көзін, үйірілген оймақ аузын, қыр мұрнына дейін қасында тұрғандай сезініп, ішіне от түскендей қызықсын.

	– Шошытпашы, жаным. Менен ондай арзан сөзбен құтыла алмайсың, – деп Мәукен әңгімені жорта созды.

	– Әлгінде ғана кездесуден келдім десем ше?

	– Оныңа сенемін. Түстен бері не жұмысыңнан, не үйіңнен таппай қойдым. Осымен жетінші рет телефон соғып тұрмын.

	– Жетіншің, сірә, әншейін болар.

	– Лизочка, көргім келеді сені! Ертеңге сырғытпа.

	– Айтқаның жаңа, асықпа.

	– Лизочка, қойсаңшы. Соншама неге қинайсың?

	– Қинағым келгендіктен...

	«Сайтан алғыр келіншек жүйкемді әбден құрттыау. Әлде шынымен бос емес пе? Құрып қалғыр біреумен отыр ғой, тегі. Онда неге ашықжарқын сөйлеседі? Мұның қырсығын қалай тарқатсам екен? Қайтемін, бір плита шоколадпен құтылмайтын болдым...»

	– Лиза, әкелген бір сыйлығым бар еді. Соны табыс етуге рұқсат сұраймын!..

	Лиза үндеген жоқ. Ойланып қалғандай. Мәукен де келіншектің көмейінің босағанын пайдаланып бастырмалата түсті.

	– Қазірге келіспесең, бір сағаттан кейін барайын. Әйтеуір есігіңнен басымды сұқтырсаң болды.

	Келіншек тағы да сықылықтады.

	– Мүмкін терезеден түсерсің?...

	«Келісетін болды. Сайтан алғыр қайдағыны айтады. Баяғыда, бұдан он жыл бұрын, күйеуі келіп қалып, өзінің терезеден кеткені бар. Соны есіне алғаны – жұмсарғаны...»

	– Онда бірінші қабатта тұрғансың. Қазір сен ой болмаса, қол жетпейтін тоғызыншы қабатқа, тым биікке шығып кеттің... Мен де қазір о күндегідей қылшылдаған жас емеспін, – деп Мәукен ұзақ сонар естелікке көшкен.

	– Бұл немене маған да ескерту ме?

	Мәукен тілін тістеді: «Неткен сәтсіз күн еді?! Тапай талтүсте қарауымдағы болжыр Лаврушиннен таяқ жедім. Енді міне, он жылдан бергі дос келіншек аяқастынан қырсық шығарып, сөзімнен шатастырды...»

	– Лиза, ғапу ет, жаным, тағы да шынымды айтқыздың. Мен өзі бүгін оңбай соғылып тұрған жанмын. Иә, иә, күйреп тұрмын. Демеу болсаң деп едім. Сырлассам деп едім өзіңдей ескі доспен...

	– Жарайды, – деді келіншек, – бұдан әрі қинасам – жылайтын түрің бар... Көзіңді сүрт, бірақ есіңде болсын, дәлізден бері өтпейсің.

	– Тіпті есігіңнен сығалатсаң да ризамын.

	– Онда келістім.

	Ілешала есік алдына шыққан. Қырсықты қараңызшы, Жарылқасын мен Қосжанға сол арада ұшырасып қалды. Бір минут кеш, бәлкім, бұрынырақ шықса кездеспес еді, ең болмағанда бұрыш айналып кетер еді. Енді қайда бұрыласың?..

	– Бәсе, бәсе, комиссия бастығы қайда десем, оңаша құрметте екен ғой. Жөн, жөнақ! – деді Мәукен жорта жымиып. «Тиісе сөйлемесем бұлардан құтыла алмаспын, – деп ойлаған. – Екеуіңнің оңаша әңгімелесуін шынақ ұнатып та тұр, Жан Дәулетович кереғар мәселенің қыбын келтіруді біледі. Өзі ғана емес, Николай Исаевичтің тапсырмасымен де жүрген боларау?..»

	– Ештеңеден құралақан қалған жоқсыз, Мәукен Оразович, – деді бас инженер. – Сізге келе жатырмыз…

	– Рақмет, үшінші кісінің басы артық екенін ішім сезеді.

	– Қойыңыз, ондай теріс ойдан аулақпыз.

	– Дауды қайтесің, Мәукен. Кешкі астың қамымен шықсаң, көтеріл қайтадан, – деді Жарылқасын да, – кеңесетін шаруа бар...

	Мәукен енді Лизаға телефон соққанына өкінді: «Шынында да мына екеуін оңаша шүйлеп, ыңғайға икемдеп алған жөн еді. Бірақ осылардың өздері де теріске лаға қоймас», – деп шешті де:

	– Ас іздеп шыққаным рас, – деп күмілжіді Мәукен. – Ескі досым шақырып еді…

	Өтіп бара жатқан таксиге Мәукен қолын көтерді. Сол бетінде дүкенге барып, әдемілігінен гөрі алабажақ, кескінсіздеу көбелек түйреуіш сатып алды. Бағасы тұздық екен, оған қараған жоқ. Дәл бүгін ақша есептесе ұтылатынын сезген. Сонсоң да мәнерлеп жазудың шеберіне келіп, «Мынаны барынша ескірт» деді. Ол да бір сезгіш қу екен: түйреуіштің астындағы фирманың таңбасын егеді, бір жерін майыстырды, бір жеріне дат тигізді. Қысқасы, он минутта түйреуішке он тоғызыншы ғасырдың келбетіне бейімдеді. Әдемі қорабын да ауыстырды.

	– Жарап қалар деймін. Аңғал әйел айырмайды.

	– Маған да танымағаны керек.

	Шебердің алақанына еңбегін қысып, таксиге қайта отырды. Жүргізушінің де ептісі кезіккенін жолы болғанға жорыды. Айтқанын екі етпей, бес жұлдызды коньяк пен кітаптай кірпіш шоколадты әзірлеп қойыпты...

	– Хан қызына да енді ұялмай баруға болады, тарт, бауырым! – деп баратын үйінің тұрағын атады.

	Тоғызыншы қабатқа көтеріліп қоңырауды аптыға басқанда, сағатына қараған: бір сағат бес минут жұмсапты. Үйге ол дат короліндей еркін кірді. Жалғыз өзі емес, он кісі ертіп келгендейақ қаңырап тұрған қос бөлмені шуға толтыра дабыралап:

	– Сәлем, Лизочка! Жеттім әміріңе құлдық ұрып! – деп дауыстаған.

	– Неге кешігесің?

	– Бес минутқа жазалымын, Лизочка.

	– Келіскен мерзімнен бес минут бұрын кетесің.

	– Оған да келістім.

	– Бүгін сен келіскіш боп кеттің. Соныңнан қорқамын. Саған жат мінез.

	– Халің қалай, Лизочка?

	– Көріп отырсың ғой. Көңілдімін. Жаңа ғана кездесуден келдім. Енді сен келіп отырсың. Тамаша емес пе! Хаха!..

	Мәукен келіншекке барлай қарады. Ақсары жүзі балбырап отыр. Бетінің ұшындағы қызыл бозара түскен, сірә, су сорған сияқты. Әлгінде ғана ваннадан шықса керек, шашының дымқылы жөнді кеппеген, жылтырап тұр. Өзі шынында да көңілді.

	– Екі мәрте қайталасам да естімегенсідің. Кіммен кездестің деп неге сұрамайсың?

	– Қызғаншақ емеспін.

	– Оның да өтірік.

	– Өлердей ашпын, Лизочка. Қажайтын бірдеме берші. Келіншек қозғалған жоқ.

	«Апырау, тағы да ұтылам ба? Шынында да біреу жолымды кесіп өткен. Кім ол? Сірә, мен танитын еркек. Сайтан келіншек соны көзір етіп неліктен айта береді? Тегінде, бұл мақтанар шаруа емес. Демек, себебі мықты. Әлде егеске шақырғаны ма, не үшін?...» – деп ой тауысқан Мәукен тағы да әзілге басты.

	– Тіпті бір жұтым шай бермейсің бе?

	Лиза күлді де асүйге кетті. Жорта істеп отыр екен. Шұжыққа қосып, жұмыртқа қыздырып қойыпты. Шайы да дайын. Ыңылдап әндетіп жүріп, бәрін де дастарқанға әкелді. Экстра арағы да бар. Мәукен де өзінің әкелгенін портфелінен шығарып.

	– Қайсысынан бастаймыз? – деді.

	– Аш кісіге ащының керегі не.

	– Керек болмаса, не үшін қойдың? Мен өзім сенің арағыңнан ішемін.

	– Көңіліне келер, мен сенің...

	Мәукен екі шөлмекті де ашып, рюкелерді толтырды. Ілешала қалтасына қол салған. Лиза таңырқай қарады. Жұтынған, жүйкеңді құртар сұлу көзқарас! Қаз мойны состиып, омырауы жұдырықтай боп бұлтиып тұр: «Өзге дүниенің керегі не, соны ғана кеудеңе қысып, жатсаң бір еркін құшып...» – деп тақпақтағысы келген Мәукен бірақ әдептен озбауды құп көрді.

	– Лизочка, мына түйіншекте не жатқанын тапшы?

	– Таппасам орауын шешпейсің бе?

	– Қолыңа да ұстатпаймын.

	– Онда айырбастайық. Құпияға – құпия...

	– Сенің құпияң бұған тұрмайды.

	– Тұрады!

	– Апырау, тұрмайды дедім ғой, – деп Мәукен келіншекті ерегеске шақырғандай еміксіте сөйледі.

	– Сен мені тағы да қорлауға айналдың...

	– Жарайды, келістім, – деді Мәукен кенет тез сынып. – Сен бүгін кездескен кісіңді айтасың, мен шүберектің орауын жазамын.

	– Лаврушин.

	– Қойшы, өзіміздің Генка ма? – Мәукен тіпті абдырап қалды, – Сен әлжуаз Лаврушинмен кездестің?! Онымен ресторанға бардың?! Би биледің, коньяк іштің?! Сенейін бе, сенбейін бе?

	– Иә, иә, жуас, еркектің қоры, болжыр Генкамен. Жоқ, Генка емес, Геннадий Сергеевичпен! Билегем жоқ, бірақ үш сағат дастарқандас болып, әңгімедүкен құрдым. Оны аз десең – өзен жағасында қанша жүрдік. Неменеге аузың ашылып кетті. Бұл – сенің осы үйде отырғаныңдай шындық.

	– Ғажап!?

	– Несі ғажап? Генка ер екен, нағыз еркек! Ол бүгін біріңнің қолыңнан келмеген кісілік көрсетті. Мұны де сезіне білу керек, достым...

	Мәукен сонда ғана түсінді: Лизаның түстен бері неге табылмағанын, шамасынан тыс көңілділігін... Бірақ Лаврушин өзі үшін аса қолайлы сәтті пайдалана алмай кете барған. «Сенен басқа еркек тап бүгін мына келіншекті оңаша тастап кете ме? Бұл да сенің бейшаралығың, Лаврушин!», – деп ойлады да, сөз төркінін жел бағытына қарай өзгерту қажеттігін ұқты.

	– Шынында да Генка бүгін таң қаларлық мінез көрсетті. Жігіттік жасады! – Әйелдің көңілінен шығу үшін ыңғайына қарай жығылу өнерін Мәукен Құсбеков баяғыда меңгерген. Тек бас изеп қоштай бер. «Кереметсің, қалайша тауып кеттің, қалай ғана ойыңа келді, жарадың, қатырған екенсің!» – деп мақтай біл. Бағанадан бері қай жаққа жығыларын андамай басы ауырып отыр еді. Ендігі оңай. – Жә, бір ауыз ресми сөзге ұлықсат ет, Лизочка, – деді Мәукен орнынан тұрып, – бәріміздің сүйікті досымыз, қарапайым да қағылез, ғылымға шынайы берілген Геннадий Сергеевич Лаврушин үшін мына тосты алып қоюды өтінемін.

	– Мәукенчик, сен де өзгерген сияқтысың. Генканы мақтағаныңды бірінші рет естіп тұрмын.

	– Дүниенің бәрі өзгермелі, Лизочка. Ал Генка үшін!

	Сәлден соң рюмкеларді қайта толтырып, Мәукен орнынан қайта тұрды.

	– Әуелі тамақ ішсеңші, – деп қиылған үй иесіне Мәукен жымия қарап:

	– Әуелі мынаны ішеміз, – деді уысындағы шүберекті салмақтап. – Рюмкеңді көтер де көзіңді жұм, өтінемін, Лизочка!

	– Жұмбасам ше?

	– Қойшы, жаным, нең кетеді.

	Лиза да орнынан тұрып, рюмкасын қолына алды. Көзін жұмды. Күмістелген алтын көбелек рюмканың түбіне жеткенде хрустальдың күмбірлеген сыңғыры естілді.

	– Аш көзіңді!

	Лизаның көзі жайнап кетті. Әлдеқандай сый алатынын манаақ сезген. Бірақ дүниеқұмар атанбас үшін сабыр сақтаған. Енді сары қанат, қара бауыр көбелекті көрген соң әйелдік жасап:

	– О, тамаша! – деп еркінен тыс дауыстап қалды.

	Тегінде, Елизавета Миронова ескі мүліктерге әуесті: үйіндегі үлкен бөлменің бір қабырғасы ескі суреттермен безенген; терезе жақ бұрышта балауыз шамның мәнерлі сауыты; ал ұйықтайтын бөлмесінде әлденеше икондар тұратын – әрине, оның бәрі құдайға құлшыну үшін емес – сән қуып, жатын орнын өзінше әсіре әдемілеу мақсатымен қойылған...

	– Оның кереметін тану үшін рюмкеңді босатуға тура келеді, Лизочка.

	– Масайып қалам ғой. Бүгін тіпті көбейтіп алдым, – деді Лиза жалбарына қарап.

	– Дүние жанып кетсе де ішесің. Сен үшін сақтағаныма осыны жарты жыл болды. Әйелім көріп қояды екен деп тықпаған жерім жоқ. Сол еңбегім үшін де ерніңді тигіз!..

	– Ендеше әуелі бетіңнен сүйемін.

	Мәукен бетін емес, ернін тосты. Іле рюмкелерін түйістірді де, екеуі бір мезгілде ішіп салды.

	Әрең төзіп отыр екен, Лиза түйреуішті қолына алған. Әдемілігі біржосын, күмісі басымдау ма – жоны мен бауыры қарайған. Салмағы да бірталай. Бағасын да келіншек соған орай шамалады.

	– Туу, сөзіңе еремін деп қаншама микроб жұттым.

	– Бір емес, екі ғасырдың. Он тоғызыншы ғасырдың дүниесі бұл!

	– Рас па, сен де қайдағыны табады екенсің!

	– Сен үшін, Лизочка! Сен үшін қолдан алдым...

	Келіншек шоколад тістегені болмаса алдындағы асқа қол салған жоқ. Мәукен екіүш қабат қарбытып жіберді. Лизаның күлімсіреген көзі қызара бастады. Бұрын бір рюмкенің өзіне болып қалатын. Тез қызып, икеміне тез көнуші еді. Бүгінгісі асып кетті. Демек, енді ішкізбеу керек.

	– Көз алдым дөңгеленіп барады, Мәукенчик.

	– Төсегіңе дем ала тұр, демде тарқайды, – деді Мәукен құманнан шай құйып алып.

	Лиза шынында да әрең отыр екен. Қабырғаны жағалап барып төргі үйге кірді. Мастығы ма, әлде айна алдында көргісі келді ме, түйреуішті де ала кетті.

	Біраздан соң Мәукен де аузын шайып, төргі үйге беттеді...

	* * *

	Ұйқыдан әуелі Лиза оянды. Терезеден түскен күн сәулесі төсіне жеткенде көзін ашқан. Әуелі жайкүйін аңдай алмай біраз жатты. Қатты терлеген, басы да тас байлап қойғандай зеңіп тұр. Таңдайы кеуіп қалған, шөлдегені сондай. Кенет ол лыпасыз жалаңаш жатқанын аңғарып, өзіненөзі қысылғандай көзін жұмды. Сонсоң төсекте жалғыз емесін аңдады. Сонда ғана бәрбәрі есіне түсті: Мәукеннің телефон соққаны, үйге келгені, еделжедел көтерілген тостар... Бұрылмайақ, қарамайақ сезіп жатыр. Ол да тыр жалаңаш, кеудесіндегі түгі ине сұққандай, денесіне қадалып барады. Мұншама түкті болар ма? Лиза жиіркенгендей бүрісіп, шетке сырғыды. Түнде ғана осы денені балықтай сорып, етімен ет болып жабысқанын, жантәнімен сипалап еміренгенін ұмытып кеткендей. Неге жиренгеніне ойланған жоқ. Әйтеуір оны көргісі келмей, қымсынғаны анық. «Апырау, Мәукен өзі үшін соншама жеккөрінішті кісі емес еді ғой. Бұрын да талай рет кездескен... Бүгінгі қысылуымның жөні не, сонша бір қылмысты болған жандай...» – деп ойлауы сол екен, есіне Лаврушин түсті. Кешегі кездесудің барлық көрініссипаты көз алдында кескестеп тұра қалсын: жолыққан сәттегі Генканың балаша қуанған бақытты жүзі; одан кейінгі көп әңгіме, қыдырыс... Генка ғана емес, өзін де бақытты сезінген едіау. Талайдан бері жолықпаған кездесу болды, несін айтасың. Аңғал Генкаға ештеңенің керегі жоқ. Тек пейіліңді беріп, қолтығыңнан ұстатсаң болды. Қайран Лаврушин!... Кеше де есік алдына дейін еріп келде де: «Ал қош, Лиза. Үйіңе сұранғаным ыңғайсыз болар, тым кеш» – деп кете барды. Неткен пәк сезім, саф тазалық! Ал мына Мәукендер кіргізбеген еркіңе қоймайды. Осының келгенін кеше тіпті қалаған жоқты. Қалай ғана келісіп қалды? Енді міне, төсегінде шалжиып жатыр?.. Генаның асыл сезімін, ақ пейілін қорлаған өзі қандай пасық еді! Құдайау, осы жолға, бір түндік арзан ләззатқа қашан берілдім, қашан тап болдым? Кеше ме, әлде осы Мәукен қыр соңынан қалмай, басқан ізіне өкшелеп түскенде ме? Сол жолы да бұл неме күйеуінің үйде жоғын пайдаланып алдап түсіріп едіау. Онда бірақ ақталатын себебі барды. Ішкіш күйеуінен біржола түңілген, жиренген кезі еді. Қапалы шағында іздеп келді де оңай түсірді. Ал бүгін? Еркекқұмарлық па – осалдық жасағаны, әлде арзан сезімнің бір сәттегі құлшынысы?..»

	Өзіненөзі қорынғаны сонша, көзін көпке дейін аша алмай қойды. Мәукен ештеңе сезер емес, қос танауы көріктей керіліп рақаттана қорылдап жатыр.

	Орнынан әрең тұрды. Сол бетінде ваннаға жеткен. Жарым сағаттай су құйынып, тазаланып, таранып қайта келсе, қонағы да ояныпты. Құдды бір қасқыр соққан аңшыдай арсалаңдап жатыр, бетіне жымыңжымың қарап қояды. Бәсекелесін тұқырта жеңген, мерейі асқан боксердің кейпі…

	Түнде жасаулы қалған дастарқанға қайыра отырды. Сонда ғана Мәукенге тіл бітіп:

	– Лиза, айыпқа бұйырма, бір тілегім бар өзіңе, – дегенді, – Жағдайымыз мәз емес. Генка да жайжапсарын айтқан шығар, мына төтенше жарылыстан соң сыйлық алу қайда, сотты болатын шығармыз...

	Лиза қонағына аңыра қарады: кешегі қутыңдаған пысық кейпінен ештеңе қалмаған, жыламсырай сөйлеп отыр.

	– Қой, сотың не? Менің естігенім...

	– Рас, Лизочка. Бар қырсық Таңаттан шығып отыр. Неге екенін білмеймін, зауыт бастықтарымен бір егесі бар. Оған енді Генка қосылса мәселе біржола бүлінгелі тұр.

	– Сонда менен не сұрайсың?

	– Лаврушин бұл қалада бір ғана сені сыйлайды. Не десең – соны орындайды. Генканы жетегіңе ал. Цехтағы мәселеге араласпасын! Тыныш қайтсын Алматыға. Және мұны менің кеңесім емес, өз ақылың етіп естірт. Мұны орындау саған түк емес, Лизочка.

	– Шынында да, жағдайың қиын ба?

	– Қиын болмаса, сендей жанашыр досты араластырып нем бар…

	«Рас қиналған екен, шынын айтты ғой байғұс» деп ойлады Лиза.

	– Таңатты қайтпексің? Ол да дос адам...

	– Пайдасын білмесе, өзінеөзі жаны ашымаса – мен не істеймін оған. Өзінен көрсін...

	– Жарайды, қорыққаның Генка болса, сөйлесейін.

	– Рақмет, Лизочка. Осы ықыласың үшін, қане кел! Бір мәрте алып жіберейік.

	– Өзің іш.

	– Сенімен бірге!

	– Жоқ, енді ішпеймін! – деді Лиза кенет түсін суытып. – Кешегі соңғы болады. Кездесудің де ақырғысы...

	Мәукен аңыра қарады. Сүлдері құрып, әлденеге қыстығып отыр. Бұл ойын қайталаса бүлдіретінін сезді. Сонсоң да ығына қарай жығылғанды жөн көрді.

	– Жағдайымды түсінген сенің адал көңілің үшін ішемін! – деді ол қос рюмкеге арақ құйып, іле екеуін де жүремелете қағып салды. Басы зеңіп отыр еді, кәдімгідей жадырап көңілденіп те қалды.





IV




	«Кешегі жоспардан ештеңе шықпады. Сірә, әкешешем әлденеге ренжісіп отырдыау деймін. Көкем теріс қарап кетті. Әншейінде мені жақтап шыға келетін мамам да бұл жолы қостаған жоқ.

	Менің де қияңқылығым жеткілікті. Ішіп отырған асымды тауыспай тұрып кеттім. Қыр көрсеткенім бұл.

	Жатарда қасыма көкем келді. Мұздай киініп алған.

	– Қайрат, мен сені ересейген, есті жігіт пе деп жүрсем. Маусым ағаңды жерлегелі отырғанда туған күнімді тойла дегенің – не сөз? Достарыңмен сен әндетіп отырмақсың, ал мен... – Даусы кемсеңдеп, күмілжи сөйледі. Жүйесі босағанын маған көрсеткісі келмеді ме, іле шығып кетті.

	Біраздан соң мамам келіп шашымды сипап, еркелете бастады. Онысы мені алдаусыратқаны. Осындай көлгірлікті жаным сүймейді, көкем құсап турасын бірақ айтпай ма?

	– Ештеңе айтпа, – дедім оған. – бәрін де түсіндім. Биыл атамасам, бір жасым кеміп қалмас...

	– Біз үйде болмаймыз, өздерің өткізіңдер.

	– Айттым ғой, мама.

	– Көкең білмейақ қойсын.

	– Өтірікке итерме мені!

	– Ендеше бір апта кейін өткізейік.

	– Мама, оның да жалғандыққа саяды.

	– Баламау, туған күн – ерекше мереке! Жылына бірақ рет келетін, босатпау керек.

	– Ештеңе етпейді. Өйтіпбүйтіп ұмытамын.

	Мамам күрсінді де маңдайымнан сүйіп, өз бөлмесіне кетті. Өзі әлденеге ренжулі. Мен үшін қапа болды ма? Әлде Маусым ағайдың қайғылы қазасы? Бірақ марқұмды күзетуге барған жоқ. Көкем жалғыз кетті.

	«Өз қуанышымның қызығына беріліп, өзгенің қайғысымен санаспаған оңбағандығым жаныма қатты батты. Неткен эгоизм! Мені көрсе бас салып құшақтай алатын, серуенге шыққанда қасынан бір елі тастамайтын балажан Маусым ағай жер жастанып жатқанда, мен өз бетімше сайраңдап үйімде той жасамақшы болғам... Ту, неткен оңбағандық…»

	Әңгіме осымен бітті. Нүкте қойылды. Ертеңінде болған әңгімені балаларға айттым. Олар ренжіп қалды. Әсіресе Секеша:

	– Ынжық, – деп сілейте бір сыбап теріс айналып кетті...

	Үйде бүгін жалғыз отырмын. Әкешешем мола жаққа кетсе керек. Машинаның кілті телефонның тегершігінде жатыр. Мамам тілдей хат жазып кетіпті: «Достарың келсе, сыйлап жібер. Керектің бәрі – тоңазытқышта. Жігіт болдың! Құттықтаймын, Қайратик!» Қолыма түскен кітапты алдым да диванға қисайдым. Кенет телефон шыр етті.

	– Мен Жанатпын. – Қыз даусы, құлағымның түбінде тұрғандай күмбірлей естілді. Қуанғаннан не дерімді білмей, абдырап қалдым. – Туған күніңмен Зәурешка екеуміз құтықтайық деп едік. Кісі қабылдамайды дейді сені. Рас па, бюрократ болуға әлі ерте емес пе?.. – Сонсоң қатты күлді. Күлкісі қандай келісті, тіпті сыңғырлап тұр.

	– Қой, бұларың – жалған хабар. Келіңдер, есік ашық.

	– Әкең ұлықсат етпепті ғой, қалайша кіргізесің?

	Көкемді кінәсіз қорлап тұрғанына ызам келді. Мен ызалансам – шатақ күтіңіз. Аузымдағы сөзімді айта алмай қыстығып қаламын. Сайтан қыз тағы күлді. Сірә, әжуалап тұрса керек. Ақырында трубканы Зәурешке берді.

	– Екеуіңе ортақ шешім айтайын, – деді ол жайдары үнмен, – Сен сыртқа шық. Екі сағат қала сыртына серуендеп қайтайық. Идет, именинник?...

	– Келістік. Он бес минуттан соң «Қазақстан» кинотеатрының алдында кездесеміз.

	Тоңазытқышты ашсам, шынында да керекжарақтың бәрі толып тұр. Екіүш ет консервісін, шұжық, бір қалта конфет алдым. Торт та бар екен. Шіркін, мамамай! Бәрбәрін күн ілгері дайындап қойған. Екі шөлмек лимонад, екіүш шөлмек сыра алдым. Ішпесе – зорлық жоқ, ал ұсыну – ізеттік...

	Қонағым екеу ме десем, үшеу екен. Үшіншісі – Секеша. Сезе қойдым, екі қызды үйлерінен алып шығып, телефон соққызған да сол. Бәсе, Жанаттан егер сөз шықпаса керек еді. Енді қайтарға жол жоқ, намысқа тырысып бағу керек…

	Қала сыртына апаратын автобусты жарты сағаттай күттік. Көрінген «кебежеге» көз сүзіп, біршама тұрдық. «Кебежеміз» – ескі автобус.

	– Такси алайық, – деді Секеша.

	Қалтаны қақсақ, төртеумізден елу тиын шықты. Онымен қайда барасың?...

	– Көкемнің машинасымен кетейік, – дедім тыныш тұрмай. Қыздар дүдәмалдау қауіп айтып еді, Секеша ит намысыма тиді.

	– Жүргізуінде қапы жоқ. Бірақ әкесінен әлей қорқады. Өзіңде билік болмаған соң, не шара! – деп мазақ қылғаны.

	Күйіп кеттім. Жалмажан үйге барып, кілтті алып шықтым. Қыздарды қыдыртып мақтанғым келді. Адам шатасайын дегенде желік билеп кететінін қайдан білейін...

	Сонымен зырылдатып отырып, іплезде тау қойнауына еніп кеттік. Менің бойым әкеме тартқан: сүйегім ірі, кластағы балалардың ұзыны да мен; сапқа тұрғанда ең алдыңғы қатар – менікі... Қысқасы, жатаған «Ладаның» рулінде ересек кісі боп көрінсем керек, ешкім тоқтатпады.

	Қыздар жол бойы тіл қатқан жоқ. Сірә, үрейлері ұшып, әрең отырса керек. Секеша антұрған әлсінәлсін мені жебеп: «Жігітсің, Еменім, жарайсың!» – деп қояды. Емені – мен, балалардың сорайған бойыма орай қойған лақап аты.

	Отызыншы шақырымда өзен жағасына бұрылдық. Тау іші иен дала емес, жолсыз бір қадам баса алмайсың. Сәлден соңақ қалың ағашқа тірелдім де машинаны тоқтаттым.

	Несін айтасың, тамаша серуен болды. Ағаш ішінде, балауса көк шөптің үстінде жайғасып отырып ас іштік. Қыздар және мен – лимонад, Секеша – сыра... Сонсоң өзенге түстік. Қыздар ұяламыз деп, аулаққа кетті.

	– Еменчик, бүгінгің ерлік болды. Бірақ сараң екенсің. Осындай cеруенге сыра ала ма екен? – деп қажай бастады Секеша.

	Үндемей құтылғым келіп еді, тағы жебеді.

	– Қыздардан ұят болды. Әне, көрмейсің бе, байғұстар тау өзеніне түсе алмай бүрсең қағып, орманға шығып кетті. Машинаның артында бірдеме бар шығар, қарау керек.

	Багажникті ақтарсақ, екі шөлмек коньяк тұр. Бірі басталған, бірі ашылмаған.

	– Тамаша жасаймыз, – деді Секеша санын соғып, жартысын ішеміз де, орнына лимонад құйып қоямыз.

	– Ой, мен өмірі татқан емеспін. Мас боп қалсақ, қайтеміз? – деп едім, Секеша үгіттей бастады.

	– Сандалыпсың, елу грамм түк етпейді!

	– Жоқ, рульдегі кісіге ішуге болмайды. Менде машина жүргізетін куәлік те жоқ.

	– Жарайды, былай болсын, – деді Секеша, – сен ішпе. Қыздармен менақ ішейін. Ал қызығын бірге көреміз. Тек батыл қимылдау керек!

	– Сен өзі не айтып тұрсың?

	– Нені ойласаң соны...

	– Ендеше ішесің ендігі жылы! – деп багажникті тарс еткізіп жауып тастадым.

	Секеша өкпелеп, теріс айналып кетті. Сөйлеспейді. Кешірім сұрап, жалынар кісі сонда мен бе? Өзенге тарттым. Сәлден соң қасыма Жанат пен Зәуреш келді.

	– Көзіңді жұм да қолыңды соз, – деді Зәуреш.

	– Жұмбасам ше?

	– Салғыласпай, айтқанды істесеңші, – деп Жанат та құрбысын қостады.

	Неге сөйтетінімді білмеймін, осы қыздың сөзіне әйтеуір төзе алмаймын, қолмақол сабынша ери бастаймын. Айтқанын екі етпей орындауға құлшынып тұрамын. Бұл жолы да солай болды. Қолыма жұпжұмсақ бір нәрсе тиді. Сыртына шытырлақ қағаз оралған. Сонсоң қолтығыма тағы бір қомақты дүние қыстырылды. Оны бірден айырдым. Шоқ гүл. Орманнан, сірә, әлгінде терген.

	– Аш көзіңді.

	– Рақмет, қыздар! Сендер де сыйлыққа кенеліңдер.

	– Мұның бата шығар, «ақсақал»?

	– Жоқ, шынайы жүрек қалауы.

	– Біздің бір өтінішіміз бар саған. Қолыңдағыны Секешаға көрсетпе, – деді Зәуреш. – Оның аузына сөз тұрмайды. Бірдемеге өкпелеген күні балаларға айтып қояды.

	– Қазір де өкпелеп қалды.

	– Неге?

	– Жай әншейін. Сендерге оның қатысы жоқ...

	– Онда солай барайық. Өкпесін тарқатайық.

	Мұншама құбылма жүгірмекті көрсемші. Біз келсек, машинаның іргесінде жайраң қағып отыр. Манағы ішкенжегенді жинап, газеттен жайылған дастарқанды жаңа жерге жасаған. Қыздарға конфет ұсынды. Іле бірбір құлақ лимонад құйып берді. Ыдыс үшеуақ еді, үшінші құлақты маған ұсынды.

	– Жылыңқырап кетіпті, тамсанбай бірақ жұтыңдар.

	– Төбелес атаулы құрып, мәңгі достық үшін!– дедім Секешаға жымия қарап.

	– Дұрыс айтасың, мәңгі достық үшін!

	Шынында жылып кетіпті, дәмі сор татып бүлінген сияқты, тамағымды қырып түсті. Әрнені бір айтып күліп отырмыз. Секеша анекдоттың шебері. Білмейтіні жоқ. Аңқаулар мен қорқақтар, жебірлер туралы неше түрлі әзіл айтады. Бір сәтте Зәуреш:

	– Сондай ысып кеттім. Суға түсем, – деді.

	– Жүріңдер, төртеуміз де барайық, – деп тұра беріп едім, Секеша тіземнан басып қозғалтпай қойды.

	– Мен ертіп барайын. Қорықпа, Зәурешка, теріс қарап тұрамын. Олаһибілләһи! Тағы не дейін? Пионерлік серт! Комсомол билетіммен ант берейін!..

	– Жарайды, сендік, – деп күлді Жанат.

	Зәуреш орнынан батылсыздау тұрды. Аяғы ұйып қалған ба, буынын баса алмай қойды, жүрісі былқсылқ. Машина іргесінде Жанат екеуміз оңаша қалдық. Көңілім әр саққа жүгірді. Жанаттың қолынан ұстағым келеді. Тіпті бас салып сүйіп алсам ба екен? Тым болмаса бірер мәрте шашынан сипасам. Біртүрлі ұят сияқты. Аузыма ұтымды сөз де түсер емес. Неден бастауым керек, не туралы айтамын?...

	– Әлгі сыйлықты көруге бола ма?

	– Үйге барған соң.

	«Енді не деймін?..»

	– Көрсең көр, – деді Жанат әлден соң.

	Қалтама қолымды салып едім, Жанат бетін баса қойды. Ұялып отыр. Мейлі. Жайлап қана суырып алсам, қол орамал екен. Кәдімгі дүкендерде сатылатын қол орамал. Тек бір бұрышына әдемі гүл шегілген. Жанаттың қолтаңбасы екенін жүрегім сезе қойды. Не дерімді білмедім. «Рақмет!» десем әншейін сөз сияқты. Мұндайда, сірә, жүректің түкпірінен жарып шыққан асыл сөздер айту керек. Қандай сөздер ол?..

	– Гүлді өзің шектің бе?

	– Мен емес, Зәурешка. – Өзім деуге қысылды ма, бетін әрі бұрып әкетті.

	– Бері қарап, «жоқ» деші.

	– Мен өзі керемет ыстықтап кеттім. Сендер осы, бізге не бердіңдер?

	– Лимонад. Міне, шөлмегі.

	– Білмеймін, көз алдым бұлдырап отыр.

	– Менің де. Жүр, суға барайық.

	– Тұрсам жығылып қалатын сияқтымын. Отыра берелікші.

	– Ендеше бірбірімізге сүйкеніп отыралық.

	Жанат үндеген жоқ, төмен қарады. Жақындай түсіп қолынан ұстадым. Тартып алған жоқ. Иығына қолымды салып едім, қозғалмады. Желкесіндегі өрілмей қалған шашын саусағымның ұшына орап сипалай бастадым. Қыбыр еткен жоқ. Сонсоң тіпті батылданып кеттім. Өзіме қарай тартыңқырап едім, алдыма құлай берді. Әуелгі маңдайынан сүйдім. Шашынан жұпар иіс аңқып тұр. Ол менің тамағымның астынан сүйді. Сүйген жоқау, ернін боларболмас сүйкеді. Құдды бір аңдаусызда тигізіп алғандай батылсыз емеурін. Солақ екен ерленіп кеттім. Бар дәрменіммен бауырыма тартып құшырлана сүйдім. Жанаттың ерні де менің ернімді дегбірсіздене іздеп тартып барады..

	Бір сәтте әлдекінің «Ақымақ?» деген ащы дауыс естілді. Ілешала: «Ой, құтқарыңдар!» деген айқайы талықсып жетті. Атып тұрып жүгіріп барсақ, өзеннің тік жарынан жоғарыға тырмыса өрмелеп, Зәуреш қашып келеді. Көйлегі қолында, шашы дудырап кеткен. Бізді көрген соң Секеша қумады, әрі қарай кетіп қалды.

	– О, не? Неге айғайладың. Зәурешка?

	Ұялды білем, ағаш арасына еніп кетті. Сәлден соң Жанат екеуі машинаның қасына келді.

	– Қайрош, тезірек кетейікші. Әлгі ақымақ Зәурешканы ренжітіп қойыпты, – деді Жанат.

	Зәуреште үн жоқ, қыстыға жылап тұр. Жиналу қанша қиын, екі минутта машинаны жолға шығардым.

	– Секешаны тоспаймыз ба? – деді Жанат.

	– Жаяу қайтсын, жазасы үшін.

	Зырылдатып отырып лездеақ қалаға жеттік. Құдай мені осы арада құртты. Кіреберісте ГАИдың пункті болатын. Үш жүз метр жерді бес шақырым жылдамдықпен өту керек. Ал мен жетпіспен ағып өттім. Кезекші ала таяғын шолтаң еткізді. Қыздар қорқып кетсе керек, «Тоқтама!» деп бажбаж ете қалды. Газды онан әрмен бастым… Рациямен хабарласа керек, бір бұрылыста алдымнан тағы бір инспектор шықты. Екі жүк машинасын жолға көлденең қойып тосып тұр. Тоқтай беріп қыздарға: «Мені тексерген кезде, тайып беріңдер. Әйтпесе түгел күйеміз» – дедім де, кілтті суырдым.

	Жүргізушінің куәлігі жоғын бірден мойындадым. Машинаны жолдан шығарып қойды да, мотоциклге отырғызып, қалалық клиникаға апарды. Бір түтікті аузыма ұстап: «үрле» деді. Неменеге қысыламын, үрлеп бердім. Бес минуттан соң акт жасалды. Алкоголь ішкен деп. Ақталған сөзіме құлақ асқан жоқ. Шынында да қайдағы алкоголь? Өмірі аузыма алмасам? Күйінгенім сонша, еңіреп қоя бердім. Дедектетіп апарып, ГАИдың бір бөлмесіне қамады. Машинаны өздері әкелді. Абиұр болғанда қыздар жоқ. Мезгілінде тайып кетсе керек...»





Алтыншы тарау





І




	Ертеңгілік мезгіл еді. Маусымның күзетінде ұзақ отырып, үйіне таңға жақын қайтқан. Емінеркін керіліп жатып ұйықтауға уақыт қайда, Таңат сағат жеті шамасында тұрып кетті. Сегізде жұмысшылар ауысады. Оған қатынасуға міндетті емес, бірақ электротермия пешінің жөндеуін қадағалап, қосымша кісі бөлмесе – шаруа кешеуілдеп қалады. Сол себепті күн сайын, ертеңгілік мезгілде цехқа келіп, күндізгі жұмысқа жөн нұсқап кететін. Бүгін да сол әдетімен зауытқа ертеңгілікте жеткен.

	Қосжан Дәулетұлы оны осы мезгілде ұстады.

	– Таубаев, маған келіп кетші.

	– Жұмыс көбейіп тұр, жарты сағаттан кейін барайын.

	– Ау, мен де сені қонаққа шақырып отырғам жоқ, тап қазір жет! Бірдемеге қырсығып отырғаны анық. Үні қатқыл, сынған шыныдай тептез шырт етті. Әлдене десе біржола шорт кеткендей. Онсыз да жүйкесі жұқарып, тиісуге себеп іздеп жүрген бастығымен Таңаттың болмашы нәрсе үшін байланысқысы келмеді де:

	– Жарайт, Жан Дәулетович, қазір жетемін, – деп орнынан тұрды.

	Бұдан бесалты жыл бұрын осы кісіден мықтап бір сабақ алғаны бар. Дәулетовтің министрліктен осы жаққа жылжыған кезі. Өндірістік мәжіліс өтіп жатқан. Бас инженердің сұрағына жауап беріп тұрып, сөз арасында «Қосеке» деп қалған. Жасын сыйлап, қазақ жөнімен сыпайылап айтқанақ еді. «Таңат Смағұлович, – дегенді Дәулетов қабағын шытып, – сіздей білімді инженер ұлтшыл архаизмге неліктен үйір? Менің атыжөнім – Жан Дәулетович. Сіздің Таңат Смағұлович болғаныңыз тәрізді.

	Маған екелеген ескіше ілтипатыңыз керек емес...» Өндіріс адамдарында әдетте жалған биязылық, әсіре қошамет сирек кездеседі. Ашық қарымқатынасқа машықтанған. Жұмыстың тәрбиеөнегесі солай. Таңаттың қызба кезі еді, бас инженерден нақақтан сөгіс естігеніне қызарақтап тұрып қалғанды. Кабинеттегі жұрт өзін әжуалап күле бастағанда, кенет шырт етіп: «Мен болдым, құрметті Жан Дәулетович», – деп соңғы лебізін соза естіртіп, сылқ отыра кеткенді. Бас инженер де өзін көзге түртіп тұрып, басқаларға сабақ беруді жөн көрсе керек. Даусын көтеріп: «Таубаев, тұрыңыз! – дегенді, – сіз тіпті мәдениеттен хабарыңыз жоқ, дөрекі жан екенсіз. Тым болмаса кешірім сұрау керек қой». Бұл кісімен бұрынғы бас инженердей пікірін ашық айтып, кейде тіпті сөз таластырып емінеркін жұмыс істеу болмайтынын Таңат бірден сезген. Сол жолы да тәжікелесіп тұрғысы келмей, кешірім сұрап, әрең құтылған... Осындай істердегі ұсақтығы болмаса, Дәулетов білімдар инженер. Министрлікте көбірек отырып, өндіріс кілтипанынынан қарайыңқырап қалыпты. Сөйтсе де жұмысын тез меңгерді... Әттең, әлгіндей оғаш мінезі. Әсіресе қарсы келіп, айтқанын істемеймін десең. Ізіңе онда шам алып түседі. Соны сезген цех бастықтары оның көзінше «жарайды» деп даусыз келіседі де, артынан бәрін өзінше істеп тыныш жүре береді. Бір ғажабы, соны Жан Дәулетұлы білмейді, әлде көрмегенси ме? Әйтеуір ыңғайына қарай ықсаң – тыныш боласың. Келекеле бұл қитұрқыны Таңат та үйренген.

	Есік алдына шыққан соң да Таубаев тым асыққан жоқ. Қажетау деген шаруаларын ауысым мастері мен бригадирге ықтияттап тапсырды, пеш іргесіндегі жұмысты да көріп шықты. Маусымды жерлеуге сұранғандардың тізімін жасап, диспетчерден дербес автобус алуды жергілікті кәсіби комитеттің бастығына ескертті. Содан кейін ғана ол жеңілжелпі жүк тасу үшін цехқа бекітілген «ЕрАЗ» автомобиліне барған:

	– Сен де бүгін, Коля, купеляцияға бар. Қолғабыс етпесең, кісі жетпей қиналып тұрмыз, – деді жүргізушіге, – ал мынаны мен өзімақ жүргіземін...

	Салмақ сала айтқан соң қағылез жігіт сөзге келген жоқ. Машинаның кілтін бастығына ұстатып, цехқа беттеді. Бас инженердің кабинетіне Таңат сөйтіп әлгінде өзі сұраған жарым сағатты артығымен өткізіп келгенді.

	– Отыр.

	Дәулетов тырнағын егеді. Балқыту цехына телефон соғып, ұсақтүйек бір шаруаларды пысықтады. Сонсоң әлдекімге ұрысты. Трубканы қойған соң терезеге қарап біраз отырды. Графиндегі сумен кабинетіндегі гүл көшеттерін суғарды. Таңаттың тосып отырғанын ұмытып кеткендей. Кісі деп қарар емес. Бармысың, жоқпысың – есеп емес... Таңаттың соған да жыны келді. Шала ұйқы боп жүргеніне неше күн. Жүйкесі әбден жұқарған кез. Есікті қаттырақ жауып шығып кетсе не істейді? Мынасы не мазақ? Шақырып алып телміртіп қою. Әрине, әдейі жасап отыр. Өзін мейілінше діңкелетіп айтпақ. Тұқыртып жықпақ! «Болмас оның!.. Не істесең де шыдап бақтым. Сірә, өз дегенімнен қайтпаспын!..» – деп тісін қайрап Таубаев та ішінен бекем отыр.

	– Сөйле, Таубаев.

	– Не жайында?

	– Білмей отырған шығарсың.

	– Шақырған сіз.

	– Осы, сен, Таубаев, не ойлап жүрсің?

	– Не туралы, Жан Дәулетович?

	– Кешегі қиқарлығыңды айтамын. Сенен басқа инженердің бәрі түк білмейді деп ойлайсың, сірә? Адаспа шырақ, «Елу кісі – бір жақ, елу бірінші кісі – бір жақ деген...»

	Таңат мырс етті.

	– Неменеге күлесің? Сен неге кісіні күлкіге айналдырасың, осы?!

	– Ғапу етіңіз, Жан Дәулетович, – деді Таңат ақырын ғана, – бұл мәтелді біздің ауылда басқаша айтушы еді. «Қырық кісі бір жақ, қыңыр кісі – бір жақ» деп...

	– Елу бірінші қыңыр сенсің, – деді Дәулетов. – білгішсінбей жайыңа отыр. Сен тұрған ауылда біз де болғанбыз...

	«Сіз болсаңыз, мен онда туғанмын, – деп ойлады Таңат. Ілініскісі келмеді бірақ. – Бәлкім, сөйлепсөйлеп сабасына түсер. Ақылға келер. Ақылсыз кісі емес бұл. Кереғар сөйлеп отырғаны бергі жағы, бетін бермеймін дегені. Оған керегі – басқа. Сонсоң ғой тізеге салып отырғаны. Тек шыдап бақ, Таңат, шыда!..»

	– Осы сен не үшін қыңырайып жүрсің? Лаврушин бе – сенгенің? Варламовтың бір қаққанынан қалмай, әне, безіп кетті. Әлде жоғарыда бір дөкейің бар ма?

	«Өзіме, тек қана өзіме, Жан Дәулетович. Басымдағы білімге, өмірден алған – тәжірибеме!»

	– Бәлкім бірге оқыған главка бастығы жанымды алып қалады деп сенесің бе? Сөйлестік онымен де, бір қиқардың жетегіне еріп, бүкіл бір зауытты өзіне қарсы қоятын ақымағың – Оңғарбаев емес. Қорғағысы келсе кешегі мәжілісте неге сөйлемеді? Жұмған аузын ашқан жоқ...

	«Мұның да бекер, Жан Дәулетович. Жарылқасын ешқашанда жолдасын жолда тастаған емес. Бірақ мен де жолдастығымды пұлдап, оны арқалана қоймаспын».

	– Неге үндемейсің? Әлде кешегіңе ұялып отырсың ба?

	– Осы әңгімені ертеңге қалдырсақ қайтеді, Жан Дәулетович. Асқарбаевты бүгін жерлейміз. Азаматтың соңғы сапары, құрметпен шығарып салсақ деп едік. Маған рұқсат етіңіз, Жан Дәулетович?!..

	– Тағы да ақыл айта бастадың ба? Жоқ, қалдыра алмаймыз, ертең емес, осы қазір, бүгін шешу керек мұны.

	– Онда шешіңіз. Құзырыңыз жетеді артығымен!

	– Сен, Таубаев, қиқарланба! Сенен де асқан қиқарды көргенбіз. Талай қисықтың жынын қағып түзеткеміз. Қарашыей! Жанымыз ашып, жұмысын сотқа бермей, ара түсіп отырсақ, бұл дандайсып бетімен ағады. Аузына келгенді көптің алдында көкідің...

	«Сөйлей бер, Жан Дәулетович. Мен болсам, Маусымның соңғы сапарын ойлай тұрайын: екі автобус қалалық парктен келеді; екі жеңіл машина туыстарына беріледі; сірә, екіүш автомобиль қосымша әзірлеу керек, артығымен болсын; ассу жағы жеткілікті, тірлігінде барын айналасына шашып жүретін жомарт жан еді, артында да төгіліп, мейілінше шашылып жатсын... Иә, иә, сөйту керек. Бір сен үшін мына дөйдің де қысасына шыдадым. Төздім не айтса да...»

	– Әй, шырағым! Мен саған ақыл ғып айтайын. Бір жағынан, қанымыз бір ағайынбыз. Бір ру, бір атаданбыз дегендей... Екіншіден, сенен мүшел жас үлкенмін. Құдайау, Варламовтай арыстанмен алысып ақылыңнан алжастың ба? Ол сені бірақ жаншады, түгің қалмайдыей! Аузы кере қарыс айтулы директор, герой, обкомның бюро мүшесі, неше мәрте депутат! Мәскеуде, мықты жерде отырған таныстары қаншама! Қой, қарағым. Сөзді қой да айтқанды істе! Райыңнан қайт. Қателестім де, қызбалықпен ойланбай айттым де. Бітеді сонымен, жабамыз да тастаймыз...

	«Апырай, Мәдекең неткен көреген еді. Мынау соның Маусым қаза болған азалы таңда айтқан сөзі ғой. Бір қатесі жоқ, сол қалпында қайталап отыр...»

	– Жә, сонымен не дейсің?

	– Келістім дейін. Ертеңгі күніміз не болады? «Купелина» тағы бір күні бұрқ етіп, тағы да кісі өліп, сотталып жатсақ – не істемекпіз?

	– Бұрқ етпейді, бұған саспа! – деді Дәулетов. – Комиссия аттанып кеткен соң Лаврушин екеуің жарылыстың себебін іздейсіңдер. Не қажет – бәрін жасаймыз...

	– Келістім дейін. Содан біздің ұтатынымыз не?

	– Таңат Смағұлович, шыныңды айтшы. Сен осыны рас түсінбейсің бе? Әлде әншейін мақарлық па?

	– Өзіміз үшін пайдалы екенін түсінемін. Сәті түссе лауреат болып шыға келеміз...

	– Оған сөз жоқ! Біздің қасқаның комитетке салып отырған кісілері бар. Соңғы турдан шауып өтесіңдер.

	– Зауыт бұдан қандай пайда көреді? Қаншама қосымша шығын, қыруар уақыт керек. Әмбе кінәні өзімізге аударып... Мен осыны түсінбеймін, Жан Дәулетович.

	Қызып сөйлегенде Дәулетовтің шеке тамыры білеуленіп шыға келетін. Құдды көгілдір сиямен шекесін айғыздап қойғандай баттиып тұрар еді. Жалтыр шекесі қазір сол кейпіне еніп, тұстұстан ирелеңдеген көк жолақтармен шимайлана қалды. Қабағы салбырап түсіп кеткен, ұйпалақ қасы бір жапырақ меринос қой терісін жапсыра салғандай состиып тұр. Ол енді орнынан тұрып, әрліберлі жүріп сөйледі.

	– Мұны түсінбегеніңе таңмын. Демек, жассың, әлі піспегенсің, шырақ,– деді сонсоң кеңкілдей күліп, – қырыққа келіп қалсаң да мәселені әріден ойлауға үйренбегенсің, әдістәжірибең жоқ. Шырағымау, сені де, басқаларды да Мемлекеттік сыйлыққа ұсынып отырғанымыз – зауыт мүддесі емес пе. Ұжым намысы, кәсіпорын беделі дегеннен ештеңе сеземісің өзің? Бүкіл ұжым, алып зауыт беделін салып, пешті сыйлыққа ұсынады да, екі айдан соң қателесіппіз деп материалды қайтарып алмақ па? Қос орденді үлкен кәсіпорын үшін ұят емес пе? Басшылар бізге не дейді? Мұнан соң біздің де басшы ретінде қадіріміз бола ма? Ал алдажалда ұсыныс өтіп кетсе – біз үшін бұл нұр үстіне нұр!..

	«Сөзінің жаны бар, мықты логика, – деп ойлады Таңат, – расында да, мен мұны Варламовтың қолшоқпары, жай ғана сойылын көтеруші деп жүрсем, мынадай да себебі бар екен ғой. Тәжірибесіздік деген осы да. – Сағатына елеусіздеп қараса, онға құлап кетіпті. – Қой, бұл әңгімені де тоқтататын мезгіл болған екен. Жарайды десе оңай құтылады. Бірақ ертең қайтеді? Анау Мәдекең, Саябектерге не дейді? Келіспеймін деп кергісе, мынау әлі де бірер сағат мыжып басын қатырады. Қалайша құтылу керек? Шіркінай, талай жыл бірге жүргенде Мәукеннің тым болмаса бір қулығын үйренбеген екем?...»

	– Ал не айтасың?

	– Жан Дәулетович, – деді цех бастығы сол мезетте сап ете қалған ойын жасырғысы келмей. – Маған жанашырлық жасап отырғаныңызды ұқтым. Оныңызға шексіз рақмет!.. Сөйтсе де өзіңізге осыдан не түседі? Турасын айтсам ғапу етіңіз, зейнеткер жасындағы шақар шал үшін не себепті соншама арамтер боласыз?..

	– Ым.. м! – деп ыңырана түсіп, Дәулетов креслоға шалқайды. – Әй, сен, бауырым, сөзді жаңа түзедің, мынауың есті адамның күдігі! – Креслоға сыймай бөлектеніп тұрған қарнын әрең көтеріп, сәлпәл еңкейді де, – менің жауабымды өзің сұрап, өзің айтып тұрсың, Таңат шырақ. Шалды жуықта демалысқа аттандырамыз. Ұқтың ба енді? Ұзақ демалысқа...

	– Мұны ұғу үшін миды қинаудың керегі жоқ. Демек, сіз Варламовтың орнына...

	– Бұл сөзді, Таңатжан, осымен доғарайық. Тек дымың ішіңде болсын! Лауреаттың медалі Варламовтан гөрі, саған керегірек. Варламовтікі – көңіл алдау, «Көрдіңдер ме, жетпістен асқанда да лауреат атандым!» дегендей... Ал саған бас инженер болу үшін – мұндай атақ – ең сенімді көзір.

	«Мұның да бекер. Мен білетін Бәкежанов нақ сізді бас директор етіп сірә да қоймайды. Қойған күнде де мен өзім сендей әпербақанға оң қол болып, қарамақарсы кабинетке отыруға ешқашанда келісе қоймаспын...»

	Ойын осыған тұжырымдағанмен Таубаев бас инженерге

	– Ойланайын, Жан Дәулетович, – деді. – Жаңағы айтқаныңыз – менің ойыма келмеген нәрсе...

	Дәулетов тәнті болып, орнынан жайраңдап тұрып, қолын құшырлана қысып, есікке дейін шығарып салды.

	– Жарайды, бар! Түсіндірмеңді қайтадан жазып әкел. Қысқа да тоқетерін айтып. Кереғар сөздің керегі қанша?.. Алматылықтардан босап мен бара алмаспын, сірә. Асқарбаевты да келістіріп жерлеңдер!..

	Таңат тілін тістеді. Ыза болғаны сонша. Өңі сұпсұр боп, тұла бойы қалшылдап: «Орнынан тұрмастай ғып қабірін мықтап бекіт дегенің бе? Осы, бірауыз оғаш лебізің үшін – іштегі қызқыз қайнаған ашуымды бірақ төгіп, неше жылғы есемді бірақ қайтарсам ба екен? Әттең, Маусымның мына ақырғы сапары!...» – деп түйілді бір уақ.

	Орнынан әрең тұрып, кабинеттен де ілбіп шықты. Құдды біреу сілейте сабап кеткендей, шаршағаны соншалық...

	Алдыңғы бөлмеде Мәукен отыр екен. Таңатты көріп қутыңдап қалды.

	– Көп бөгелдің ғой. Бастығың біраз сілкіледіау деймін. Қандай пәтуаға келдіңдер?

	– Өзінен сұра.

	Жайы келмей жабырқап шыққанын сезген Мәукен одан әрі қазбаламады, бас инженердің кабинетіне қарай ойысты.

	– Тұра тұр, асықпа, – деді Таңат Мәукенді кенет жеңінен тартып. Ойына бір шаруа келген. «Айтсам ба, айтпасам ба екен?» деп сәл бөгелді. Ақыры түпкі ойын ашпауға бекінді. Қу Мәукен сезіп қалса, тайқып кетуі мүмкін. Мұны не болса да алдап түсіруі керек. Бәлкім, бұлар өзінің жайкүйін сонда түсінер. Түсінер де мынадай бос үгіт, қисынсыз зорлықтан тыйылар...»

	– Сағат он екіде номеріңде боласың ба?

	– Бол десең, амал қанша...

	– Келісетін шаруа бар, – деді Таңат.

	– Келіспегенде!

	Кеңсенің астыңғы қабатына түскен соң қонақүйге телефон соғып еді, трубканы Жарылқасының өзі алды.

	– Мені іздедің бе?

	– Іздегенде қандай!

	– Сағат он екіге дейін босайтын емеспін.

	– Түсінемін. Он екі емес, түстен кейін кездеселік.

	– Жоқ, он екіде өзіңде болсаң қайтеді»?..

	– Апырау, сен ол кезде?..

	– Уақыт табамын деп тұрмын ғой, – деді Таңат қайыра нығарлап, – Генкаға да айтып қой, ешқайда кетпесін.

	– Генка осында. Кешегі мәжілістегі бейтараптығым үшін сыбағамды беріп жатыр!..

	– Сонымен, келістік пе?

	– Жарайды, келістім.





ІІ




	Жерлеудің үшінші тәулікке кешіккені Маусымның шешесінің қалауымен болғанды. Алғашқы күніақ ол кісі: «Үйге екі түнетпей баламды қара жерге бермеймін!» – дегенді. Одан соң алыс ауданда тұратын нағашы жұрты, жамағайындары түгел келмей жерлемейтінін ескертті. Қапалы ана жүрегі осылайша амалдап, күн ұзата бергенді қалағандай. Ал мезгіл болса – жаз, түн асқан сайын мәйітті сақтау қияметтей қиындай түскен. Бірақ Саябек те шыдап бақты. Мәйіт қасына күнітүні күзет қойып, май зауытынан қораптап мұз тасуды да бір уақ тоқтатқан жоқ. Таңатқа да маза берген жоқ.

	Ауданға жіберілген машина өткен түнде оралды. Бір автобус кісі әкеліпті. Бастап келген үлкені – сексеннен асып селкілдеп отырған Кәрібай ақсақал, Маусымның ұлы нағашысы. Күләш кемпір мен Маусымның әкесіне жақын жұрағаттан қалғаны жоқ сияқты. Автобус қана емес, өздері де машина алып, артыныптартынып келген. Ауылдан келгендер қаланың тар үйде қысылған жайына қараған жоқ. Көшеден дауыс айтып, боздаққа деген көңіл шерін дауыстай білдіріп, зор азамен кірді. Шекер мен Күләш анаға алмакезек көрісіп ұзақ жыласты. Көпке дейін өксіктерін баса алмай, ұзақұзақ жоқтау айтысты. Мұндағы жұрт Маусымды жетім өскен жалғызылікті жігіт деп білетін. Шектен тыс еркіндігін де ақкөңіл мінезіне саятын. Енді бақса, көп ағайынның арқасында әкесін жоқтамай, еркелеп өскен жан екен...

	Таңат бағана жұмысқа кетіп бара жатқанда Маусымның үйіне соға жүрмек болған. Бірақ сол жаққа аяғын баса алмай қойды. Жүрегі біртүрлі алабұртып еңсесін жанша берді. Сексеннің үстіндегі қарттың аппақ күмістей сақалын жуған кешегі көз жасы, ықылық атқан өксігі көз алдынан кетсейші. Ұлардай шулаған әйелдер үні, сайсүйегіңді сырқыратқан жоқтаулары да құлағының түбінен ызыңдағандай. Өзін көрсеақ сол көп қайтадан бас салатындай болды да тұрды. Анығында ауылдан келгендердің осы қалада танитыны да Таңат еді. Маусымға еріп, бірде балыққа, бірде аң аулап барып, осы ағайындардың ауылында ол талай рет мейман болған. Қона жатып, талай қойының басын мұжыған. Өзін дәм қарыздар санап, осы бір меймандос жандарды қалаға қонаққа да шақырғанды. Енді міне қонақ боп емес, қимас достың жаназасында кездесіп отыр. Маусымның жеңгелері кешегі жоқтауда осыны да шер ғып айтқан. Танығаны Таңат болған соң бұған да кезеккезек көрісіп, мұңдарын шаққан; «Қарағымау, сені оттың тілін біледі, ақылы терең інженер деуші еді. Асыл досыңнан неғып айырылдың? Қалайша көз жазып қалдың?..» – дескенді.

	Қаншама жүрексінгенімен болмады, мәйітті шығарар сағат жақын. Саябек рәсім, жөнді білгенімен, қолында билігі жоқ, қарапайым жұмыскер. Соны ойлап Таңат бас инженердің кабинетінен шыққан бетінде Маусымдікіне келген.

	Аулада қарақұрым кісі. Көршіқолаң, жұмысшы қауымы түгел жиналған. Машиналар шеткерірек тұсқа тізіліп жатыр. Мәйітті апаратын жүк автомобилі ғана аулаға енгізілген: оның үстіне кілем төселіпті; айналасына қызыл мата ұсталып, шеті қарамен көмкерілген. Таңат кіреберісте бөгеліп қалды. Жүрегі тағы да лоблып тұр. Азаматпен біржола қоштасар сағат жақындаған сайын мазасы кетіп, тынысы ауырлап барады. Сол сағат туғанда қайтпек? Іштен Қамқа шықты.

	– Кіріп шықсайшы. Апай сені іздеп отыр.

	– Кірем ғой.

	– Айтатын шаруасы барау деймін, қазір жолық.

	– Мәдекең келсін.

	– Нешеде шығарасыңдар?

	– Сағат он екі жарым дегенбіз. Сол қарсаңға дәрігер шақырып қойсаң қайтеді. Өзіміздің емханаға телефон соқ, бір каретасы осында тұрсын…

	– Қой, сен енді тұрма. Үйге кір, – деді Қамқа.

	– Өзің де жүрші.

	– Байғұсау, өзіңнің тіпті жағдайың кетіп тұр ғой. Не керек соншама азып?..

	– Қамқа, тиіспеші.

	– Ал, жүр.

	Үйге кірген соң да Таңат босағада тұрып қалды, үлкендерге ернінің ұшымен ғана есендесті. Жұрт тымтырыс. Үлкен жоқтауға әзірлік, әлде жылапжылап әлдері біткен бе?.. Көзінің қиығымен Шекерге қарады. Бейшара келіншекте өң жоқ, бетаузы болбырап ісіп кеткен, көзі бұлаудай. Басында қара шәлі, үстінде қара көйлек. Диванның бергі басында еденге қарап телміріп отыр. Енесі төргі басында. Сонау алғашқы түнгі қалпынан қос мұңлық ауыспаған, ешқайда қозғалмаған тәрізді.

	– Таңат шырағым, бері жақындашы, – деді бір мезетте Күләш ана, қарлыққан үні қырқыр етеді.

	Таңат кемпір мен Шекердің екі арасына келіп отырды.

	– Қабірді таудағы бейіттен қазыпсыңдар ғой. Маусымжан қолы босап кетсе, тауға барып дем алушы еді. Енді біржола жататын болды. Уһ, қайран дүниеай! Тауыңда бірақ тас көп қой. Таңатжан, өзің қарарсың, қабіріне тас түспесін. Майда топырақпен жабыңдар.

	– Жарайды, апа!

	– Мен де, Шекержан да бейіт басына бүгін бармаймыз, үйден қоштасамыз. Үйден қоштасып… Уһ... қара жерге кіргенін көрмей, азаматымызды жұмысқа жіберген кісі боп, өмір бақи күтіп отырамыз. Біздің тірлік енді осы ғана, дүниеай! Жолаушысын тосу.

	– Бәлкім, апасы Шекерге рұқсат етер. Өз қолымен топырақ салып қайтсын, – деді кексе әйелдердің бірі.

	– Жоқ, Шекер де бармайды. Екеуміз үшін Ермектай салады.

	– Жарайды, апа. Айтқаныңыз болсын, – деді Таңат.

	– Баламмен мен есік алдында қоштасамын. Шу деп шыққан бетте алып кетпеңдер. Анау ұлып тұратын мүзікеңді де даңғырлатпай тоқтатып қой, Таңатжан. Қашан мауқым басылып даусым үзілгенше, Маусымжанды жерден көтермесін. Уһ, қайырымсыз жалғанай! Сөйт қарағым, мұнан өзге саған айтар тілегім де енді болмас.

	– Жарайды, апа. Айтқаныңыздың бәрін де құп алдым. Бірақ, апа, қасыңыздағы ағайынның да халкүйін ойларсыз...

	Кемпір үндеген жоқ. Мен болдым дегендей артындағы жастыққа жантайды. Таңат та үйде енді кідірмеді, есік алдына шыққан. Уақыт он екіге таяп қалыпты. Саябекті тауып алып, жаңағы естігендерін тиянақтады.

	* * *

	Сол бетінде қонақүйге келген. Үш қонағы да люкс бөлмеде тосып отыр екен. Басында Таңат үшеуін де машинаға отырғызып алып, Маусымның үйіне бірақ әкелмек болған. Достарын көрген соң айныды, ойын ашық айтуды жөн көрді.

	– Жігіттер, үшеуің де маған жанашыр адамсыңдар. Жайым болмай азып тұрмын. Бейіт басына бірге барсақ қайтеді?..

	– Батырау, біз ол кісіні жете білмейміз. Үйіне кіріп шықтық.

	Сонымен парыз өтелді емес пе, – дей беріп еді Жарылқасын.

	– Меніңше, бару керек. Біздің ресми қызметіміз де баруымызды міндеттейді, – деп Генка Таңатты қостады.

	– Әрине, бармаймын десеңдер – еріктерің, өкпе жоқ...

	– Қой, баралық. Асқарбаев үшін емес, өзіміздің Таңат үшін. Қасымда болыңдар деп қолқалап тұрғанда, менің дәтім шыдамайды, жігіттер, – Мәукен де қолқ ете қалды.

	Мәукеннің бас инженерге барып, көңілді оралғанын Жарылқасын білмейтін. Сол себепті таңырқай қарады.

	– Онда шығалық, – деп Жарылқасын орнынан тұрды.

	Төртеуі келгенде ауладағы кісінің қарамы әлгіден де молайыпты. Цех жұмысшыларының дені үйішімен келіпті.

	Таңат Саябекке белгі берді.

	Солақ екен, зауыттың үрме аспаптар оркестрі күйіреніп қоя берді. Үні мұндай зарлы болар ма, тура төбеңді ойып, миыңды шаққандай; күні сөнген азамат туралы жоқтау айтып, жердүние зарлағандай...

	Жарылқасын бойлап өскен оқшау теректің түбінде сілейіп тұрып қалды. Жүрегі қатты дүрсілдеп, бойы біржосын тітіркенгені сонша. Өткен қыста туған інісін жерлеген. Ол да осындай тосын апаттан қайтқанды. Жарылқасынның есіне сол қаза түсті. Ұйықтап кеткендей маужырап жатқан інісі, бұла боп егілген келіні, шыршыр етіп «көкелеп» жүгірген бес жасар баласы, тап қазіргідей төбеңді ойып, құйқаңды шымырлатқан қаралы әуен. Бәрбәрі соның кескестеп, көз алдына келе қалсын. Сонан беріде оркестр үнін тыңдай алмайтын болған. Әлдеқалай күңіренген әуенді естідіақ, радио, теледидар атаулыны жауып тастайтын. Қазір де ол ешнәрсе естігісі, ешкімді көргісі де келмей, ағаш қалтарысына шегіне берді.

	Оның бұл күйін қасындағы серіктері сезген жоқ. Шегінгенін қамкөңіл әлпетіне жорыды. Мәукен мен Генка болса бұл мезгілде бір қуарып, бір сұрланып мазасыздана бастаған Таңатқа әлсінәлсін қарап тұрғанды...

	Кенет бытырлаған барабан үні естілді. Үрме аспаптар бұрынғыдан әрмен ұлып кетті. Есік алдын қамалаған жұрт екі жарылып, ортадан жол ашты. Сәлден соң мәйіттің сұлбасы көрінді. Қабағына дейін түсіріп басына қызыл орамал байланған. Ұйысқан бұйра шашы болатын. Көмірдей қапқара, қалыңдығы кереметті. Қасы да толық елі еді. Жарқыраған маңдайы айдай ашықты. Сол пішіннен қазір ештеңе қалмаған, от жалмап келбетін бұзған соң осындай бүркеніш жасалған. Бетіне де опа жағылған. Әлде жасаушының ебі жетпеген, әлде түзеуге келмеген... Азамат сұсының нобайы да жоқ, ұсқынсыз бір балшық бейне боп шыққан. Үстіне костюм кигізіліпті, ақ көйлек, қара галстук байланған. Кеудеден төмен қызыл плюш жабылған. Мәйітті зембілге салып, алты жігіт иығына қойып, үшүштен екі жаққа бөліне көтеріп келеді. Сәлден соң Шекер көрінді. Қолтығынан қартаңдау екі әйел қапсыра ұстап алған, солардың демеуі болмаса, өз бетімен жүре алмайтын тәрізді. Оның соңында Күләш ана көрінді. Дара өзі. Алдыартында сүйеген кісі жоқ. Қолында ақ таяқ. Оны да таяну үшін емес, жай ғана ұстай салғандай. Бойын тік ұстап, аяғын да нық басып келеді. Бұл әлпеті – не көрсе де шыдауға қайраттанған батыл адамның тұрпаты.

	Таңат бойын жиып жігерленіп қалды. Шешейдің манағы сөзі ойына түсіп, қарсы жүрді. Жұрттың ең соңында марқұмның туыстары шыққан. Әйелдер тобы қосыла дауыс айтып, зарлап келеді.

	Барабан тарсылы бірер мәрте дүңкдүңк етіп тына қалды. Өзге аспаптар үні де бірте баяулап, тымтырыс болды. Демін ішіне тартып, әйелдер зарына құлақ түрген жұрт ошарылып тұр. Кейбірі үһілеп, қайсыбірі өксіп дауыс қосып қояды. Шатыр қуысынан ұшқан қос көгершін осынша жиынға таң қалғандай ауланы бір айналып өтіп, қарсы үйдің төбесіне қонды. Көше жақтан ерсіліқарсылы ағылған машиналардың гуілі ғана талықсып естіледі.

	– Апа! Сіздің ұлықсатыңызды күтіп тұрмыз, – деді Таңат.

	– Аа... Ұлықсат деймісің?.. Жерге қойыңдаршы құлынымды.

	Жігіттер зембілді біржола түсірген жоқ, бір тізерлеп жүрелей отырды.

	Сол сәтте кейіндеу тұрған туыстар тобынан дара шыққан әйел дауысы үздіксоздық естілді.



	Жаққан оты-ау көмірден

	Ажалың болды-ау темірден.

	Асқар таудай азамат,

	Аттанып барады өмірден.

	Беу, жалған-ай!..



	Бұл үн тұншыға бергенде құлаққа, жас әйелдің шырылдаған нәзік даусы шалынды.



	– Көлмекөлден құс қайтар күз туғанда-ей,

	Көңіліме мұз қатар жас буғанда-ей,

	Отқа күйіп арманда кеткен аға-екем

	Сізді ойлаумен күн батар ес тұрғанда-ей!...



	– Жә, болды! Маған да кезек беріңдер, – деді ана кенет таяғын көтеріп, – құлыныммен енді өзім қоштасамын.

	Жарылқасын бұдан әріге шыдай алмасын сезді. Тұла бойы қалшылдап, жүрегі шанши бастаған. Құдды біреу жүрегіне жүз ине сұққылап тұрғандай. Мәукенді бүйірге түртіп:

	– Жүр, былайырақ кетелікші, – деген.

	– Қой, әдейі келген соң кемпірдің жоқтауын естиік. Жарылқасын бұған да азып қалды: «Қызық көруге келгендей,

	о, несі? Қайғықасіреттің де көлденең көк аттыға – қызық болғаны ма?!..»

	– Мен бір жетім ешкі, жұртта қалып маңыраған. Өрістен жұтап құлазыған көңілі аңыраған... Тауға соқсам басымды, көл ғып төксем жасымды, уыстап жұлсам аппақ қудай шашымды... Балам қайтып келер ме, омырауымды қайтып емер ме, беу жалған!... Асылдан қалған сынығым, жаратылысы бөлек тұнығым. Бас көтерер азаматым, жылқыда еркек қазанатым. Ардақтым менің, мақтаным. Қылығы – жайлау, базарым! Жүрегі жомарт қанатым. Қанатымнан қайрылып, тұл жалғыздан айрылып, енді қайтып күн кешем, беу жалған!?

	– Сабыр етіңіз, апасы! Жоққа жетер жүйрік жоқ. Сіздің қасіретіңізді өлшер ілім жоқ. Сабырмен сарғайып, қайғымен марқайған халықпыз. Шеріңізді көпке артып, жұртпен бірге күн ұзатып, сор бейнетпен ғұмыр кешесіз енді.. – деп Мәдибек тоқтау айтты.

	– Тоқтатпаңыз, отағасы, – деді біреу көп ішінен, – ақырына дейін арылсын сорлы ана! Арманынан шықпаса азабы ауыр болады...

	Аз тыныстап әл жиған ана тағы күңіренді.

	– Балам менің қарлығаш еді, қанатымен шөлдегенге су тасыған. Бәйтерек ағаш еді, көлеңкесі сая ну орман. Маусымым менің шырақ еді, түнергенге нұр болған. Шыққан күн еді, туған ай еді – мен үшін! Өмірім қандай жарық еді, көңілім қандай ашық еді – балам тірі тұрғанда, есіктен күле кіріп келе жатқанда?... Беу жалған, енді қайтейін? Бәйтерегім құлады, қарлығашым ұшып кетті жаһанға. Шырағым сөнді, күн қайтып, түнге айналды өмірім. Қызығым таусылып, қайғыға толды көңілім. Кең дала ұлтарақтай, биік аспан аядай болды. Шайқалды тұнығым, таусылды менің ғұмырым...

	Манадан бері әрең тұрған Жарылқасын кенет әлдекім бүйірінен періп қалғандай селк етіп, жерге отыра кетті. Қатты қиналғаны бозарған жүзінен де білінген. Серіктері оның жайын сонда ғана сезді.

	Мәукен мен Геннадий қатар ұмтылып, қолтығынан ұстай берді.

	– Не болды?

	– Что с тобой?

	Жарылқасынның тіл қатуға да шамасы келмеді. Ауа жетпегендей түсі қашып, аузын аңырайта ашып, көзі шектен тыс аларып кеткен. Тек қана тыныштық іздегендей. Тек қана жатуды тілегендей. Тіпті соған жер талғар емес...

	– Әттегенай, ауырып қалды. Жүрегі болмаса игі, – деп Мәукен костюмін шешіп, Жарылқасынның басына төседі.

	Таңат көрмеді ме, бұ жаққа қараған жоқ. Ал Лаврушин бірден анадай жерде тұрған «жедел жәрдем» каретасына жүгірді...

	– Бір Маусым емес, ел анасы атануға лайық адамсыз. Сабыр етіңіз, қадірлі ана! – деді Мәдибек ақырын ғана.

	– Елжұрттың жайын ойлаңыз.

	– Балаңды жоқтатпаймыз, көпті енді егілтпеңіз, – деген тәрізді әр жерден тоқтау айтқан үндер естілді.

	– Айтыңыздаршы, ағайын! Қайсыңа менің балам қарыз еді: ақша алып па еді; нақақтан қаралап, абыройыңды шашып па еді; алдыңа шығып, бағыңды басып па еді; жолдасын тастап, қатерден қашып па еді; әлде жаныңды жаралап, ғайбат сөз айтып па еді?.. Неге үндемейсіңдер? Айтсаңдар еді дәтке қуат бір жаман сөз. Қайтейін, беу жалған, балам менің азаматтың арлысы еді. Жаны жомарт, жаратылысы жаздай жайлысы еді!..

	Таңат қарт ананың қарсы алдында өксіп тұрғанды, айналасындағы дүниеге бейтарап көзбен қарап, көңілі тіршіліктен түңілгендей мәңгу күйге түскен. Жедел сергімесе, бұдан арғы егілуге шыдамайтынын сезді. Ақыры, көмек күткендей жалбарынышпен үлкендерге қараған. Мәдибек те дегбірі қашып, Саябекті шынтаққа түртті.

	Саябек көпті жарып өтіп, туыстар ортасында бұйыға жылап тұрған Ермекті ертіп келді. Мәдибек енді соны желеу ете сөйледі.

	– Мынау бозөкпе ұрпағыңды қайтесің, ей, ана! «Орнында бар оңалар» деген. Ендігі тірі Маусым осы. Ат тұяғын ат басар. Бұл қатқан тұяқ та ертеңақ жетіліп, өшкеніңді тірілтіп түтін түтетпей ме? Мұның барлығына тәубә де, бәйбіше! Болмағанда қайтер ең? Балаңды бауырыңа ал, мауқыңды бас!

	– Жөн сөз. Мәдекең дұрыс айтады.

	– Е, бұл да азамат болып қалыпты ғой.

	Бағанадан бері егілген топтың арасында шегесі босап, жүйежүйесі ырқына көнбеген соң таяғына сүйеніп қалшылдап тұрған Кәрібай қарт та қызының қасына келіп:

	– Күләш, есің бар еді ғой, бойыңды жи, – деді. – Екеуміз кешкен бейнет осы ма еді, көрешегің әлі алда. Оған да қуат пен дәт керек!.. Ана жоқтауын тоқтатып, мәйітке еңкейді. Баласының кеудесіне басын сүйеп дамылдағысы, ақтық рет мейірін басып құшақтағысы келгендей. Жігіттер бірақ еркіне жібермеді. Өліктің үстіне құлап түскен ананы қолтығынан демде ұстай алған. Сорлы кемпір сонда да ықылық атып ұмтыла берді. Сірә, төл перзентінің тұл бойынан сүйетін сау жер таппай қиналып тұрғандай.

	«Маңдайынан, апа. Маңдайынан иіскеңіз», – деді Таңат. Маңдай да ашық еместі. Сорлы ана қызыл матаны қолымен көтермек болып еді, қатты тартылған байлау жөпшеңде сырылмады. Шарасыздығына қамыққан байғұс үздіге күрсініп, Маусымның маңдайынан иіскеді.

	Күләш анадан соң сүйеп тұрған екі әйел Шекерді әкелді. Бейшара келіншекте ес жоқ. Отыр десе отырғандай. Қазір сілейіп тұрып қалды. Не істеп, не дерін білмегендей аңтаң. «Қоштас енді, айналайын, қазір әкетеді», – деді әйелдердің бірі. Сонда ғана есі кіріп, күйеуінің көзінен сүйді. Сонсоң ернінен. Сонсоң маңдайынан. Ақтық рет сүйіп, ақтық рет көріп тұрғанын сезінген тәрізді.

	Таңат музыканттарға белгі берді. Барабанның сарт еткен дыбысы естілді де, артынан оған үрме, соқпа аспаптардың қаңғыркүңгір даңғыры қосылды.

	– Қош, құлыным! Жатқан жерің мамық боп, жаныңа мәңгі маза бер...

	Ананың әлсіз үнін кең дауысты жасаң әйелдің жоқтау жыры көтеріп әкетті.



	– Көш бастаған серкемді,

	Жұрттан озған еркемді,

	Қайда алып барасың?

	Өзегім содан өртенді-ау!..



	Ілешала бұған тағы бірнеше әйелдің даусы қосылған. Бірақ соның бәрін де біртіндеп күшейген оркестрдің зор үні көміп кетті.





ІІІ




	Жарылқасынның ауырып қалғанын Таңат зират басында естіді. Жүрегі қарс айырылғандай ауыр күй кешіп, әрең төзді. Маусымға топырақ салған соңақ ауруханаға тартқан.

	Науқас есін жиыпты. Жүрек талмасы ұстаған. Тиісті жәрдем жасалған. Ешкімді бірақ қасына жібермейді. Генка мен Мәукен де осында екен. Жан Дәулетович те келіпті.

	– Шырағымау, есің дұрыс па? Жүрегі дімкәс кісіні өлік шығаратын үйге сүйреп...

	Таңат тіл қатқан жоқ. Бас инженер зіркілдеп, тағы біраз ұрысты. Ақыры, бұған сөзі өтпесін, не айтса да Таубаевтың мәңгу қалыпта естімегенсіп тұра беретінін сезді де:

	– Жә, жүре бер,– дегенді, – сенікі енді тағдырдың жазғанын тосу...

	Кезекші дәрігер келіп, науқастың демалысы түзелгенін естіртті.

	– Босқа отырмаңыздар.

	Күткен топ есікке беттеді. Таубаев қана қозғалған жоқ..

	– Таңат, кетпейміз бе? – деп Генка қипақтап қайта келді. Досы оған да ләммим демеді.

	– Онда мен де қалайын. Таңат басын шайқады.

	Содан ол кешке дейін міз бақпай отырған. Тіпті түні бойы отыруға бар еді. Сірә, кезекші дәрігердің жаны ашыды білем, ақыр аяғы ішке шақырды. Жарылқасын оңаша бөлмеде екен. Қасында күтуші мейірбике. Төсегінің айналасы – қаптаған ем аспабы, оттегі қапшықтары...

	Досын көріп Жарылқасын боларболмас жымиды.

	– Ғапу ет, саған сүйеу емес, масыл болдым.

	– Өзің де кешір мені. Жаныңа ауыр тиетінін ескермеппін.

	– Науқас, тыныш жатыңыз! – деді мейірбике қыз.

	Жарылқасын аузын басып, басын шайқады. Таңат та ұзақ отырған жоқ, көз қиығымен ғана бетжүзін көріп шығуға уәделесіп кірген. Жүрегі жайланып, көңілі орнына түсті. Енді қайтса да болады. Кенет оның есіне студент шақтың бірауыз өлеңі оралды. – «Мынау біздің Жарылқасын, Қорытпақшы жердің тасын. Ашықжарқын мінезі бар, Айырмайды дос пен қасын, Керек десең бере салады, Қалтадағы бар ақшасын», – деп ыңылдап әндеткен қалпы кейін шегінді.

	Жарылқасын еріксіз жымиды. Ойлап жатыр: «Қайран Таңат. Жаны отқа түсіп шырылдап жүрсе де – досқа адал. Ақылгөйсіп жұбатпай, жастық шақтың әзілімен жанымды жадыратқанын айтсаңшы. Рақмет досым, рақмет!...»

	Ауруханадан шыққан бетінде Таңат Маусымдыкіне соқты. Кісі аяғы сиреген екен. Қамқа да оны сол қарсаңда тауып, телефонға шақырды

	– Сен өзі досыңмен бірге ана жаққа аттанғалы жүрсің бе? – Сірә, біраздан бері сабыла іздеп, азып тұрса керек.

	– Жайшылық па?

	– Жай емес. Ұлың милицияда отыр.

	– Өзің неге бармадың?

	– Машинаның иесі керек дейді. Мен де ГАИде отырмын...

	– Не істепті? Авария?.. Өзі аман ба?

	– Өзің ежіктемей, қашан келетініңді айтшы!

	– Қазір жетемін.

	Қолынан түсіп кетті ме, әлде өзіне ие бола алмай қаттырақ қойды ма, трубка тегершікке сарт етті. Үйдегілер секем алып үрпиісіп қалғанды.

	– О не, қарағым, тағы бірдеме?. Әлде зауыттың?..

	– Жоқ, әншейін, – деді Таңат орнынан тұра беріп.

	– Осы жігітке де қиынақ боп жүр. Келінау деймін, тіпті нығыртып жіберді ғой, – деді әлдекім Таңат шыққан соң.

	– Е, азаматтың бағы қайтпасын. Бағың тайған соң қатыңбалаңа дейін табашы. Бұған әлі көз алартар кісі аз болмас...

	Таңаттың өзі де ГАИге апаратын трамвайдың вагонында изеңдеп келе жатып, осы төркіндес ойда отырған: «Апырау, дүние не боп кетті? Бәрі жабылып жағама жабысқандай тұстұстан шоқпар сілтеуде. Бас инженердің таңертеңгі сілікпесі, сайсүйегіңді сықырлатқан ана шері, Маусымды жерлеу, Жарылқасынның сырқаты, енді мынау – инспекцияға сапар... Жұт жеті ағайынды деген сөз осындайдан шыққанау тегі? Мейлі бәрін де көтердім, бәріне де көндім. Бәрінен де аманесен құтылармынау, тек кеше кеште Қамқа салған қысастан қалай сытыламын? Бәрінен де соны айтсаңшы?..»

	* * *

	Жұмыстан келген соң іңірде әйелі қиын сөз бастаған.

	– Сонымен, Алматыға барамысың? Не деп шештің?

	– Нені айтасың, жанымау?

	– Екі айдан бері нені жасырып жүрсің – соны...

	– Біреу әзілдеген ғой, сірә. Қой, адаспа.

	Қамқа мырс етті. Біреуді шалып жығардағы ежелгі әдеті.

	– Өтірік айтқан соң қуыстанбау керек, Таубаев. Арамтер боп қызараңдап қайтесің, бермен қара! Айтпасаң да естідім, – деді әйелі зілді үнмен, – Жарылқасын сені өзіне орынбасарлыққа шақырған, министр оны мақұлдаған. Ал сен демалыстан қайтқанша ойлануға мұрсат сұрапсың ...

	– Бетің түзу, – деп кеңкілдей күліп еді Таңат, Қамқа мүлде қатуланып алды.

	– Әрі қарай тыңда, Таубаев, өтірік айту сенің қолыңнан келмейді. Бару, бармау туралы екіойлы едің. Енді мына жағдаят киліккен соң бір жайлы етпей, ешқайда кетпеуге бекіндің... Өйткені бірдеме білетініңді, мұнда он алты жыл текке түтін иіскемегеніңді дәлелдеуің керек. Даңққұмар Варламовқа, делдал Құсбековке ақжүрек екеніңді көрсету керек. Маусымдай қимас досыңды сен ешқандай атақ, дәрежеге сата алмайсың. Өйткені сен арлы азаматсың...

	– Қамқа!

	– Тоқтатпа, бәрібір тоқтамаймын! Саған отбасының керегі қанша – жұмыс деген асыл махаббатың тұрғанда? Саған сүйген жардың керегі не – газ құсқан, от шашқан зауыт, қызық та қызу арпалыс тұрғанда?!..

	– Қамқа, не болған саған! Сен айтар сөз емес бұл!

	– Немене, менің сөзім шаншудай тиді ме. Шындықты айттым. Жасырып келген сырыңды аштым. Өтірік деші, қане. Шындыққа жүгіну – сенің айнымайтын идеялың. Дәмтұзы қандай екен – татып көр!..

	Таңат қапелімде не дерін білмей тосылып қалды. Жан жарының қайратқа мініп, қырсығып отырғаны анық. Кім де болса әйелінің қытығына тиіп, жанды жараның аузын алып аяусыз тырнап берген. Мына сөздің бәрі ішіне сыймаған ашуызаның салдары...

	– Бұл әңгімені, Қамқа, кейін сөйлесейік. Бәрібір естіген екенсің, тек мына бір қарбалас өтсінші, – деді ақырында.

	– Кейін сөйлессек кеш болады, – деді әйелі сұрланған қалыпта, – Мәселені өз қалауыңша тәмамдап алып, солай болды дегеніңнің маған керегі не? Менің пікірімді бүгін есті. Әйелім десең бұл сөзді, бәлкім, керегіңе жаратарсың, есіңде ұстарсың...

	– Қамқатай, қойшы енді. Сонша таусылғаның не?

	– Жарайды, ашуым тарқады.. Жасырып қойғаныңа күйінгеннен айтып едім, – деді Қамқа кенет сынып. Тіпті жадырай сөйледі. – Менің айтарым бірақ сөз; сен зауытта қалқалма, сынақты жалғажалғама, бас басқармаға ауысауыспа – онда менің шаруам жоқ, ертеңді есептегенде он екі күннен соң мен Алматыға кетемін. Қонаққа емес, қыдырып емес – біржола!

	– Неге он екі күн? Бәлкім, бұрынырақ аттанарсың? – деді күйеуі зорлана күліп.

	– Күлме, шын айтып отырмын.

	– Мен де шын сұрап отырмын.

	– Арыз берген соң мені ешкім де он екі күннен артық ұстай алмайды. Заң солай…

	– Құдайау, шындап кіріскенбісің бұған? Мен сені...

	– Арызымды көрсетейін бе?

	– Керегі жоқ, керегі жоқ! – Шай ішіп отырған кесесін Таңат төңкере салды. Түңілгені сонша, көңілінің суынғаны сонша! – Бағанадан бері назы екен десем. Мейлің, ендеше! Білгеніңді істе. Тіпті бүгінақ аттан. Жол билеті керек пе, қазірақ әкеп берейін!..

	Қамқа да кейін қарай бір қадам шегінбеуге біржола бекінгенін аңғартты.

	– Жарылқасын мұны біледі. Кеше ескерткем.

	Таңат қайтып тіл қатқан жоқ. Томсырайған қалпы үлкен бөлмедегі диванға келіп, сәл дамылдады. Сабасына түскен кезде қосағына қиыла қарап: «Маусымның үйіне барайық» – деген. Қамқа біржола қыңырайыпты, тағы да тап берді: «Өзіңақ бар!» деп, шолақ қайырды. Амал қанша, дос күзетіне жалғыз кетті. Қайта келгенде диванда киімшең ұйықтап шықты. Содан кейін әйелін Маусыммен қоштасарда көрді. Қатқабат оқиғалар. Біріненбірі ауыр. Бәрі түгел өзара тоғысып, өзге емес, өзін ғана тапқандай. Темір қыспаққа салып, қу жанын сығып қысқандай. Бәрінен де өтерау. Мына жан жары, өмірлік қосағы Қамқа бастаған жанжалдан қалай құтылады?... Оның бүгінгі сөзі мен қылығы бетінен қайтпайтынына еріксіз мойындатқандай. Ығу жоқ, сыну жоқ. Жөн сұрасаң, жөнсізге тартады. Тіпті бүгінгі ауыр халімен де есептесер емес. Жан ашудан кеткен, өшпенділікке бел буған адамның әлпеті. Ақылсыз еместі Қамқа. Қандай қиын кезеңде ұстамдылық жасап, ақылмен алатын. Апырау, бұған не болды? Қандай сайтан екеуінің арасына от жаққан?..

	* * *

	Шаршаған екен. Ұзақ сонар ой шиырына түсіп отырып қалғып кетіпті. Әлдекімнің түртпегімен оянды.

	– Азамат, соңғы аялдама. Вокзалға келдік.

	Орнынан қынжыла тұрды. Бойы ауырлап, аяққолы құрысып қалған. ГАИдің кеңсесінен бір аялдама өтіп кетіпті. Енді кейін қарай жаяу жүру керек...





Жетінші тарау





І




	Купеляция бөлімшесіне Таңат селекторлық мәжіліс бітісімен асыға келді: пешті қоқыстан тазарту кеше аяқталған; бүгін бүлінген тұсын бүтіндеу басталмақ; аса жауапты жұмыс; сондықтан да басықасында болуды жөн көрген...

	Пеш іргесінен ол бір топ адамдарды кездестірді. Отқа төзімді шамот, хромомагнезит кірпіштерін, арнаулы лайерітінділерін, құралжабдықтарын сайлап, қалаушылар бригадасы өзін тосып отыр екен. Цехтың инженертехниктері де осында. Лаврушинді қоршап алған, әлдене жайында керкілдесіп тұрғанға ұқсайды.

	– Жақсы келдің, – деді Геннадий Сергеевич Таңатқа қолын ұсынып, – сенің көмекшілеріңмен шекісіп тұрмын... Айтпақшы, ауруханаға соқтың ба?

	– Болдым. Тәуір дейді. Жарылқас жарады! Ең бастысы, инфаркт жоқ....

	– Ал, дауыңды естірт!

	– Дауымыз пештің төбесі туралы, кессонсыз шығармақ. Бұрынғыдай шойын қалпақ қоямыз дейді.

	– Ал сен не дейсің?

	– Менің пікірім – кессонды қайтадан қою.

	– Неге өйтетініңді түсіндірсең еді.

	– Түсіндіргенде қандай! Ұқпайды, әлде ұққылары келмейді. Құдды бір өмір бойы қорғасын емес, қаймақ шайқап жүргендей...

	– Сіз енді, Геннадий Сергеевич, әркімге бір тиіспей әдеппен сөйлеңіз, – деді Аллазаров қабағын шытып.

	– Керим Вахитович, мен мұнда отпен ойнап, қорғасын шайқаған адуын жігіттер істейді деп ойлағам. Сөйтсем цехта да эстетика сабағы өтеді екен, хаха! Қысқасы, басбасыңа дипломат болуға менің жайым жоқ.

	– Нақты шаруаны айтсаңшы, Геннадий Сергеевич. Ашу түстен кейінгі мәжіліске де керек болады, – деді Таңат.

	– Жоға деймін, кіммен сөйлессең де, «Әдеп, әдеп!» деп көзіңе шұқиды. Мен бір қалыңдық айттыра келгендей. – Лаврушин ежелгі қыңырлығына басты.

	– Сіз, меніңше, бұдан да құралақан емессіз, Геннадий Сергеевич, – деді технолог қарқылдай күліп. – Біздің келіншектермен байқап қыдырыңыз, үй артында кісі бар...

	Лаврушин қызараңдап қалды. Қысылғандай, құдды әлденеге қуыстанғандай. Таңатқа досының сыры айдан анық. Қызараңдауы тегін емес. Сірә, осында әлдекіммен кездескен. Рас болса, тәубә деп, ши сындыру керек...

	– Сіздер бұған не дейсіздер? – Таңат цех адамдарына қарады.

	– Не дейміз? Кессоннан ауыз күйді, – деді Аллазаров.

	– Екі жаққа бірдей ортақ шешім айтсам қайтеді, – деп цех бастығы ымыраға шақырған ыңғай танытты.

	– Таңат, көңіл жықпау деген былжырақ қағиданы келіншектермен сөйлескенде әжетіңе жаратарсың. Мына жерде сен істің пайдасын ойла. Түбінде бұдан ұтылатын да, ұтатын да – сен! – деді Лаврушин кәдімгідей ренжіп, – солай, достым, бұлтақ сөзіңнің маған керегі жоқ. Кессонсыз қалауға мен көнбеймін.

	– Бұрнағы күні де осы жайында таласқанбыз. Бүліктің үстіге қойылған кессоннан болғанын көп жақтады, – деп бастық орынбасарын жақтағандай сыңай білдіріп еді..

	– Сен өзің осыған сенесің бе, Таңат? – деді Лаврушин.

	– Техкеңес солай істейсің деп хаттап берсе, не шара? Еріксіз көнеміз...

	– Кессонсыз жүргізуге мен келіспеймін.

	– Сізден біз, Геннадий Сергеевич, ғапу етіңіз, келісім бересіз бе деп сұрап тұрғамыз жоқ, – Аллазаров өктемдік аңғартты. – Сізді өзі осы жерге шақырған кім? «Купелинаның» қалай қаланғанында не жұмысыңыз бар?

	– Шақыру тілеп кергитін кісің мен емес, Керим Вахитович. Бұл – бір. Екінші, мен келіспесем, «Купелинаға» сіз ешқандай өзгеріс жасай алмайсыз.

	– Тағы да ғапу өтінемін, – Цех технологы кекесін үнмен мырс етті. – Бір кезде сіз иемденген «Купелина» бүгінде біздің меншікке көшкен. Зауыт – оның қожасы! Сол себепті, өндіріс өзінің қолайына нені жөн көрсе, соны істейді. Мәселенки, мадақтап тұрған кессоныңыз пешті жарылысқа ұшыратты. Оны енді не үшін қайтадан қоямыз?.

	Таңатта үн жоқ, жайбарақат тұр. Жуас деп жүрген орынбасарының аз күнде шұғыл өзгеріп, өзге қырдан көріне бастағанына таңданғандай. Осы пешті өндіріске қабылдауға өзі жоқта қол қойғанын Керимнің жуастығына сайып еді. Соның жайжапсарын ежіктеп сұрағанда: «Бас инженердің қытымыр мінезін білесіз. Қайтақайта шақырып есімді алып жіберді, еркіме қоймады», – деген. Таңат шүбәсіз иланып, «Аллазаровқа ренжудің қисыны жоқ – кереғар әрекет жоғарыдан туған соң? Мықты болсаң соларды түзетіп көр» – деп кешірім жасаған. Ал қазір басқа Аллазаровты көріп тұр. Әлденеге қату, сенімтірегі күшті, өзінше дөй тұлға. Әсіресе кекесін күлкісі, кекірейген сесі ғажап. Бадырақ көзі жанжал іздегендей ақшиып кеткен. Әмбе соны ешкімнен бүркеп тұрған жоқ. Қайта, ал айттым, неғыл дейсіңге салып, ерегес тілегендей...

	Таңаттың да намысы қозды, орынбасарына тиісті орнын көрсетіп қойғысы келді. Мына керісті де әріберіге салмай, бірден шешу қажетті.

	– Жарар, – деді ол ақырында. – Төбені бұрынғыша шамот кірпішпен өреміз. Кессон да қайта қойылады. Олай болмайды екен деп қапы қалма, естіп тұрмысың, механик? Шеберханаға барып тапсырыс жасаңыз, бүгіннен бастап кіріссін. Геннадий Сергеевич, тіленіп тұр екенсің – саған да жұмыс бар: жарылыстан қорғайтын клапанмен шұғылдан; міндетін сол дұрыс атқарса – ешқандай жарылыс та болмас еді...

	– Мен оны көрдім. Ана жолы да, бүгін де… – деп Лаврушин ұзақ түсіндірмеге кіріскендей еді.

	Таңат қолын сермеп, досын тежеді.

	– Сен онымен біржола айналыс. Ұқтың ба, түбегейлі түрде! Меніңше, пәленің басы сонда. Геннадий, біз соны ту бастан ескермедік. Клапанның есебін қайыра тексер. Иә, иә, қайтадан! Бәлкім, конструкциясында біз ескермеген бір гәп бар.

	– Сонда немене, пеш қалаудан мені біржола аластамақсың ба?

	Қой, батыр...

	– Құдайау, айтқаныңның бәрін істеп тұрмын ғой. Енді менде не ақың бар? – Таңат жайраңдай күліп, Лаврушинді арқадан қақты да, цехтан шығарып жібермек болып, қақпаға қарай тықсырды. – Мұндағыларға бөгет болып қайтесің. Жүр, жүр!

	Лаврушин үнтүнсіз сыртқа беттеді. Ол осындай қылығымен де сүйкімді. Бір нәрсеге иланса дауласпайды. Ал иландыра алмасаң – сірә да оны жеңе алмайсың.

	– Ал, не тұрыс? Бастау керек қалауды, кім қояды бірінші кірпішті? – деді Таубаев жұмыскерлерге жымия қарап.

	– Таңат Смағұлович, осы әрекетіңізді түсіндірсеңіз қайтеді? Цехта бірталай инженер бармыз, солармен де ақылдасып шешкеніміз жөн болар, – деді Аллазаров.

	Таңат жалт қараған: технологтың қарашұбар жүзіне әлгіндегі мысқыл тағы да тепсіп шыға келді... Цех бастығы басын шайқады. Орынбасарының табаны тайғақ, ұстамсыз жан екені бұрыннан мәлім. Тегінде, ол ешкіммен де сөз таластырып егеске түспейтін. Түссе де ерегесі бірер тәуліктен аспайтын. Сес көрсете «қысқарт!» десеңақ жым болып, дегеніңе көнетін. Ал қазір?

	– Жоқ, ешқандай да керіс, кеңесу де болмайды. Бұл пеш туралы сөзжарыс жетеді, – деді цех бастығы орынбасарына шұқшия қадалып, – Жалпы, Керим Вахитович, сіздің бүгінгі құбылысыңыз маған мүлдем түсініксіз...

	– Маған да сіздің әлгі бұйрығыңыз түсініксіз. Мәселенки, технолог ретінде мен пеш төбесінің шамотпен өрілуіне үзілдікесілді қарсымын.

	– Сондықтан?

	– Сондықтан мен сіздің кереғар бұйрығыңызды орындаудан бас тартамын.

	– Жақсы! Өте жақсы! – Таубаев әр сөзін енді шеге қаққандай нығарлап сөйледі. – Мен де мәселенің әрқашанда осылайша ашық айтылуын сүйетін адаммын. Демек, сіз бен біз бұдан былай бірге істей алмайтын болдық.

	– Әлбетте, мына шаруада.

	– Басқа шаруаларды да ұқсатып қойғаныңыз белгілі.

	– Әрине, солай дейсіз енді. Мұныңыз өш алу...

	– Жарайды, Керим Вахитович. Бет жыртыспай сыпайы қоштасайық.

	– Сонда қалай? Мені біржола қумақсыз ба? – Аллазаров қапелімде сасып қалып, тұтыға сөйледі. Бірақ кішірейгісі келмеді. Мені жұмысқа алып, жұмыстан шығаратын қожа сіз емессіз, байқаңыз! – деді.

	Аллазаровтың аяқастынан күшейген сырын Таңат енді білді: «Бас инженер, не директор әлденеге мұны дәмелендірген. Жан Дәулетовичтен мұны күтуге болады. Варламов мұндай ұсақ кикілжіңге сірә да жоқ адам – деп ойлады. – Демек, өзі тыныш жатқан жыланның құйрығын басқан. Бұл да жарылыстың кеселі. Жүйкесі жұқарған. Екі айғы демалыс екі күнге жарамады. Бірақ сағатта зымзия жоқ болды. Шұғылсың Таубаев, шұғылсың! Басыңнан сөз асырмаймын деп аяқастынан дұшпан тауып жүресің. Енді Кериммен де күн сайын ежіктесіп, әр қадамыңды есептеп күн кешу керек. Соған да төзім, шоң жүйке керек...

	Қазір де аузыңнан жаңылыс шыққан бірауыз сөзді қайтып алып, кешірім сұрауға пейілің болмай, шынын айтқанда, өрлігің жібермей, кектеніп тұрсың. «Жарайды, Керим Вахитович, дауды қойып, жұмыс істейік», – десең әңгіме тәмам болады. Бірақ соны енді айта алмайсың... Аллазаровтың аярлығы өзіңе аян. Ертерек құтылуың керек еді. Жұмысқа қыры жоқ, өз бетімен ештеңе істей алмайтын болжыр. Мұндай көмекшілерден ешқашанда жақсылық күтпе. Жақсылықтың өзін олар есебіне келгенде ғана жасайды. Ал қазіргі төтенше жағдайда өзіне сенімді, қандай шаруаны болсын бұлжытпай орындайтын адал һәм арлы орынбасар керек...»

	– Керим Вахитович, сізбен сөз таластырып тұруға уақыт тар.

	Айтқанды орындамайды екенсіз, боссыз. Мүлдем!

	Аллазаров та қүрт сынды. Қатулы екен, ойланған да жоқ.

	Кабинетінің кілтін Таңатқа ұсынды да цехтан шығып кетті.

	– Мәселе түсінікті шығар? – деді Таңат. Әлдебір ауыр жүк иығынан түскендей, бойы кенет жеңілейіп қалды.

	– Ішісыртында пештің ешқандай өзгеріс болмайды. Бұрынғы қалпында қалайсыздар. Сағитов, осы сағаттан бастап пеш құрылысына басшылық етесің.

	Қалаушылар бригадасында Мұздыбай деген кексе жұмыскер барды. Тілінің шағып алмасы бар қушыкеш адам. Сол кісі кенет:

	– Түс аумай бастамасақ деймін, басеке, екіүш сағатқа шыда? – деді.

	– Е, неге? Онсыз да кешігіп отырмыз.

	– Мұндай үлкен істі сәтті күні бастайтын ырымым болушы еді.

	Бүгін сәтсіз күн...

	– Неге? Бүгін сәрсенбі. Қазақ ырымында, сәтті күн!

	– Басталмай жатып білдей орынбасарыңнан айрылдың. Әсілі, түс ауғанын күтелік, асықтырма бізді...

	Мұздыекең әзілдеп тұр. Жауапты қалаудың алдында көңілін арбап, жүгін жеңілдеткені. Әлде бірдеңе дәметкені ме?..

	– Жарайды, Мұздыеке. Күнәңді көтердім. Бір түстігің менен болсын, бірақ қалауды бітірмей ештеңе бермеймін. Ал бастаңыз! – деді.

	– Ендеше, бірінші кірпішті өзің қой.

	– Жоқ, Жеңіс қойсын. Бұл әлі үйленбеген, қолы жеңіл...

	– Ойбай, мұның қырсығы мол. Өзің қой, басеке,– деп Мұздыбай ыршып түсті.

	Таңат одан әрі қарсыласқан жоқ. Әлде бағы, әлде соры? Ортан белінен қайта көтерілмек пештің алғашқы кірпішін өзі қоюға бел байлады. Тағы да жарылысқа түсіп тасталқаны шыға ма? Өйтсе үміті үзіліп, біржола түңілгені. Бәлкім, пештен ғана емес, туған үйіңдей боп кеткен цехтан да. Құлағаны біржола. Бәлкім, бағы жанып, құпиясын білер? Күнтүн, айлар бойы «Купелина» тынымсыз гуілдер...

	Кірпішті арнаулы ерітіндіге малып алып, «Бисмилләсін» іштен айтып, іргеге орнықтырды да кейін шықты. Сонсоң цех адамдарына қарап:

	– Іске сәт, жігіттер! – деді.

	– Іске сәт!

	– Ал, Мұздыеке, кірісіңіз. Қаладым бір сілкініс емес, мың күн, мың түнге деп!..

	– Айтқаныңа құлдық, жайсаңым!





ІІ




	Жарылқасын ауруханада бір аптадай жатты. Алыпжұлып бара жатқан сырқаты жоқ. Жүрек соғысы келесі күніақ қалпына түскен. Дәрігерлер бірақ көп айналдырды. Алғашқы күндерде тіпті кірпігін қимылдатпастан көлденең салып қойып, қатты тексерген...

	Ақырында қонақүйге шығуға рұқсат етті. Арқалап қайтқан ескертпелері де аз емес: қатты ашулануға, күйінуге, ешқандай тебіренуге болмайды; қалыпты тынысынан жаңылған жүрек дүрсілі келешекте үлкен кеселге айналуы ғажап емес; демек, қызметті бұдан былай қатаң режіммен істеп, мезгілінде дем алып, тыныш ұйықтап, қысқасы, қу жанын жөнсіз қинамау керек...

	– Орындау, иә орындамау бұларды – еркіңіз. Ескерту – менің парызым! – деген дәрігер сөзіне Жарылқасын кәдімгідей мойыды: «Жұмысы құрысын, шынында да жанды күйттеп, тыныш жүрейінші» – деп ойлаған.

	Бірақ соның бәрі әншейін бопса екенін ол қонақүйге қайтқан сағаттаақ ұқты.

	Ең әуелі Мәукен келген. Халжайын сұрап, қатты қорыққанын, одан соң шексіз қуанғанын күле айтып біраз отырды. Сонсоң арыз айта бастады.

	– Бекерақ келіппін. Келмейтін едім, сен барады деген соң иланып қалдым. Сенің таудай беделіңе, қызметіңе сенгемді. Ежелгі дос деп ойлағам… Мынау Таңат дегенің нағыз безбүйрек ит екен. Түзелмес қисық па, еш пендеге көнбейтін қыңыр ма, түсінсем бұйырмасын. Құдайау, өз пайдасын білмейді. Пешті қайта қалатып жатыр. Техкеңес шешімін тәркі етіп, бәрін де өз бетінше шешкен. Цех технологы қарсы болған екен, жұмыстан қуып жіберген. Ал ол белгілі найсап екен. Бастығының басқан ізін блокнотына түртіп жүріпті. Соның бәрін тізіп, горкомға арыз айдаған. Дөрекі, диктатор, жемқор деп. Меншік гаражды цех материалынан салғанына дейін жазыпты. Қысқасы, сен енді Таңатты қорғай алмайсың...

	– Кейін сөйлесейік. Бүгін тіпті сөзге зауқым жоқ, – деп Жарылқасын студент досын шығарып салған.

	Одан соң Дәулетов келді. Денсаулығын сұрады. Анекдот айтып ішексілесін қатырды, зауыт жайынан бір сөз айтқан жоқ. Қонақтың өзінен ізет күткендей. Жарылқасын да қабақ бере қойған жоқты. Дәулетов сыпайы қалпында қайтуға айналғанда ғана:

	– Асықпаңыз, әңгіме айтыңыз, – деген.

	– Әбден айығыңыз.

	– Кеңседе айтуға болмайтын әңгімелер болады, Жан Дәулетович. Кеңседе адам ресми сезімге бөленеді...

	– Оныңыз рас. Әсіресе біздің жұмыста. Кей адамға жаның ашып тұрса да рай бермейсің. Көпекөрінеу қатуланып жекіп тастайсың. Қайсыбірде ішіңе сыймай тұрған сөзіңді айта алмай, бой сақтайсың...

	– Мысал үшін бүгін. – Жарылқасын биязы езу тартты. – Ештеңе айта алмай ішқұсада кетіп барамын дейсіз ғой...

	Дәулетов қайта отырды. «Бастаған өзіңіз» деп алып, бірталай хикаят шертті.

	– Несін айтасыз, Таңат Смағұлович – көнуден кеткен жігіт. Сізді арқаланып бізді басынып алды. Сірә, жұмысынан босатпай болмас... – Сыр тартып отырған тәрізді. Жарылқасын тек ештеңе деген жоқ, иә қостап, иә даттап.

	Ілешала Лаврушин келді. Қуанышын сыпайылап жеткізер, әдеп сақтар Генка ма, бас сап құшақтап, әуелі біраз түйгіштеп алды. Ілешала жұрт құсап ежіктетпейақ естіпбілгенін ақтара бастады. Айтуынша, Таңаттың халі қиын: бетін ашып алған; мінезі де күрт өзгеріп, күйректікке ұрынған; ешкімді тыңдамайды; жұмыста да тиышсыз боп кеткен... Күнітүні пеш қасында. Әр кірпішті қолынан өткізгендей тексеріп қалатады. Қорғасын тазарту цехы бұл айдың жоспарын орындамапты. Варламов алдаған дейді. Таза қорғасын мөлшерін кемітемін, келесі айға көшіремін деген уәдесінен айнып кеткен. Таңаттың үстінен арыз түскен. Оны қалалық бақылау комитеті тексермек. Қайдағы бір өсекаяңды теріп жатса керек.

	– Ал өзің не бітірдің? Генка қолын сермеді.

	– Не бітірейін, түк шығатын емес. Алғашқы кездесуде қабағы жақсыақ еді, Лиза да айныды. Кездесуге шақырсам келмейді.

	– Бар болғыр жұмыс туралы сұрап отырмын.

	– А... а, – Лаврушин аңыра қарады. – Таңат екеуміз міндет бөлістік: ол пешті қайтадан қалап шығады; менің құзырымда – жарылыстан сақтандыратын клапан...

	– Қашан аяқтайсың?

	– Жаңадан бір тетік қоспақпын. Соның гәбін тапсам...

	– Бірдеме шыға ма оныңнан?

	– Е, шықпаса, әуре боп не жыным бар.

	– Менен қандай көмек керек?

	– Сапарымды ұзарттыр. Лизамен кездесе алмай жүрмін... Таңатты босқа әурелегенді тоқтат! Сонсоң «Купелинаның» неге гүрсілдейтінін көреміз...

	– Қайтадан бұрқ етсе қайтеміз?

	– Қайтеміз, тағы да іздейміз. Жарылқасын түтігіп кетті.

	– Сенде өзі ес бар ма, Лаврушин?

	– Жарылқас, айқайлама! Ашулану саған зиян. Сенің төсек тартып қалғаның бізге қырсық болып тұр...

	– Ойбайау, бір қалауы пәленшекең мың сом тұратын пешті сендерге қайтақайта атқызып, қарап отырамыз ба? Ең құрығанда соны ойласаң еді! – деп Жарылқасын қаһарға мінді. – Цех алаңы – саған сынақ полигоны емес...

	– Ал сен, металлургия өндірісі бұрынсоңды көрмеген жаңа қондырғы опоңай, өзөзінен туа салмайтынын неге ойламайсың?! Қыпқызыл бейнет, әлей тартыспен келеді дүниеге әрбір жаңалық!..

	– Сөзіңе болайын, бар! – деді Жарылқасын, – Сені, сірә, жер үстінде ешкім түзете алмас. Бар енді, көзіме көрінбе! Лизаңа жет те мүрдем кет!..

	Шығып кеткен Лаврушин есіктен басын қайта сұғып:

	– Клапанның есебін қайтемін? – деді мүләйімсіген үнмен, – Тастайын, ба? Өзімнің де керегім болмас...

	– Неге, клапанды аяқтау керек. Бірақ асықпа! Асықсаң – бүлдіресің!

	Жорта сұрап тұр екен.

	– Солай ма, бәсе, бәсе! – деп саусағын шошайтты да тайып тұрды.

	Лаврушин кеткен соң бірер сағатқа дейін ешкім мазалаған жоқ. Соған да бірақ зеріге бастады. Таңат келе ме деп күткен. Келмеді, хабарласар да емес. Бүгін естіген ақпарларға қарағанда оған шынында да көмек керек сияқты.

	Ақыры төзе алмады, өзі іздеді. Күн сенбі болғандықтан телефонды ең алдымен үйіне шалған, трубканы Қамқа көтерді.

	– Иә, халің қалай, сұлу келіншек?

	– Қайдан сөйлесіп тұрсың? Қайдан болса да сауыққаныңа қуаныштымын! – Айтқызбай таныды. – Әсіресе үніңді естігеніме! Палатаңа телефон апарған ба? Әкім кісі ауруханада да әкімдігін жасайды екенау...

	Жарылқасын түзеткен жоқ, Қамқаны қостай сөйледі.

	– Күйеуің қайда, телефонға неге келмейді?

	– Қайда болушы еді. Төсегін цехтағы кабинетіне көшіріп алған, естімеп пе едің? Солай, бастық жолдас! Орденге ұсыну ойыңда болса – жаңылмайсың. Нағыз жанкүйер!..

	«Өз төсегің қайда? – дей жазып Жарылқасын тежеліп қалды. Ширығып тұрған келіншек еш нәрседен тайынар емес, әнеугүнгі долы қалпы. – Апырау, бұл шіркін райынан әлі қайтпапты ғой? Осы дүмпу Таңаттың цехын ғана емес, үйін де шарпып өтпесе жарар едіау? Жаңғырығы неткен күшті еді...».

	– Жарар, Қамқа. Сен тіпті менің сырқат жайыммен санасатын емессің, – деді ақырында, – Таңат келсе, телефон соқсын, – деді де қонақүйде екенін айтты.

	Біраздан соң Ақтаев сөйлесті. Халін білмек екен.

	– Келіп шықсаңыз қайтеді. Ақа? Әңгіме бар еді келісетін.

	– Мазаңызды алғаным жөн болмас.

	– Тыныш ұйықтасын десеңіз, қазір келгейсіз.

	– Апырай...

	– Ал күтемін, Ахмет Ақтаевич.

	Партком хатшысымен ол аса таныс еместі. Өзінен мүшел жас кіші жігіт. Ахмет Өскенге келгенде, өзі Алматыға ауысып кеткен. Қалайда екеуі жұмыс басында жүздесіп, біліскен емес. Сырттай таныс, сізбізден аспайтын сыпайы әріптестер... Содан ба, екеуінің қонақүйдегі оңаша кездесуі біразға дейін әдеп сақтаған, бірінбірі тосып, сөздің соңын бағудан басталды. Өндірісте істеп, отжалын кешкен инженер жандар қызбалау болса керекті. Ойындағысын бірденақ айтып тастап қарап отырар еді. Партком хатшысы ашықжарқын сөзге бармады: мінезі ауыр, әлде нығыз?... Құдды қазанда шымырлап жатып, бойындағы қоспаларын күші кеткенде ғана беретін қорғасын сынды. Өзгелерді көбірек тыңдап, өз пікірін соңынан естірткендей. Жетелемесе өз бетімен әңгіме бастар емес.

	– Жұмбақ айтысқанды қоялық, Ақа, – деп Жарылқасын диванды тастап, үстел басына келді, – сіз де, біз де іс басында отырған кісіміз. Рафинацияның жайы қалай? Таубаевты не істейміз?

	Хатшы ойын ұқты: қонақ бәрін де естіп, біліп отыр; демек, жарым сөз, тұспал әңгімеге қанағаттанбайды; ауыр болса да ақиқатын айту керек...

	– Не деуге болады, Жақа. Тазарту цехының жағдайы мәз емес. Бағалы металл ғана емес, қорғасын бойынша да айлық жоспарды орындаған жоқ. Жығылған үстіне жұдырық заңы бойынша, үш кранның біреуі істен шыққан, екі қазан жөндеуге қойылған... Бәрінен қиыны цех ішінен іріткі шығып отыр. Инженер, техниктер бірауызды болмаған соң қандай береке күтерсің...

	– Таубаевтың тағдыры айқын десеңізші. Бір емес, екі аяғынан бірдей ақсаған, солай ма?

	Ақтаев басқарма жетекшісіне аңтарыла қарады: «Бұл сөзіңді қалай ұғамын?» дегендей. Жарылқасын түнерген қалпынан ауған жоқ.

	– Неге? Таубаев – қабілетті инженер. Егер шындап көмектессек, аз күндеақ цехты уақытша тығырықтан алып шығуға тиіс. Рас, оның өзін де тезге салу керек...

	«Мұның әрине менің аужайымды бағдарлау. Бұл хатшың әккі екен, – деп ойлады Жарылқасын. – Досын қорғайтын болса, бетімді ашпайын деп амалдап отыр. Мен де мұның сыңайын бір байқайын...»

	– Көмектеспек болған жолдастардың қолын қақса, цех ұжымын өзіне қарсы қойса – обалы өзіне, Таубаевты босату керек!

	Ақтаев мырс етіп, Жарылқасынға күлімсірей қарап:

	– Жақа, өз сөзіңізді өзіңізге қайыра айтсам, ғапу етіңіз, – деді. – Сіз де жұмбақтап отырсыз. Парткомның ұстамын сізге ашық білдірейін: қазіргі жағдайда Таубаев цехқа керегірек деп ойлаймыз; бүлінген пешті түзеу мүмкін десек – бұл да тек қана соның қолынан келетін жұмыс...

	– Неге, дүниенің кілті Таубаевтың қолында тұр ма?

	– Таңат Смағұлович бұл жұмысты бәрімізден тынымдырақ орындайды. Солай істеу үшін өзіңіз басқаратын комиссияның көмегі керек. Варламов тек қана сізді тыңдайды...

	– Осы уәде бос әңгіме болмасын. Николай Исаевичті шақырсақ қайтеді? Айбарлы дегенмен ақылды шал, алдыартынан қамап, екеулеп ой салсақ, қайда барады?..

	– Шақырудың керегі жоқ. Сәлден соң өзі де келіп қалар, – деп жымиды партком хатшысы, – сіздің ауруханадан есенсау шыққаныңызға арнаған шайымыз бар еді...

	«Мына хатшы мен ойлағаннан да зерделі болып шықты. Мен мұны зорлап келтірдім деп отырсам, бұл шайымен келген. Өзі ғана емес, қытымыр директорымен кездестіруді де ойластырып қойған...» – деп түйді басқарма бастығы.

	– Сонымен, келістік қой?

	– Меніңше, Николай Исаевич сізді басқа шаруаға үгіттейді.

	Келісе алмай қалуыңыз да мүмкін... – деді Ақтаев.

	– Сонда бұл қасқа Мемлекеттік сыйлықтан әлі де үмітін үзбеген бе?

	– Сірә, лауреаттың алтын белгісін омырауына қиялмен болса да тағып алғанға ұқсайды. Енді оны қайта сыпырып алу – кімге болсын, оңайға түспес...

	Жарылқасын ойланып қалды: мемлекеттік ірі жұмыста отырған, дардай лауазымы, таудай міндеті бар үлкен адамдардың осындай болмашы ұсақ шаруалар үшін пендешілік мінездер көрсететіні неліктен? Варламов – кезінде іргелі жұмыстар атқарған кісі. Өскен зауытының Одақ көлемінде, Еуропа құрлығында қорғасын өндіретін ең ірі өндіріс болуына зор еңбек сіңірген қайраткер. Сөйте тұра әлгіндей оңғақ атаққа құмар болу?

	Сәлден соң люкс бөлмеге Варламов келді. Ілешала қонақүйдің кезекшісі кіріп, дастарқан жасауға кірісті.





ІІІ




	«...Сол күні ГАИде ұзақ отырдым. Шаршасам керек, қалғып кетіппін. Әлдекім иығымнан түрткенде бірақ ояндым. Мамам екен.

	– Тұр, үйге қайтамыз.

	Есік алдына шықсам, көкем машинада отыр. Кезекшімен қалай келіскенін білмеймін. Жолшыбай үшеуміз де мылқау кісілердей үнсіз отырдық. Үйге келген соң ұзақ тергетпейақ болған жайды өзім айтып бердім. Серуенге барғанымызды, балалар болғанын, жолдағы оқиғаны...

	– Шының ба? – деді көкем.

	– Шыным.

	– Өтірікке онда жапжас боп белшеңнен түскен екенсің.

	– Мұның, көке, әділ емес.

	– Әділшілін! Қыздарың кімдер?

	– ?..

	– Айтқың келмей ме?

	– Олардың кім екенінде тұрған не бар?

	– Олар да коньяк ішті ме?

	– Қайдағы коньяк?! Лимонадтан басқа сұйыққа аузымыз тисе, күйіп кетейін!

	– Күймей тұра тұр! – деп көкем үстелді кенет жұдырығымен қойып қалды. Үйде бүйтіп ашуланбайтын. Мынасы – жаңа мінез. Әлде менің қылығым асып кетті ме?.. – Багажниктегі конъяк, сендер ішпесеңдер, сірә, өзөзінен төгіліп қалған ғой? Әлде оған лимонад қосып қойған да мен бе?!

	– Ах, сволочь! Аяусыз күйдірген екенсің ғой!

	Өзімді ұстай алмай қалдым. Күндізгі желіктің, Жанат пен Зәурештің тым көңілді бола қалғанын да сонда бірақ түсіндім. Демек, өзім де соның шарпуына ұшырағанмын.

	– Сен, өзі, ішу ғана емес, боқтауды да үйренгенсің бе?

	– Не істесең де өзің біл. Кінәлімін.

	– Әлгінде кімді балағаттадың?

	– Лимонад құйғанды...

	– Ол кім?

	– Көке, кінәлі мен ғой. Өзімдіақ жазалай берсейші. Онымен өзім есеп айырысам.

	– Ақырғы рет сұраймын. Достарыңды айтасың ба?

	– Жоқ.

	– Ендеше мен де соларды атағанша сенімен сөйлеспеймін.

	Рақмет, жан досымды жерлеген күнгі керемет сыйлығыңа!..

	Төсегіме шешінбестен құлай кетіп, екі сағат солқылдадым. Әрине, Секеша итке күйінгеннен емес, онымен әңгіме басқа. Сірә, амандаспай өтетін шығармыз бұл дүниеден. Өзге де сыбағасын толық алар, тұра тұр әлі! Жаныма батқаны – көкемнің сөзі...

	Тамаққа тұрмадым. Мамам да ашуын әлі тарқатпаса керек, шақырмады. Күнде, ұйқы алдында қасыма келіп, бетімнен сүйіп кетуші еді. Бүгін одан да жұрдаймын. Бұрын көкем екеуі телевизор көріп, не магнитофонды қосып қойып, ән тыңдап, демалып отырушы еді. Біздің үй соны ұмытқалы қашан, үнсіз томсырайған қалпында ұйқыға бас қойды. Ал мен шерімді күнделігіме төгіп отырмын...»





Сегізінші тарау





І




	Өткен түнде Таңат мазасыз ұйықтады. Сірә да ойына алмаған, тірлікқарекетіне қатысы жоқ оқиғалар түсіне кіріп, азапқа түссін.

	...Маусым екеуі зейнетке шығыпты. Самайларын қырау шалған кәдімгі кекселер. Қолдарына таяқ ұстайтын болған. Жоқ, шалдардың кәдуілгі сүйеніш «аяғы» емес, сән үшін ұстайтын ықшам, жез сақинамен безенген әдемі таяқ. Ауылға барыпты.

	«Өзің білесің, менде екі жүрек бар. Оның біреуі ауыл деп соғады: таза ауа, кең аспан, қайда қарасаң да – шексіз көсілген иен дала; қаланың асыртұсыр шуы жоқ; абырсабыр қарбаластан да адасың... Бір ғажабы, ауылыма демалуға барсам – күні түнге, түні күнге ұласып жатқан бейғам тірлігінен тез жалығамын. Қаладағы қарбаласты, әсіресе бет қаратпас жалынмен айқасты аңсап тұрамын. Бұл менің екінші жүрегімнің лүпілі, – дейді Маусым. – Алайда мен күндердің күнінде мұнан да жиреніп, ауылға біржола кететін шығармын. Сірә, шалғайдағы бір орманға қорықшы боп кетемін...»

	Маусым сол арманына жеткен екен дейді. Өзен жағасынан өзіне үй тұрғызыпты. Жаңа қонысына Таңатты қонаққа шақырған.

	«Рақаттың көкесі, не керек, осында екен. Иен табиғатпен мейлінше қойындасып жатырмын. Қарашы өзің: сыңсыған тоғай, сылдыраған дария; күнітүні солардың құшағындамын; мынау еліктің лағы; қолымнан нан жейді, қайда барсам соңымнан қалмай еріп жүреді; анау қорбаңдаған аюдың қодығы; еркелігін сұрама, қылығы асып барады… Екі түлкі, үш қарсақ, бес қояным тағы бар. Ал, жақында… Әңгіме қызығына еліккен Маусым өзін әлдеқайда сүйрейді. «Ойбайау, мұның бәрін қайтесің? Қайуанат бағын ашыпсың, мұның бәрін қалай асырайсың?» «Бәрекелді, сөзақ! Мен бе, жомарт табиғаттың өзі асырайды. Зато, аңға шығып әуреленбеймін. Бәрібәрін аулаға жиып алып, тамашалап отырамын. Көргің келе ме?»

	Досы өзін биік талмен қоршалған ашық қораға әкеледі. Ауыл біткеннің бәрінде сарайларына жалғасып қалқиып тұрар кәдімгі шілік қора. Маусым оның есігін бас сыйғандай ғана ашып:

	«Сұқтанбай қара! Сенен басқа тірі жанға көрсеткем жоқ. Көз тие ме деп тығып ұстап отырмын. Әне, қарашы!» – дейді сыбырлай сөйлеп.

	Баспағып қараса – кәдуілгі жас бота. Туғанына бір ай ғана болған. Сирақтары сынып кетердей былқбылқ етеді. Томпиған қос өркеші дірдір етіп, әрліберлі жүрген сайын жалпылдап, жүгірсе тал шыбықтай солқылдап, майысып қалған. Көзі неткен сұлу еді! Бота көз сұлу қыздарға айтатын түспал сөздің шын қасиетін Таңат жаңа танығандай болды.

	«Құдайау, мына бейкүнә сұлуды қайдан алып жүрсің? Жетелеп біраз жүрейінші. Әукесінен бір сипайыншы». «Тс... с, – дейді Маусым досының аузын басып, – Бұл жайында үніңді шығарма, көңілің қалады. Бір оңбағаннан сатып алдым. Ешкімге айта көрме тек. Білесің бе, осы бота үшін мен оған Шекерді бердім».

	«Шекерді деймісің? Не айтып тұрсың, жанымау?» «Иә, иә, өзің жақсы көретін Шекерді. Сұлу Шекерді, ақылды, нәркес көз Шекерді. Зато, несі бар, сұлуға сұлуды айырбастадым!». «Шекерді мына ботаға айырбастадың бе! Есің дұрыс па?!..». «Ой, достым, сұрама. Ақымақтық жасадым. Бірақ, қайтейін. Ботаны көрген соң әлгі иттің үйінен кете алсамшы». «Құдайау, Шекер қайтті? Қалай көнді бұған?». «Білесің бе, оның уәдесі бар екен. Ана жылғы жарылыста, мен опат болған күні ант ішіпті ғой: «Маусым қайтып оралса – жанымды беруге әзірмін» деп... Ал анау оңбаған жанын емес, тәнін сұрады. Сонсоң еріксіз келісті», – дейді Маусым кемсеңдеп. «Нағыз ит екенсің. Сенен мұны күтпеген едім».

	«Қайтейін енді, БалШекерімнен айрылған соң бұл ботаға Ақ Шекер деп ат қойдым». «Ендеше сол Ақ Шекерді құшақта да отыр. Ал мен Балшекерді іздеуге кеттім. Қош, сірә, енді көріспеспіз!».

	«Өй, әй, тоқта! Қайда барасың?». «Тоқтамамайын... Шекер, Шекер қайдасың? Сені іздеп таппай тыншымаспын, сірә».

	– Қой енді, тоқтат! – деген дауыс құлақ түбінен естілген кезде Таңат оянып кетті.

	– Немене, Маусымның сұлуымен енді түсіңде де тілдесетін болғансың ба? Айқайлап шақырып азапқа түстің ғой. Несіне қиналасың, басы босады...

	Таңат біразға дейін тіл қата алмай абдырап жатты. Құдды бір қылмыс жасап қойған адамдай, сөлекет әрекет үстінде ұсталғандай өзөзінен қысылып серги алсайшы. Оның үстіне Қамқаның әлгі сөзі ояу кісіні сілейткендей жанына қатты тиді. Шымшытырық шатасқан түс өзін ғана емес, әйелін де қоса қабат адастырыпты, әлдеқандай ну жыңғылға бұрып әкеткен тәрізді. Сірә, Шекер үшін шырылдап ара түскенін Қамқа түптүгел естіген. Бұрын да ол сол келіншекті тамтұмдап қызғанатын. Сұлулығы, иә сұңғыла ақылы жайлы оқтатекте сөз бола қалса қызараңдап шыға келетін. Соған айғақты енді өз аузынан естіген соң, не сорың? Түсінде шатасқаның – ойарманың деуі хақ. Бұл да өзін, шынтуайтын айтқанда, осы қаладағы көрікті әйелдердің алдындамын деп санайды. Соны Қамқаға дабырлай айтып, желеу сөздермен желіктіріп жүрген еркектер де жоқ емес. Сонсоң да шығар келбет, көркі өзіне тең, иә жасаңырақ көрінетін құрбыларынан бойын аулақ салып, қасына өңкей бір сырықтай сорайған, жүрістұрыстары да ебедейсіздеу, ескі өңді әйелдерді жиятыны. Солардың ортасында Қамқа хордың қызындай боп дараланып тұратын. Енді міне, өзге емес, қасындағы ері соның бәрін тәркі етіп, өзінен жасырақ та сұлу Шекерді зарыға іздеп, айқайлап жатқан соң – не кінә?..

	– Қамқа, неге ояттың мені?

	– Жарайды, өтірік есінемейақ қой. Сырың белгілі...

	– Қойсаңшы. Мынадай азалы күндерде ұят емес пе?

	– Сонда, күйеуінің қабір топырағы кеппей жатып, әйелін иемдену саған жөн де – маған ұят болғаны ма?

	– Қамқа, күйдірмеші текке! – деп Таңат жастықтан басын жұлып алды. – Өтінемін, күйдірмеші сол сорлыны, шымшытырақ шатасқан бір түс көрдім. Тыңдашы өзің, ұмытпай тұрғанда айтып берейін...

	– Қабағат сендім! – деді Қамқа, үстеріндегі ортақ жамылғышты өзіне қарай тартып алып, теріс қарап кетті...

	Көзін жұмғанмен Таңат ұйықтай алмады. Мазасы кетіп дөңбекши берді. Қамқаның сөзі – әрине, жала. Қазіргі қырғиқабақ көңілінен туған өткінші қызғаныш. Сөйтсе де?.. Маусым тіріде нақ осындай түс көрген жоқ еді. Иә, Шекер сұлу әйел. Жаны да, келбеті де. Ту жаратылысынан биязы жан. Осы күні құқымыз теңелді деген желеумен көп әйел жөнсіз дарақыланып бетіңнен алатын болды. Алмаса да еркектерше қатты күліп, даурыға сөйлеп, кердеңдеп жүретін әйелдер қаншама! Таңат кейде Шекерге қарап отырып: «Міне, осы заманғы жаны нәзік әйелдің үлгісі!» деп ойлайтын. Шекерге өзі ешқашанда еркек болып құмартқан, өліптіріп сұқтанған емес. Адал достың пәк сезімі еді ол!

	– Ана ұлыңды не істейсің? Тіл қатпай күнде жегенше аямай бір сабап алғаның жақсы еді ғой, – деді Қамқа таңертеңгі шайда.

	– Кінәсін біліп ақталғанша жүре тұрсын.

	– Кінәлі болмаса ше?

	– Не айтып отырсың?...

	Әйеліне таңдана қарады. Түндегі кикілжіңі тарқамаған сияқты. Байланысуға ілгешек іздегендей?

	Газ үстінде тұрған сүт тасып плиткаға төгілді.

	– Машинаны сыртқа әкеткен, серуен салған да ол емес, сірә...

	– Сен оны машинаны рұқсатсыз алғанынан да гөрі, қасында кімдер болғанын айтпағаны үшін жазалап отырсың.

	– Бұл әңгіменің соңына бүгін, сірә, жетпеспіз.

	– Бүгін үйге ерте қайт. Менің де сенімен сөзім бар.

	– Қазірақ бастай берсейші.

	– Қазір бітпейді және бірер сағаттың сөзі емес.

	– Жұмыстан босай алсам...

	– Босай алмасаң да келгін! – деп Қамқа босаған шыны аяқтарды жуғышқа тарс еткізіп құлата салды.

	Қамқаның әдетінде болмаған мінез. «Мұның да жүйкесі жұқарған – деп ойлады Таңат. – Әлде ауырып жүр ме?...». Ұйқысы қанған жоқ, шайды да баптап отырып іше алмады. Құдды бір түні бойы ауыр жұмыс істеп шаршап қалғандай, цехқа ол делсал күйде керенау кірді.





ІІ




	Пеш қалаушылар соңғы екі тәулікте қабырғаны кісі бойы көтерген. Бұл қалпында түс қайта төбені өруге кіріссе керекті. Бірақ үшінші күні цех бастығы көпекөрінеу бөгет жасап, адымдарын ашқызбай қойды. Әлденеге қабағы салыңқы келді де купеляцияда тапжылмай отырып алды. Түнгі ауысым үш қатар өрген екен, келген беттеақ Таубаев оны қайтадан қалатты. Бекіткіш ерітінді дұрыс жасалмаған, нашар ұстаған деп байланысты. Онысы жөн: астыүстін күнітүні от шарпып, әмбе буланған металл қарпып әрі соны күшті қысымда ұстап тұратын пештің қабырғасы жобада көрсетілген деңгейден бір мысқал кем болмауы шарт! Сол үшін де шүйіліп отыр. Ауыр сөздер айтты, түнгі ауысымда қалауға біржола тыйым салды; бұл аздай қалаушылар бригадасына тиесілі көтерме сыйлықты кесіп тастады…

	– Басеке, мына бір кірпішті қалай көресің, сынып кетпес пе екен?

	Бас қалаушы Марданов пештің үстіне көлденең салынған тақтайға атша мініп алған.

	– Тісіңмен басып көр. Сындыра алмасаң – қалауыңа рұқсат.

	– Жоқ, соны өзің көрсең деп едім. Менен гөрі басың жас, тісің де мығым...

	Марданов әжуалап тұр. Соны әдейі дабыралап көпке естірткісі келгендей. Тегінде, ол шебер қалаушы. Бұған дейін талай жыл құрылыста істеген, Өскендегі биік үйлерді қалаған тас шебері.

	– Мен оны орнына қойған кезде көремін. Қылжақты қайтесің, Мұздыеке.

	– Қорқытқаның ба, басеке?

	– Жоқ, ескерткенім.

	– Қорықпа ендеше. Мұнан да зорды қалағамыз. Былқ етпейді мұның да.

	Қолындағы шамот кірпішті шелектегі ерітіндіге малып алып, қабырғаға тақ еткізді. Әуелі өлшеп алып, мақтан үшін әйгілеп тұр екен. Кірпіш бір елі бері шыққан жоқ, бір елі әрі кеткен жоқ – жымжылас қойындаса кетті. «Не дегенмен Мұздыекең шебер, – деп ойлады Таңат, – Қолының ебі бар. Әттең, ол біздің жұмысты ана Саябек, Мәдекеңдер сияқты терең білмейді. Металлург емес. Болуға құштар да емес. Жұмыс үшін аса қиналмайтын салқынқанды адам. Мейлі, жұмысын жақсы істесе болды да. Кексе тартқан Мардановты қайта тәрбиелеп, қай керегіме жаратам?..»

	– Әу, басеке, қарап отырғанша әңгіме болсын. Осы пештің құлауы жалынның құдіретті күшінен де гөрі, әлгі Гришка сорлының қырсығынан болды деген не сөз?

	– Мұздыеке, соны Гусевтің өзінен сұрасаңызшы.

	– Е, ол бәлнестен шыққанша қайда! Әй, Сашка, сайтан алғыр жүгірмек! Мынауың жарамайды, басқа кірпіш әпер! – деді Марданов көмекшісіне жекіріп, – Сонсоң ғой, біз осыны қайта қалап жатырмыз. Былайша айтқанда, барынша әскездеп, мықты етіп. Бір күні ойдажоқта мұның тағы да солқ етіп тасталқаны шықса, оның жауабын кімнен сұраймыз? Менен, әлде сенен?..

	– Құдай жөні, әр кірпішті орнын тауып қойғын.

	– Е, ол маған оңай. Бірақ соны басқалар бүлдіріп алмаса… Таңат үндеген жоқ. Не десін, жанды жерінен ұстап тұр. Сірә,

	бір ғана Мұздыекең емес, цехтағы барлық жұмыскердің ойы тәрізді. Пештің бір кірпішін өзгертпей, бір тетігін ауыстырмай, қаз қалпында қалауға бұйрық еткенде өзі не ойлап еді? Қандай сеніммен айтты? Дәлелі қайсы?.. Шындығында титтей де желеу жоқ. Жалғыз ғана таяныш – пештің нобайы дұрыс дегенге сенім. Екі жылдан бергі арпалыста өзі соның ұңғылшұңғылын әбден білгенді түгел. Бар кінәрат – оның технологиялық режімінде. Лаврушин дұрыс айтады: соның қыбын таппадық деп. Сонда қандай құпия ол?..

	– Гусевтің халі не күйде? Барған жігіттерді кіргізбепті. Мен сонсоң барғамын жоқ, – деп мосқал қалаушы тың сөз бастады.

	– Халі мәз емес. Жұмысқа енді жарамас, – деді Таңат.

	– Жұмыс қайда! Аман қалғанына тәубә дер. Сашка, кірпіш әкел. Тездет, жүгірмек! Әй, басқаларың да қимылдасаңшы!.. Тілге келді ғой өзі? Гришканы айтамын, не дейді?

	– Емінеркін сөйлесе алмадық.

	– Е, онда маржасының айтып жүргені былшыл болды. Сен баяғы менің Гришкама жалынып, ертелікеш бәлнестен шықпайды. Жауабыңды бұрып айт депсің. «Ал менің Гришкам белгілі безбүйрек, тіл қатпайды…», – дейді білем сойқан қатын. Тегінде, ол шіркінге жалынып ештеңе бітіре алмайсың. Оңбаған адам. Оның үстіне өзіңмен баяғыдан қырғиқабақ. Кек сақтағаны да. Әрине, өзің білесің, басеке.

	– Мұздыеке, осы әңгіменің сізге керегі не? – деп Таңат цехтан шығып кетті.

	– Е, Марфаның айтып жүргені расқа шықты. Жағдайыңды таныдым, – деп түйді ойын Марданов.

	* * *

	Түнеугіден кейін де Таңат ауруханаға екі мәрте барған. Екеуінде де Гусевтің көңілін сұрап. Алғашқыда сыпайы сөйлесіп жайымен кеткен. Екіншіде, бұл кеше еді, дәрігерден рұқсат алып, әзірленіп келген.

	– Ал, Григорий Александрович, жөніңді айтшы. Нені бүлдіріп қойдыңдар сол түні?

	Гусев теріс қарап кетті.

	– Мұны сізден күні ертең басқалар да сұрайды. Үндемей құтыла алмайсыз.

	– Сұраған кезде айтармыз.

	– Қазір айтсаңыз, жұмысқа пайдасы тиер еді.

	– Жұмысқа ма, сізге ме, Таңат Смағұлович?

	– «Купелинаны» жүргізуге әзірлеп жатырмыз...

	– Жүргізіңдер, шаруам қанша.

	– Апатты қайталасақ, бізге оны ешкім кешпейді. Бір жолғы құрбандығымыз да аз емес, – деп Таңат ағынан жарылды.

	– Сіз әуелі мынадан құтылып алыңыз...

	– Григорий Александрович, қара басым қамы болса – сізге жалынбас едім. Өйткені бірбірімізге ықыласымыз белгілі... – деді Таңат тура сөзге көшіп, – Әңгіме өндіріс мүддесі туралы. Ал сіз ескі жұмыскерсіз. Көзіңізді ашқалы қорғасын қорытып келе жатырсыз. Екеуміздің өзара келіспеуіміз – өкінішті іс, алайда сол өндіріске зиянын тигізбесе екен... Александрович, сіз осы жайға мән беріңіз. Маған да, басқаларға да осы тұрғыдан жауап беріңіз. Жарылыстың бүгешігесін білу – біз үшін қазір ауадай қажет!..

	– Сонда менен не сұрайсыз? деп Гусев бері бұрылды.

	– Жоғарғы тауашада не істедіңіз? Маусым не бітірді?

	Гусев біразға дейін үндеген жоқ. Ойланып, әлде қырсығы ұстап жатыр ма?

	– Мен жоғарыда болғам жоқ. Сатымен тек көтеріле бергемін...

	– Маусым ше? Маусым үстіге не үшін көтерілді?

	– Көрсем көзім шықсын. Кенет пеш гүрс етті. Төменге ұшып түскенімді ғана білемін, – деді Гусев әр сөзін үзіпүзіп әрең сөйлеп.

	– Пештің іргесінде тұрып ештеңе байқамағаныңызға таңмын.

	Ал сізден алысырақ тұрғандар көбірек көрген...

	– Не көріпті? Мен күйіп қана емес, миы зақымданған пақырмын. Бәлкім, көргенімді ұмытып қалдым.

	– Жоғарыдан сіз секіріп түсіпсіз, – деді Таңат ақырын ғана. – Жарылыс болардың алдында сіз Асқарбаевпен бірге үстіңгі тауашаға көтеріліпсіз..

	Гусев жарақатын ауырсынып қинала дем алды. Таңат тымтырыс отыр.

	– Таңат Смағұлович, мені қинамаңыз. Сырқат адамды әурелеп қайтесіз. Мен бәрін де айттым, – деді әлден соң Гусев, – соған енді алыпқосарым жоқ...

	– Қош болыңыз, Александрович. Тағы да келемін.

	– Бұл үшін келмесеңіз де болады.

	Марфа Ильинична коридорда жүрген. Цех бастығын көрмегенсіп теріс айнала беріп еді, Таңатты бір қырсық биледі де дауыстап шақырып алып:

	– Гусева, ертеңнен бастап жұмысқа шығыңыз, – деді салған жерден.

	– Қалайша? Гришка айрықша оңалған жоқ. Оған күтім керек.

	Кім оның күнітүні қасында отырады?

	– Сіз ауруханадан гөрі бақшаңызда көбірек болады деседі, Марфа Ильинична...

	– Немене, солай деп Гусевтің өзі айтты ма? Ах, шошқа, тірілейін деген екенсің! Бәлем тұра тұр, иттің баласы...

	– Қысқасы, ертеңнен бастап жұмысқа келіңіз!

	– Келе алмаспын, начальник.

	– Келмесеңіз, ескертемін: прогул жазамыз!..

	* * *

	Жарым сағаттан соң Таңат купеляцияға қайтып келген. Қалаушылар темекі тартуға үзіліс жасаған екен. Сағитов та ішінде, Мардановты қоршап алған, әңгіме соғып отыр.

	Таңат Мұздыекең алдында жатқан балғаға қолын созды.

	– Немене, басеке, тағы да пешке түскің келіп отыр ма?

	Цех бастығы балғаны салмақтап көріп, Жеңіске ұсынды.

	– Мә, тексеріп шық.

	– Осыңыз қиын, басеке. Ғапу етіңіз, әрине. Жұмыскерге сену керек. Міндет еткен соң бізде де қол бар, көз бар! – деп Марданов шытынай сөйледі.

	– Мұздыеке, «Өз көзің – алмаз, өзгенікі – шыны» деген нақыл сөз бар орыс жұртында, естіп пе едіңіз? Бұл – бір. Екінші, бүгінгі қалау өзгеше деп ескерткемді ту баста. Бір емес, қажет болса – он мәрте тексереміз. Пеш төбесін бекем өру керек. Түсінікті ме?

	– Маған түсінікті, тек мына жігіттер ұқса соны. Өзіңді торкөздің алдын күзететін нәзирәтіл атандырып жүрмесе...

	Мардановтың әзілі шаншудай тисе де Таңат елемегенсіді:

	«Тіліңе шоқ түссін, кәрі қырқылжың! Аямайсың адамды...» – деп іштей жиырылғанмен үндемей құтылды.

	– Басеке, гаражыңды тексеріп жатқанын естіген шығарсың?

	– Тексере берсін.

	– Менен де түсінік алды. Материалды қайдан алған дейді.

	– Осы пештің қоқысқа тасталған сынық кірпіші, – дедім…

	– Бекер өтірік айтқансыз.

	– Ойбайау, пештің қымбат кірпішімен гараж салды, өз цехынан тегін алды деген пәлеге қалмаймысың. Мұның аты – қызмет бабын қара бастың мүддесіне пайдалану...

	– Е, сонда, тексерушілерде көз жоқ па, қандай кірпіш екенін көрмей ме? Сылауын ашса – артында заты мен мұндалап тұр.

	– Сонсоң қаласқаным үшін ақша алдым дедім. Есіңде болсын, маған жиырма бес сом бергенсің. Басқа жігіттерге де ескертіп қой: тура солай десін...

	Таңат ішексілесі қатып рақаттана күлді.

	– Мұздыеке, әбден шатастырған екенсіз. Одан да көк тиын алғамыз жоқ, өйткені демалыс күні асар деп, өзіміз барғамыз деп шынын айтпайсыз ба.

	– Жоқ, Таңатжан, бұл жерде сен тағы да аңғалдық жасап отырсың. Қарауындағы жұмыскерді жеке меншік гаражын салуға пайдаланды деген жаман атақтан басыңды аршып аласың. Ақысы төленсе – ешкімнің шаруасы жоқ...

	Сағитов пеш ішінен жайраңдап шықты.

	– Дұрыс сияқты, Таңат Смағұлович. Бәрі де сақиып тұр, тамаша бекіген.

	– Балғаңды бере тұршы.

	– Осындайдан көңіл қалады, тексеру аздай, – деп міңгірледі Марданов.

	Цех бастығы пеш ішіне кірді. Жігіттер де бұдан арғы отырысты ыңғайсыз көріп, орындарынан көтерілген.

	– Тұра тұр дабырламай! – деп дауыстады Таубаев іштен. Соңғы қатардың кірпішін жағалай тықылдата ұрып тексеріп шықты да, үстіден екі кірпіш суырып алды. Әлгінде өтіп кеткен бұрышқа қайтып барып, тағы үш жерден кірпіш құлатты. Жігіттерде үн жоқ. Мұздыекең де жауар күндей түнеріп тұр.

	– Мұздыеке, бері келіңіз! – деді бірден қатқыл үнмен. Түсі сұрланып кеткен, – бәрің де жақында!

	Кірпіштің біреуін қолына алып, бір бұрышынан ақырын ғана тық еткізді. Екі ұрған жоқ. Сүйегінде сызаты бар шамот кірпіш қақ айрылды.

	– Әрине, төмпештей берсең, – деп күбір еткенді Марданов.

	– Міне, төбеге сақитып қойған кірпіштерің! – Қалғанын еденге күрс еткізген. Жерге олар түгелдей жарылып түсті.

	Қалаушылар төмен қарады. Сағитов кірерге тесік таппай қыбыжықтап қалды. Марданов қана әлі де мойындағысы келмегендей:

	– Бұларды шығарған мен емес. Шала күйдірген зауытқа айт. Нендей материал бердің – сонымен қаладым, – дегенді қыңырайып.

	– Ұялсаң еді, Мұздыеке, – деп салды цех бастығы, – мың кірпіштен жүз сынық шығады. Соны сіз зиянкес кісідей таңдап апарып, пешке қалайсың. Ал күні ертең герметизация жоғалды, пеш бүлінді деп жыл бойы зарлап жүргеніміз... Мыналарың гараж болмаса, пеш қабырғасына жарамайды. Қайта қалаңдар!

	– Жарамаса, жарата білетін кісі тауып ал. Мен енді қаламаймын, – деді Марданов та аяқастынан тұлданды.

	– Ағатайау, қойсаңызшы, – Сағитов егес туып кете ме дегендей қипақтап, безек қақты.

	– Сағитов, бұл жер саған Варламовтың дастарқаны емес – өндіріс! – деді цех бастығы зілдене. Қалаушылардың бірі мырс етті. Директордың жиналыстарда жиі айтатын мәтел сөзін қайыра естігеніне күлген тәрізді. – Өзің де бұл кісілерге жиеншар емес, мастер, яғни өндіріс жетекшісі екеніңізді ұмытпа!

	– Ғапу етіңіз, Таңат Смағұлович.

	– Тез барып, Мәдибекті шақырып кел. Қазандар алаңында жүрген.

	Сағитов шығып кетті, бастықтың кәрінен оңай құтылғанына қуанғандай. Марданов қыр көрсеткісі келді білем, қолғабын бұрышқа қарай лақтырып жіберіп, үстібасын қақты. Мәдибек келгенше Таңат ешкімге тіл қатпай, сазарған қалыпта тұрып алды.

	– Мәдеке, пеш төбесіне өзіңіз тұрмасаңыз, мына кісілердің ебі жететін емес.

	– Ойбайау, Мұздыбай сияқты шебер қалаушы тұрғанда менің көкжұлын боп төбеге шыққаным ұят емес пе?

	– Мұздыекеңнің шеберлігі жеткенімен бұл жұмыстың бүгешігесіне көкірегі бойлар емес. Тез қалаймын деп мақтан қысып, сападан гөрі сан қуалап кетеді. Әне, соның салдары. – Цех бастығы аяқ астында шашылып жатқан кірпіш сынықтарын нұсқады. – Мұздыекең қалаушы болсын, сіз – бақылаушы. Басқадай амал жоқ.

	– Айттым ғой мен қаламаймын деп. Мәдекең қаласын!

	– Мәдеке, тапсырманы ұқтыңыз ба?

	– Ұғуын ұқтымау, бірақ...

	– Ешқандай бірақты тыңдамаймын. Ал, брак қалауды қабылдамаймын! – деді Таңат жерде жатқан қолғаптарды қайта көтеріп, – Мұздыеке, біздің цехтың жанжалы сізсіз де аз емес...

	– Таңат Смағұлович, сізді телефонға шақырады. Директордың қабылдау бөлмесінен, – деді темір қақпадағы кішкене тауашадан басын сұққан хатшы қыз.

	Қақпаға беттеген Таңаттың есіне кенет Қамқаның таңертеңгі:

	«Кешке кешікпей кел. Босамасаң да келгін» – деген сөзі түсті. Шегелеп айтқан шымыр сөз шекеге тигендей болып еді. «Соның салдарыау әлгі жігіттерге қатты шүйілгенім. Соншама қазымырланбасам да болар еді. Аянып жүргені жоқ. Әсіресе Марданов. Шебер адам, аздап мылжыңдау, әмбе кекшіл кісі. Әлгінде шиқанына тидім білем, – деп қынжылды. – Бір мінезсіз жан бар ма? Менің өзімде де толып жатыр сылып тастайтын қырсық қылықтар...»





ІІІ




	Телефонға шақырған Миронова екен.

	– Таңат Смағұлович, манадан бері төртбес мәрте телефон соқтым. Анау қақшаңдаған секпіл бетің шаңқшаңқ етіп, жөніңді айтпай қойды. Сонсоң он тиын күмісті таңдайыма бастым да, дауысты құбылтып, директор сұрайды дедім. Ғапу ет, алдағаныма... – Лиза әуелі рақаттанып күліп алды. Әлденеге көңілді сияқты.

	– Хатшыны кінәлама, ешкімге шақырма деген мен…

	– Ендеше бірінші антұрған – сен!

	– Жә, шаруаңды айт, неге іздедің?

	– Әңгіме бар келісетін. Қайда кездесеміз?

	– Шаруаң асығыс па, Лизочка?

	– Біріншіден, шаруаң деп маған аударма. Бұл – менің емес, сенің қамың. Екіншіден, асығыс емес. Шыдасаң ертеңақ айтайын. Тек есіңде болсын, оңаша жолығамыз…

	– Мынауың қиын болды. Қайтсем екен? – Таңат ойланып қалды: бір нәрсені естісе – құпиялап, өзінше ерекшелеп қабылдау әсершіл Миронованың ежелгі әдеті, бүгін де әлденені әсірелеп түсінген; соны енді өзіне жеткізгенше асығып тұр...

	– Ал, қане, еркек емеспісің? Амалын өзің тап.

	– Жарайды, Елизавета Аркадьевна, – деді ол сәлден соң, – мен машинамен шығайын, сен жолдан қосыл. Он минутта ОТКның алдында боламын...

	Лизаның келбеті Таңатқа сынық көрінді. Ақсары жүзі қуқыл тартқан. Бетіндегі қызыл опаланғандай бозарып тұр. Көзіндегі күлкі де тереңге түсіп кеткен. Сөйтсе де сырлы аяқтың сыны бұзылған ба, Лиза шыбықтай бұралып келіп қасына отырғанда, Таңат ішіне шоқ түскендей бір қияли күй кешті. Қызыл жағалы қарала көйлек киген екен. Модадағы кремплин. Аш беліне жабысып тұрған әдемі көйлек келіншектің сұлу мүсінін бейнелеуге жаралғандай…

	– Қаланы аралап кетеміз бе, әлде тау жаққа тартамыз ба, Лизочка? – Таңат ойнақы үнмен сыр тарта сөйлеген.

	– Оны өзің біл, – деді Миронова, – менің бірақ сағат уақытым бар. – Даусы да сынық екен. Демек, бұл ойынға емес, ойлануға шақырған.

	– Ал, әңгімеңді баста.

	– Халің қалай, Таңатик?

	Екі курс төмен оқығанмен институтта Лиза өздерінің тобында болған. Орталарындағы біренсаран қыздарды политехтің жігіттері еркелетіп ұстайтын. Ал сұлу Лиза солардың таң шолпанындай еді. Мұның тағы киіктей тарпаң қылығы ешқашанда көзге сүйел болған емес, қайта жарасып тұратын. Миронова сол еркелігін әлі күнге дейін көрсетіп келеді.

	– Неге сұрадың? Халім орташадан жоғары деуге болады.

	– Меніңше, орташадан төменау деймін...

	– Неге? Пешті қайтадан салып жатырмыз. Құдай қосса, оншақты күнде қайта жүреді. Генка екеуміз байқап көрмекпіз. Мәукен қайтып кетті. Әрине, дүрдараз болып.

	– Құсбеков қайтқан жоқ, осында, – деді Лиза.

	Лизаға жалт қараймын деп, Таңат машинасын тротуарға шығарып ала жаздады.

	– Құсбеков ешқайда да кеткен жоқ. Тек қана жатқан орнын ауыстырды...

	– Онысы несі?

	Лиза бұл сауалға жауап берген жоқ. Түнерген қалыпта тымтырыс отыр. Күн де бүгін жауғысы келгендей, қарақошқыл бұлттар құрсаулаған. Кешке ме, түнде ме нөсерлетіп құйып өтуге әзірлік жасап жатқандай – қалаға сұғына кіріп тұрған тау үсті, арқыраған өзен саласы, оның арғы жағасындағы шеті көкжиекпен шендескен кең дала түгелдей бұлт құрсауында. Таңертең шақырайып тұрған күн де көрінбейді. Ауада салқын леп бар. Жадыраған жаз күні өткенін, қоңыр салқын жаңбырлы шығыс күзі келе жатқанын еріксіз мойындатқандай. Екіүш шақырым жүрген соң үйлер тізбегі таусылып қалды. Машинаны Таңат көгалды жерге тоқтатты.

	– Бұрнағы күні мені бас инженер шақырды...

	– Не үшін?..

	– Саған осыны айтарайтпасымды білмей бір күн, бір түн ойландым. Ақыры, айтпауға арым жетпеді. Бірақ, есіңде болсын, бұл әңгімені сен менен ешқашанда естіген жоқсың. Жарай ма, Таңатик?

	– Жарайды, уәде!

	– Сен, сірә, бізде енді жарытып жұмыс істей алмайсың. Бас инженермен әңгімеден мен соны ұқтым.

	– Қой, Лизочка, тым ауырлатпа. Өсектің бәрі бірдей шындыққа шыға берсе – дүние баяғыда төңкерілер еді.

	– Сенің цехың өткен айда қорғасынды қанша кем берді?

	– Бір мың тонна.

	– Егер біздің бөлім көмектессе ғой, жоспарыңды толық орындайтын едің, ә?

	– Сөзсіз.

	– Неге көмектеспедік, білесің бе?

	– Балқыту цехы қара қорғасынды бізге айдың аяғында ғана бере бастады. Тіпті төгіп тастады. Тазартып үлгере алмай есіміз шықты. Асығыс болған соң, білесің, соңғы партиядан брак кеткен. Сендер оны алмадыңдар...

	– Ал оның брак емесін білесің бе?

	– Жоқ, қисынды бірдеме айт, Вета.

	– Рас айтам. Соңғы партиядағы қорғасынды брак еткен күмістің мөлшері он алты емес, он үш грамм болатын. Демек, екінші маркаға қабылдасақ – рафинация жоспардан шауып шығатын еді.

	– Шын болса мұның сұмдық екен! Тұптура ашық зиянкестік. Біз оны қайта балқыттық. Бір қазан нольдік марка қорғасынмен араластырып қайта құйдық. Құдайау, қаншама еңбек, отын, уақыт зая кетті!..

	– Зая кеткен жоқ, екінші сортты қайта тазартып, бес күннен соң бірінші маркамен өткіздің. Мемлекет одан зиян шеккен жоқ!..

	– Бес жүз кісінің бір айлық сыйлықтан қағылғаны саған сонда есеп емес?! Бұларыңды мен түсінбедім. Жауласқан кісің мен екенмін, цех жұмыскерінің кінәсі қанша бұған? Елизавета Аркадьевна, қалайша дәттерің барды? – Таңат әлгіндегі сыпайы, келісімпаз күйін ұмытып кетті. Лизаны түтіп жегендей таптап беріп, қыза сөйледі. – Эх, сендерді де саналы инженер, өндіріс басшысы дейдіау. Неткен бейбақ, сорлы едіңдер. Түптүгел бейшара болып!...

	– Шынымды айтсам, мен мұны кейін білдім, – деді Лиза сабырлы шырайда. – Сондықтан жазықсыз кінәлама. Құтыхана шатастырған. Оны енді дәлелдей алмайсың. Сол партиядан цехыңда бір құйма қалды ма? Сақтадың ба?

	– Әрине, жоқ. Түптүгел қайта құйдық.

	– Сондықтан бұл туралы аузыңды ашпа! Сол күнгі үлгіні, әрине, құтыхана да сақтаған жоқ, ал қағаз жүзінде бәрі дұрыс... Бұрын ғой осындай брактар болған кезде, сенің өтінішіңмен біз оны уақытша қабылдап, екі күннен соң қайыра құйғызып, жоспарды жауып жіберетінбіз. Бұл жолы сен оған баспадың. Тіпті сұраған да жоқсың. Неге?

	– Неге дерің бар ма, Лизочка. Түсіндірсем ұзақ әңгіме...

	– Ал мен айтайын: сұрасаң да біз оған көнбес едік. Бұрын көнетінбіз, енді болмайды! Сенің цехыңа ешқандай рақым болмайды. Барынша қатаң талап қойып, нольдік, иә бірінші маркамен ғана қабылдаймыз. Ұқтың ба жағдайыңды?

	– Ұққанда қандай! Баяғыда сөйту керек еді. Бұдан біздің цех ұтылмайды.

	– Мықты екенсің, Таңат Смағұлович! – деп салды келіншек. Лизаға асылында нақ осындай – қайтпас қайсар, нендей құқай көрсе де – иілмейтін, әлі кетіп бара жатса да – сыр бермейтін қайратты жігіттер ұнаушы еді. Таңат оған қазір де сондай қайсарлардың нағыз сырттаны сияқтанды. Қарашы, қыңқ етер емес. Жани берсең жақсара түскендей. Қайраттанып қайта түлегендей. Шіркін, айқассаң – осындай сырттан жігіттермен айқассаңшы! Құшағың толады, рухани ләззатың қаншама мол болады…

	– Әрине, дәл солай істе деп маған ешкім де тура нұсқау берген жоқ. Бас инженер шақырып алды да, дайын өнімге талапты күшейту жайында мәселе қойды...

	«Кейбір цех бастықтары техникалық бақылау бөлімін қолжаулық етіп алған, ойына келгенін істейді. Бүгін берген өнімін ертең қайта тазалап өткізу деген не сұмдық!? Соның бәрі техбақылау бастығы болмағандықтан. Ал сіз алты ай бойы өзіңізді бастық дәрежесінде ұстай алмай келесіз. Орынбасар едіңіз, орынбасар қалпында қала бересіз, сірә. Өсу деген ойыңызда бар ма өзі?...» – деп Жан Дәулетович қамқорси сөйлегендеақ, Миронова ойланып қалғанды. ОТКға бастық болуға Лиза, әсілі, қарсы еместі... «Несі бар, алты айдан бері бұл міндетті сәтті атқарып келемін, басқа жұмысқа ауысып кеткен бастығым үшін де, өзім үшін де. Демек, қолымнан келетін шаруа», – деп ойлаған. Сөз төркіні оған үйіне қайтқанда жетті. Бәлкім, жетпес пе еді Мәукеннің бір уәжіне мән беріп ойланбаса? Кеше ол тағы келген. Дәу қорап шоколады, коньяк, гүлі бар. Үмітін үзсін деген оймен шоколады мен коньягын портфеліне салып берді. Гүлін қолтығына қайыра құшақтатып: «Бар, енді» – деген. Оңай көнетін Мәукен бе. «Лиза, қусаң да айтайын. Жақсылықты, тегінде, маған емес, Таңатқа жасайсың. Лаврушинді содан айырып берші. Жалғыз қалған соң ол еріксіз көнеді. Сонда ғана барлық сәтсіздігінен құтылады. Өткен айдың жоспарын бастықтардың қалай құлатқанын көрдің ғой? Біз көмектеспесек бұл бетінде ол көрге құлайды. Достығымыз қайсы?» – деп мөлтеңдеп тұрып алған. Оңаша үйде жалғыз жатып, Лиза сол түні неше түрлі ойға батты. Құдды бүгін ғана жалғыз қалғандай елегізумен болғанды. Бір уақ Мәукеннің неше күннен бері өзінен қиыла сұрап жүрген тілегін салмақтады. Орынды сөз. Бірақ соның артында бір есеп жатқан сияқты. Мәукеннің қайтақайта келе бергені, қуса да кетпейтіні сезіктендірген...

	– Рақмет әңгімеңе, – деді Таңат ұзақ үнсіздіктен соң. – Тек сен, Лизочка, менен біржола түңілме. Әлгінде сен бізде енді жұмыс істей алмайсың дедің. Оның жаңсақ түсінік. Асықпа, жұмыс үшін талайталай керісеміз!

	– Сен оптимистсің, Таңатик. Осың ұнайды маған.

	– Мақтағаның рас болса, достығыңды көрсет. Әлгіндей келеңсіздіктерді көрдің екен, мезгілінде ескерт.

	– Жожоқ, Таңат Смағұлович. Менен де гөрі өзіңе сен. Менің затым – ә...й...е...л! Құтыханаға сенбей, әр партиядан бір кірпіштен сақтай тұрсаң нең кетеді.

	– Мұның тамаша идея! Ал жүреміз бе?

	– Жүрелік.

	Қайтып келе жатқанда Таңат тағы бір тілек айтты.

	– Көңілім айтады, қателессем, ғапу ет. Генкамен сен баяғы ойыңды қайта бастап жүрген сияқтысың. Ол сорлыда ес жоқ, соған да мәз. Бұрынғы ойының жарасымды болатын. Қазіргің қиянат. Ойнасаң – шындап ойна, тек мазақ етпе. Осыны мықтап ойланғайсың, жарай ма?...

	Миронова үндеген жоқ.





IV




	Жұмыс аяқталар қарсаңда Шекер телефон соққан. Маусым өткелі Таңатпен ауызбаауыз тілдесіп тұрғаны сол. Сормаңдай келіншек соған да қысылғандай, әлде осынау шарасыз күйін, бұрын ешқашанда телефон соғып өзін іздемейтін, ыңғайсыз көріп тұр ма, имене сөйледі.

	– Таңат, сәлеметсіз бе? Апам айтып еді. Уақыты болса, Маусымның басына апарып келсін деп...

	«Апасының сөзі ғып айтып тұр. Өз атынан сұрауға ұялады, әлде ыңғайсыз көреді...» – деп ойлады Таңат.

	– Жарайды, Шекер, қазірақ барайын.

	– Жұмысыңыз бітіп пе еді?

	Жұмыс бітуші ме еді деп айтпады. Айтуға дәті бармады. Машинаға келгенде ғана Қамқаның таңертеңгі ескертуін тағы да есіне алды. Түндегі түсі, әйелінің шаншу сөзі де ойына сап ете қалды. «Апырай, мұны білсе тағы да шаншитын болды. Ау, сонда неден сасамын? Ұрлық емес, досымның моласына жасырын баратын неғылған кіріптарлық?..» – деп түйді де, кеңсеге соғып, Қамқаға телефон соқты.

	– Маусымның апасы бейітке апар деген. Бірге барсақ қайтеді, – деді.

	Қамқа біразға дейін үндеген жоқ.

	– Бірдеме десеңші, естідің бе сөзімді?

	– Мен бара алмаймын. Жұмысым бар.

	– Үйге қайтуға ширек сағат қалды емес пе.

	– Бара алмаймын дедім ғой.

	«Дүние не боп барады осы? Адамдар да сонша ұсақтап кеткен бе? Үйге кіргізбей қойсаң да, баратын шығармын Маусымға. Достық парызымды Маусымның үйішіне өмір бақи өтеумен кететін шығармын...» – деп шешкен Таңат машинаға бұрылды.

	Жерлеу күнгі жоқтаудан соң Күләш ана жылауды қойған. Тас боп қатып қалған шемендей бір қату күйге енген. Бұрынғыдай шешіліп сөйлеу жоқ, дауыс сап егілуден де тыйылған. Безеріп, сазбеттеніп отыра беретін. Ал Шекер кісі келсін, келмесін – үнсіз егіле беретін. Ас ішіп отырса да, асүйде жүрсе де кенет көз жасын төгіп жіберетін де, сілейіп тұрып қалады. Бейіт басына келген соң екі бейбақ сол дағдысына басты. Кемпір мүлгіген қалпында ішінен аят оқыды. Шекер көз жасын тыя алмай, өксіпөксіп жылады. Ермек қана монтиған келбетпен екі шешесіне алмакезек қарайды. Баланың соңғы күндерде өзгеше жүдеп кеткенін Таңат бүгін ғана аңғарды. Әкесін сағынатын сияқты. Есін біліп қалған, әке құшағын таныған сәбиге бұдан артық қасірет бар ма екен, сірә?..

	Бұлар қайтып келе жатқанда күзетші шал кезікті.

	– Бәйбіше, есенбісің? Балаңмен есендесуге келдің бе? Күләш ана басын изеді.

	– Мына балақан кенжең бе? Жақсы бала екен, айналайын!..

	Сірә іші пысып, әңгімелесуге кісі таба алмай зерігіп тұрған тәрізді. Таңат қалтасына қолын салды. Күзетшінің көмейін түсінген...

	– Кенжем де, үлкенім де – осы, ақсақал. Жалғыздан қалған жалғыз тұяқ...

	– Ой, бәйбіше, мен онда қателескен болдым. Бағана дәл осы сенің балаңнан аумаған, бірақ мұнан гөрі ересектеу тағы бір балақан келді. Айналып кетейін біржосын жақсы бала. Қабірдің айналасын шөптен тазартты. Сонсоң гүл қойды. Әнеугүні де келген...

	– Ей, ақсақалай, менің баламның досы көп еді – үлкеннен де, кішіден де. Сол пақырлардың бірі шығар.

	– Біз үшін де дұға оқи жүріңіз, – деді Таңат күзетшінің қолына ақша қысып.

	– Алланың рақымы жаусын, қарағым!

	– Әлгі айтқаныңыз нешелер шамасындағы бала?

	– Пәлі, үлкен бала! Дардай жігіт деуге болады. Тура салып ұрып белесепетпен келеді де, өздерің барған қабірдің басында отырыпотырып кетеді. Мен ойлағам...

	– Қош болыңыз, ақсақал.

	Қайтып келе жатқанда да бұлар бірбіріне тіл қатпады, тымтырыс отырды. Әрқайсысы өзіменөзі. Күләш ана ұйықтап кеткендей мүлгіп отыр, Шекер айналасына жаутаңжаутаң қарап, әредік кемсеңдеп қояды; Ермек қана көше қозғалысына елеңдеп, әрнеге қызыққандай қағылездік байқатқан; Таңат та ішінен әлгі баланы «Бұл кім болды екен?» – деп ойлаумен торыққанды...

	Машинаны гаражға апарғанда Қайраттың велосипедін іздеді. Орнында жоқ. Бұрын осында тұратын. «Демек, сол екен. Қайрош болды!..» қуанғаны сондай, күні бойы көңілін тұмшалаған кірбің лезде тарқап кетті. Үйіне ол жіті адымдап көңілді қайтты.





V




	Түстен кейін купеляциядағы қалау жұмысы жақсы жүріп кетті. Марданов екіүш қатар қалап шығады. Ілешала оның орнына Мәдибек тұрады да қалаудың беріктігін тексереді. Кірпішті де төменнен өзі таңдап жіберіп тұрған. Басқа жігіттер – қолғабысшылар. Мәдибек, тегінде, баптың кісісі. Ешқашанда асықпайды. Нендей жұмыс істемесін – өзгелердей күйіппісу жоқ. Қазанның үстінде тұрғанда да ол қорғасынды май шайқағандай баптайды. Реагенттерді еселеп беріп, ерінбей күтіп отырғаны. Жоспарда оның жұмысы жоқ, сондағы айтар дәлелі – «Үлгермесең қайтейін, қорғасынды бүлдіре алмаймын». Сол себепті оның бригадасында брак деген атымен болмайды. Бүгін де ол ежелгі дағдысынан жазған жоқ. Әр кірпішті тықылдатып көреді, қолымен ырғайды. Әредік төбенің өрілу бұрышын тексереді. Содан төменге түседі де:

	– Қалай бер, Мұздыеке. Бетің түзу, – дейді.

	Мұздыбай Мәдибекке те тиіседі. Көбіне құрдастық жөнінен. Бірақ бүгінгі әзілінде әлденеге кектенген көңілдің салқыны бар.

	– Немене, репизор неме. Алтын тығылатын қуыс таппадың ба? Мардановтың бұлай деуінде үлкен мән жатыр. Осы пештен ағызылған қалдық қорғасын қатар тұрған екі қондырғының біріне – купельге барады. Анығында бұл жартысынан дені алтын мен күмістен тұратын ерекше «бай» қорғасын. Купельде ол қорғасыннан арылып, жеке құйылады.

	– Әй, құрдас, былшылдамай ішке түс. Мақтана берсең тағы да қырсыққа ұрынасың.

	Кешке таман пеш төбесі едәуір көтерілді. Енді тоқтатса да болар еді. Электродтар кіретін ойық қалдыру керек. Біреу емес, үшеу. Ал оның айналасы жақсы бітелмесе – пеш ішінде ешқандай қысым түзей алмайсың.

	– Ал, бас репизор, не дейсің? Бастықты шақыр.

	– Мені азсынып тұрсың ба?

	– Сенің билігің енді жүрмейді.

	– Жүреді, – деді Сағитов, – Таңат Смағұлович бүгін келмейді.

	Бар билікті Мәдекеңе бердім деген.

	Мұздыбай «Ей, мынау не дейді?» дегендей Мәдибекке қутыңдай қарады.

	– Немене, қимай тұрсың ба? Жұмысың оңды. Мен қабылдадым. Қалғанын ертең істейсің, – деді Мәдибек.

	Марданов жорта қоқиланып олай жүрді, былай жүрді. Пештің үстіне де бірекі шығып келді. Әлгінде қалаған жерінің беріктігін көрсеткені. Бір сәтте Жеңіске бұрылып:

	– Әй, инженер бала, маған бір ой келіп тұр. Құп көрсең, айтайын.

	– Айтыңыз, аға.

	– Бүгінгі демалысты құдайға тапсырып, кеш бойы қалғанын өріп тастасақ қайтеді?

	– Болмайды. Цех бастығы түнгі жұмысқа тыйым салған.

	– Ал біз құдай деп істеп тастайық. Меніңше, рақмет қана естисің.

	– Мұздыеке, мұндай кісілік саған қайдан дарыған? – деді Мәдибек ішексілесі қата күліп, – бағана емес пе еді, қолғабыңды лақтырып, түтігіп тұрғаның.

	– Шын айтам, құрдас. Бағанағы артықтау болды. Онсыз да қылкөпір үстінде жүрген азаматты бетінен алдым. Соны енді еңбегіммен ақтайын. Таңаттың көңілі көтерілсін!..

	– Па, дегенің! Мынаған ақыл жаңа бітейін деді. Кәрі боз қартайғанда жорға шықты.

	– Құрдас, сен күлме. Қайта көмек бер. Тіпті бар ғой мен сені бүгін соцжарысқа шақыруға да әзірмін.

	– Оһо дегенің! Тағы не айтасың?

	Марданов түтігіп кетті. Қолғабын бағанағыдай жерге бұрқ еткізіп, қақпадан шыға жөнелді. Мәдекең қуып жетіп, шалғайына жармасты. Қапсыра құшып, бері сүйреді.

	– Батырекесі, қойсаңшы енді. Қайтер екен деп әдейі айтып едім. Сенен шықпайтын сөз естіген соң әдейі қайрағаным еді. Жарайды, текке бұрқылдамай, тоқта! Анау балаңдай Жеңістен ұят...

	Сағитов екі кексенің әзілін таңырқай тыңдап, басын шайқады. Шыны екенін білмейсің, не қалжың деп түсінбейсің. Екеуінің ойыны қызық. Бірақ мықты кекселер.

	– Ал қойдым, не айтасың? – деді Мұздыекең бір кезде.

	– Сонда бізге неше кісі керек?

	– Осы бесеуміз қалсақ жетпей ме?

	– Жетпейді, – деді Жеңіс. – Саша Штольняк кешкі мектепке барады. Мырзасағит сірәде бұған келіспейді. Баранчуктың баласын қарайтын кісі жоқ, әйелі кешкі сменада.

	– Міне, ылғи сөйтеді, – деп мұңайып қалды Мұздыекең.

	– Былай істесек қайтеді, мастер шырақ. Мына Мұздыбай екеуміз біздікіне барып, шай ішіп, сәл дамылдап келейік. Ал сен біз келгенше үш, иә төрт кісі тауып қой. Он екіге дейін бітіретін шығармыз, құрдас? – деді Мәдибек.

	– Әрине, сәтін салса қалап кетеміз. Таубаевқа бір тәулік үнемдеп береміз.

	– Онда тұрмаңыздар, – деді қуанған Жеңіс, – үшінші кісі, сірә, өзім болармын. Қалған жұмыскерге де қинала қоймаспыз, табылады! Тек жатаққа барып келейін...

	Қақпадан шыға беріп, Мұздыбай мастерге дауыстады.

	– Жеңіс, айналайын, сен мұны бастыққа айтпа. Таңертең бірақ білсін! Жарай ма?...





Тоғызыншы тарау





І




	Қаладағы қонақүйде жатқан Мәукен Құсбеков аяқастынан әбігерге түсті. Жұмыс аяғында Қамқа телефон соғып, «Мәукен, сенде тығыз жұмысым бар, өзіңде боласың ба?» – деген. Мәукен тек: «Қонаққа барушы ем, ертеңге қалдырсақ қайтеді?», – деп әуелі біраз бұлданды. «Бір сағат кешігіп барсаң кіргізбей қоймас. Бүгін кездесуіміз керек, – деп Қамқа да еркіне қоймады. – Ертең, бәлкім, менің кездескім келмес...» Мәукеннің көңілін соңғы уәж алабұртты. Ішіне құрт түсіп, есекдәме бір үміт пайда болды. Сырт көзге қаншама берік, ұстамды көрінген әйелдерден де кейде жолы болып, көңілі тояттаған. Сондайдан топшылаған:

	«Жолдан таймайтын әйел заты болмайды. Тек соған татырлық еркек кездеспейді, иә қолайлы жағдай тумайды...» – дерлік тәжірибесі де барды.

	Ақыры екеуі «Өскен» қонақүйінде, Мәукеннің бөлмесінде жолығуға уәделесті.

	Мәукен де бірденақ Қамқаның өзін тектентекке іздемегенін аңдады. Серілікке жорығаны – ұшқары байлам. Сірә, сол әнеугүні өзі кездейсоқ қозғаған жел сөздің әсері?.. Құдай жөні өзін үйіне, иә кеңсеге шақыру еді. Қамқа бірақ соның бәрін тәрк етіп, қонақүйдің оңаша бөлмесін таңдады неге?. Балашағалы әйел үшін мұндай жердің ыңғайсыз екенін ойлаған жоқ, соған бола көкейкесті шаруасын тежегісі келмеді? Демек, бұл әлденеге белін бекем буған әйел. Ал әйел заты бірдемеге бекінбесін деңіз, бекінді ме – сірә да тоқтата алмайсың. Бұл енді Мәукенге таныс жайт. Жә, Қамқаны қалайша қарсы алу керек? Ойнапкүлуге келе жатқан қылықты келіншекті қарсы алған сері кейпінде ме? Жоқ, барынша мәдениетті, барынша ізетті ескі жолдастың келбетіне еніп, мейлінше сыпайылық сақтай ма? Көңілі әр саққа ауып, екі ұдай болып құбылды: ойнапкүлсе несі бар, Қамқа бұған тұратын әйел; рас, қылшылдаған жасаң кезі емес; бірақ жас келіншектерге бергісіз наз қылықты; нұрсымбаты қайтпаған әдемі жан; құшсаң – құшағың толатын, көңілің тоятар тәттілігі де жеткілікті ұрғашы. Тек Таңаттай ескі достың көзіне шөп салып, жолдас біткенді өзінен біржола безіндіретін өрескел әрекетке баруға бола ма? Қамқа да соған көне ме? Көнсе – құбақұп, әңгіме онда басқаша...

	Мәукен Оразұлы неде болса ұялмауға бекінді. Бөлмесін тездетіп жинап, форточканы ашты. Астыға түсіп, есік алдындағы гүл базарынан үш тал астра сатып алды. Жолшыбай буфетке соғып, ішімдіктер әкеп қойды. Қысқасы, Қамқа келіп есікті қаққанда, ол қандай әңгімеге болсын, таптұйнақ әзір отырғанды...

	– «Қош келіпсің, асыл Қамқа! Тақпасам да сендей алқа. Құрмет тұтып құшақтаймын. Төрге өрле, есік жап та!» – деп тақпақтаған Мәукен күлімсірей кіріп келе жатқан келіншекке құшағын жая қарсы ұмтылған. Қамқа аса құлшынбай қолын ұсынды. Қолы мұздай екен, сірә, тоңып келсе керек. Бозарған қолын жуық маңда босатпай ұстап тұрып және әзілдеді. – Құдайау, өткінші жаңбырға да жаурап қалыпсың ғой. Кел, біраз жылытып берейін!

	Плащын шешіп төрге шыққан соң Мәукен оған гүл шоғын ұсынды. Келіншектің қараторы өңіне сәлпәл қан жүгіріп, көзі де күлімдеп қоя берді. Гүлдің бір талын иіскеді де қасындағы орындық үстіне қоя салды. Ризашылығы да осымен тәмам болғандай. «Кердең әйелдердің бәрі өсітеді. Бұларды бір тал гүлмен алдай алмайсың, бұларды иліктіру үшін біршама уақыт, еп керек» деп топшылады Мәукен.

	– Ал, Қамқахон! – Жолдастарының әйелдерін көбіне ол әр елдің қыздарына қосып ежіктейтін осындай қосымшалармен құбылтып атайтын. «Ханым», «бикеш», «сұлу», «қыз» – деп де атай беретін. Бұл жолы көңілі өзбекшеге ауды. – Қай пайғамбар құлағыңа сыбырлап мені қуант деді. Тізесін құшақтап жалғыз жатқан, үйірінен адасқан кәрі құлжадай зеңгіп қалған Мәукен бейбақтың көңілін арбау үшін, әлде әлденеге ұрындырып алдау үшін келдің бе?..

	Мәукен кіші люкс аталатын номерге орналасқан. Көпкөрім жиһазы бар сәнді екі бөлме. Сервантты ашып, бокалдар алды. Бір шөлмек коньяк пен шампанды шкафтан суырып, үстелге қойды. Шоколады және бар.

	– Мыналарыңның біреуін де ішпеймін, – деді Қамқа байсалды үнмен, – сыйыңа, гүліңе рақмет! Мәукенчик, сен ескі доссың – бірге оқыған, бірге өскен дегендей. Бостанбосқа арамтер боп шала бүлінбе. Мен сенімен күліпойнауға келгем жоқ. Өзіңді шынайы дос көріп, ақылдасуға бекіндім. Осыны түсінсең – мыналарыңды жинап қойып, қарсыма отыр...

	Осылай дерін Мәукен сезгенақты. Бірақ көңілін жайлап алған желікті опоңай қалай бассын? «Кім білсін, әйелдің сайтаны көп, бәлкім, бойына от түссе...» – деген ойынан жеріп, жолжөнекей өзгертуге мәжбүр болды.

	– Бәрекелді, Қамқахон. Сөзіңе болайын!.. Сен не айтып отырсың, мен не жасап отырмын? Қой, жаным. Күнәға қалдырма! Менде ешқандай арам ой болған жоқ. Өзіңдей дос мейманханаға іздеп келіп отырғанда, бір шампан ашпайтын соншама мен...

	– Мәукен, айттым ғой әуре болма деп. Жинап қой түгел. Біреуміреу келе қалса, кто знает, не ойлайтынын?..

	Енді шара жоқ. Бір кезде арманы болған сұлу Қамқа сағымдай бұлдырап, қол жетпес қашыққа тағы да жылыстап кетті. Соған да ызаланып іштей қыстығып қалды, әлгінде тәптіштеп жасаған үстелдің үстін тыптипыл тазартып, ақ дастарқанына дейін алып тастады.

	– Ал, сөйле, жаным.

	– Мен саған екі мәселе турасында келдім, Мәукен. Бұлтақтатпай әділін естіртесің. Әншейінгі қулығыңа басып, қашыртқы жасасаң – ештеңе де айтпаймын...

	Мәукен жауап берерден бұрын алтын тістерін ақсита жайраңдай күлді.

	– Осы жұрт қызық, менің шын сөзімді қулығы дейді. Әзілсіз өмірдің сәні бола ма? Жә, қойшы, ақталып қайтемін. Айта бер, Қамқахон, мен саған адалмын. Баяғыдан адалмын, тек бағам жоқ, бағым жоқ сенен!..

	– Адал болсаң – ағыңнан жарылуға шақыра келдім. Әуелі сен мынаны айт: осы, Таңат екеуіңнің араңнан қандай мысық жүгіріп өткен?..

	– Бұл сонда менен білмек болған бірінші мәселең бе?

	– Екеуіңнің бітіспес бір егеске түскендеріңді сеземін. Соның түп себебін өз аузыңнан естігім келеді.

	Мәукен ойланып қалды: «Бұл келіншектің жүрісі түсініксіз болды; күйеуі жұмсады ма, әлде әйел затына тән жанашырлық сезім жетелеп келді ме? Олай болса, мұнымен аңдап сөйлесу керек!» – деп шешті де:

	– Екінші шаруаңды айт. Бірақ естисің жауабымды, – деді ақырын ғана.

	– Мәукенчик, бұлаңқұйрыққа салма!

	Құсбеков тағы да күлді. Қамқа көзін аудармастан оған қадала қарады. Мәукенді бір желік биледі. Кейде біреудің жынына тиіп, айтпаймынақ дегенін опоңай біліп алатын. Мына келіншекке де соны жасағысы келді.

	– Жарайды, Қамқахон, адалдыққа шақырған өзің. Ащы айтсам, айып етпе. Турасын бірақ естіртейін. Күйеуің сенің – ақымақ! – деп салды бірден.

	Рақаттанып, айызы қанғандай етіп, шаттана айтты. – Осы заманның барып тұрған нақұрысы! Неге дейсің ғой! Білікті адам ең алдымен өз басының қамын ойлауы керек. Білікті атанып, сені жұрт сыйлап, тануы үшін ер жігітке бедел, атақ, лауазым керек! Дұрыс па?.. Рас, бұл үшін өз ортаңа, қоғамға қарсы тұрма, өйтсең – саяси қателесесің; қоғамның да, кісі мүлкіне де қол сұқпа, қараусыз жатыр екен деп күреп алма, оның аты – ұрлық, дүниеқұмарлық. Ал социалистік қоғамның өзі жекелеген адамдардың, ғылым, өнер, әдебиет, мәдениет қайраткерлерінің беделін көтеріп, талантын мәпелеп, шексіз құрметтеп отырғанда, өз орныңды біліп, бүгін жеткен дәрежең мен ертең шығар биігіңді ойламау – меніңше, көрсорлылық ғана емес, нағыз кещелік!.. Таңатың сенің бұл өмірге кеш туған сорлы. Иә, иә, кеш туған! Құдайау, оған ең кемі бұдан қырық жыл бұрын туу керекті. Сонда ол жиырмасыншы жылдардың қантөгісінде от кешкен сарбаз болып, иә отызыншы жылдардың жанкешті белсендісі атанып өмір сүрер еді. Нағыз ақжүрек ер атанар еді. Үстіне жібі түзу костюм кимей, жалаңаш санына қылыш қайрап, не бесатар байлап құйындай шауып өтер еді өмірден...

	Мәукен сөйлей бастағандаақ Қамқа оған кіржие қараған.

	Күйеуін сонша қорлап отырғанына намысы қозып, беті дыздыз қайнап қыза бастаған. Бірақ үндемеді. Пәс көңілі қайта айта түс деп тілегендей. Бұрын Таңат жайлы даттау түгілі, мақтау естісе – жүрегі дүрсілдеп қоя беретін. Ал қазір?.. Оған деген сезімнің суынғаны ма, әлде біржола түңілген. Ғажап, ғажап!?..

	– Қысқасы, сенің асыл күйеуің мына шаруада мейлінше ақжүрек болуды қалайды. Оған өзінің, менің, Лаврушиннің лауреат белгісін таққанынан гөрі, өліп қалған Асқарбаевтың рухы қымбат! Ал мен, еңбегім сіңді екен – соған тиесілі сыбағамды толық және бөгеусіз дәл биыл алғым келеді. Социалистік жүйенің бүгешігесін қарақан басыңның кәдесіне жарата білу керек! Бір біз емес бұлай істейтін. Дүйім ел сөйтеді…

	– Ойбайау, мына аварияны қайтесіңдер? – деп Мәукеннің сөзін бөлді шыдамсызданған Қамқа бұдан арғы ақжемдеуге төзе алмай.

	– Титтей де бөгеті жоқ. Әдеттегі салақтыққа аудар. Ешкімнің де бір тал мұрты түспейді. Мастерді жұмыстан босат, прокурор шүйілсе – көп дегенде, арқалары – екі жыл серт жаза. Оның өзін жұмыспен өтер болса – еңбекақысынан он процент ұстап қалады. Обал көрсең, бесалты айдан кейін қайтадан тағайында мастерлікке...

	Қамқаның қарап отырып: «Мынау неткен сұм еді? Құдайау, қалайқалай сөйлейді...» деп тұла бойы түршікті.

	– Таңат бұған көнбейді, – деді бір сәтте ақырын ғана. Іле терең күрсінген. Соныменақ бар сырын ашып алды.

	«Күйеуінің жұмсауымен емес, басқа себеппен келген. Демек, бұл келіншектің жанын әлі де қинай түсу керек, намысына от үрлеп...» деп түйді де Мәукен сөзін жалғады.

	– Сен не бітіресің, жар дегенде жалғыз қосағысың, көндір дегеніңе! Райынан қайтсын, бейнетін жеңілейту жайын менақ көтерейін...

	– Көнбейді, Мәукенчик. Ол көнуден кеткен кісі...

	– Жарайды, – деді Мәукен әлдене ойына түскендей сағатына ұрлана қарап, – Екінші шаруаңды айт.

	– Алдажалда Алматыға бара қалсам – институтыңнан орын тауып бере аласың ба?

	Мәукен тымырайып төмен қарады. Тіл қатар емес. Қамқаның көңілі жабырқады.

	– Неге үндемейсің? Әлде сенбей отырсың ба?

	– Сенбек түгілі, түсінбей отырмын. Мынауың тың сөз?

	– Алматыда тұрғым келеді.

	– Ойбайау, күйеуің зауыттан қуса да кететін емес. Пешті жүргізбей ешқайда бармаймын дейді. Оны тастап қалай кетесің, не десек те некелі жарысың.

	– Таңаттың «Купелинамен» болғысы келеді. Ғашығы сол! Ал мен Алматысыз тұра алмаймын. Енді ұқтың ба?

	– Сонда сендер, немене, былай өзі заңды түрде, ресми?..

	– Мәукенчик, тоқетерін айтсаңшы. Қолыңнан ештеңе келе ме? Мәукен басын сипады.

	– Менен де гөрі бұл шаруаға Жарылқасынды салғаның жөн сияқты. Қолында күшқайраты бар мықты әкім. Министрліктен шақыру жолдаса – бітіп жатыр, паспортты тіркеу де өзөзінен оңай шешіледі...

	Қамқа сумкасын қолына алды.

	– Демек, Мәукенчик, сен де бұған қарсысың. Бәрің де Таубаевтар әулетінің қиыр шет, бойкүйез провинцияда, түтін сасыған Өскенде қартаюын тілейсіңдер. Доссыңдар нағыз! Өздерің болса, баяғыдаақ астанаға жайғасып алдыңдар. Ал маған? Алматыда туып, Алатаудың саясында өскен Қамқаға онда орын жоқ! Ал ауылдан қара қожалақ, қаспақ бет боп келген сендердің қатындарыңа орын бар. Рақмет, достар! Рақмет, саған Мәукен Оразович, салауатты ғалым дос!..

	Мәукен бір гәпті анық ұқты: «Қамқаның ежіктеп тұрғаны – бір күн емес, бір ғана сәттегі ашуыза емес, әлдеқашан ойланған шаруа, әбден ашынған әйелдің уәжі. Өзіне, сірә, амалы таусылған соң келіп тұр. Дос деп келді ме, әлде Таңатпен қазіргі текетірес жағдайда қол ұшын беретініне сеніп отыр? Қалай десе де кері серпуге болмайды. Қамқа – қашан болсын керек кісі, аз күн ойнапкүлсең де... Ал қазіргі таңда тіпті керегірек! Сондықтан ол бүгін өзінен риза болып кетуі қажет...»

	– Жарайды, Қамқахон. Ашуыңды бас, Таңат ит білсе ренжи ме деп қыбыжықтап отыр едім. Күйеуін қалдырып ешқайда кетпес, әншейінгі назы болар деген күдігім де бар еді. Мына сөзің біржола бекінгеніңді танытты. Отыршы өзің, түрегеп тұрғанда жұмыс біте ме, – деп Мәукен қонағының сумкасына жармасты. – Қысқасы, Қамқа Кемеловна, былай істейміз: Алматыда тұрғың келеді екен – тұрасың! Пәтер үй тауып берем деп айта алмаймын. Бұл мәселе ол жақта қиын. Қиын болмас едіау, тіл алмайтын қырсық келіншексің. Жақсы күйеу тауып беремін деп тағы айта алмаймын. Между прочим, кім біледі?.. – Жә, жә, ашуланба. Әзілдеп айтамын. Ал қызмет жайында – қам жеме! Жарылқасын теріс айналса, енесін ұрайын. Әкімдігімен қосып!.. Тура өзіме хабар бересің. Бір ай мерзімде таңдаған жеріңе орналастырамын. Біздің институтты қалайсың ба, әлде өзімізге қанат байлаған политехта ұстаз болғың келе ме, қаптаған жобалау институттары және бар...

	– Пәтерім дайын. Мамамның төрт бөлмесі бос тұр.

	Мәукен қуанғанынан айқайлап жібере жаздады: «Құдайау, мына келіншектің өзі келіп қолына түскенін қарашы. Құдай қосса мұны... Бәрінен де бұрын бұл шіркін Таңатты Өскеннен еріксіз сүйреп әкететін болды. Сол керек итке! Сұлу әйелін төркіндетіп жіберіп, Алматы сияқты жігіттері қағынып тұрған серілер қаласына жападанжалғыз қоя беріп, зауытта қалатын ақымағың – Таубаев емес! Қамқадан біржола айрылуға ол сабаздың дәті жетпейді. Қайдағы, неше жыл соңында сәумеңдеп жүріп, оның қолы бұған әрең жеткен. Сөйткен Қамқадан тірідей айрылып, құдай сақтасын! Демек, пеш хикаяты өзөзінен шешілетін болды...».

	Мәукен бірақ айқайлаған жоқ. Кешкі ұшақпен қайтпақ болған ойын да Қамқаға айтпады. Самарқау қалпында:

	– Сонымен, менімен қашан хабарласасың? – деді.

	– Ұзаса он күнде.

	– Апырау, сен бұған тіпті жедел кірісіпсің ғой?

	– Жедел емес, кешігіп десейші!

	– Жарайды, келістік. Сол үшін енді тым болмаса бір бокал шампан ішпейміз бе? Қамқахон, прошу?!

	Қамқа қиғаш қабағын керді. Өңіне қазір қызыл жүгірген, бағанағыдай емес, бойы жылып, жүзі албыраған сұлу шырайда. Мәукен оған сұқтана қарап жұтынып қойды.

	– Екеуміз бокал көтермегелі көп болды ғой. Бірге оқыған достар да өстіп бұлдана ма екен? Қамқахон, қойсаңшы енді.

	– Жарайды, бір қасық коньяк ауыз тиейін.

	Мәукен сасқалақтап қалды. Соны әдейі аңғартқысы келгендей рюмкелерді бір алып, бір қойып, өзара соғыстырып, қаңғыркүңгір дабырды көбейтіп асыққан боп жатыр.

	– Ал бірдеме айт, Қамқахон. Жай көтерсек – ішу болады, сөйлеп көтерсек мәжіліске айналады...

	– Өзің айт, тост көтеруге алматылықтар шебер. Тек қысқа.

	– Енді өзің де алматылықсың.

	– Қане, Мәукенчик.

	– Өзіңдей сұлу келіншекпен әсем Алматыда, ақбас Алатаудың баурайында, нақ осындай ақ дастарқан басында тезірек кездесу үшін!..

	– Молодец, көңілдегі сөзді айттың.

	– Осы тілегімді құп десең – алып қой алдындағыны.

	Сәлден соң дастарқан иесі шөлмекті қолына қайта алған, Қамқа құйғызбады. Әлгінің өзін орталап қана ішкенді. Мәукен де қайтадан қолқаламады. Қонағын астыңғы қабатқа дейін шығарып салды. Қайтып келген соң аэропортқа телефон соғып, Алматы рейсін білді. Билет бар екен, тек ұшуына аттай үш сағат уақыт бар. Асықпаса да болады. Төсегіне киімшең құлай кетті. Екі қолын желкесіне қойып, ойлап жатыр: «Тегінде, мен жолды жігітпін. Тығырыққа тірелгендей боп жүдеп отыр едім, перизат келіншек іздеп келді де, қол ұшын ұсынды. Менің аузым әйелдерден салымды. Бұл анық...»

	Біраздан соң бұдан да зерікті. Телефонды төсекке жақындатып алып, әр жерді шала бастады, өзіөзінен күліп қояды: «Қай сайтанға құрық тастап кетсем екен? Қайсы бүгін үйінде екен? Қайсысы телефонға бұрын келер екен?..» Бір үйден трубканы еркегі көтерді. Мәукен сасқан жоқ. Қазақша амандасты. Анау кім керек, кімнің үйін сұрайсың деп тергей бастап еді, номерден қателесіппін деп тастай салды. Тағы бір пәтерден де ер адамға тап болды. «Малқарбаевтың үйі ме?» – деп жорта шатаса қойды. Бұл ойын өзіне ұнаған тәрізді. Тағы бірер телефон иесін әбігер етті. Кейде ол ырқына көнбей кеткен әйелдердің үйіне түнгі сағат екіүште қоңырау соғып, мазалай беретін. Еркегі келсе, әйелінің атын атап, телефонға шақырар еді. Не болмаса тымтырыс тыңдай қалатын. Трубканы қойған соң, әлгі үйдегі ұрысжанжалды көз алдына келтіріп, жын қаққандай мырсмырс күліп, рақаттанған сезіммен ұйқыға бас қоятынды...

	Телефон шалу кезегі әлден уақытта Лизаға жетті. Бұл жолы басын көтеріп түзеліп отырды. Миронова үйінде екен, трубканы бірден көтерді.

	– Лизочка, мың сәлем! Халкүйің қалай? Ауырған жоқсың ба?

	Көңілің сергек пе?..

	Қабағы келіспей тұрса керек, Елизавета Аркадьевна солғын амандасты. Жебелеген сұрақтарына «бар, жоқ» деп қана қысқа жауап қайырып, ұзақ әңгімеге ерер емес.

	– Лизочка, менің өтінішім не болды? – деді ақырында Мәукен төтесіне көшіп.

	– Ол өзі осында. Сірә, бүгін бір жағына шығарармын. Ал енді мазамды алма. Бірдеме білгің келсе, ертең телефон соқ.

	– Бүгін де, ертең де, бүрсігүні де мазаламайын. Тек ойлаған жерден шығаршы, Лизочка. Өмір бойы саған қарыздар боп өтейін. Сүйіктім, ақылдым, досым менің!..

	– Құсбеков, бәлкім, жететін шығар?!

	– Қойдым, қойдым, Лизочка!

	– Онда сау бол!

	Трубканың тарс еткен дыбысы естілді. Құдды біреу құлағынан шертіп қалғандай Мәукеннің шекесі зың етті.

	– Мына келіншекке бірдеме көрінген шығар...

	Әлгіндегі ойнақы күйі тептез тарқады. Енді ешкіммен де сөйлескісі келмеді. Ойнап та, шындап та. Ақыры, портфелін алып, сыртқа шықты. Номерін тапсырған жоқ, қайта екі күннің жамбас ақысын төлеп кетті. Со бетінде аэропортқа тартқан.





ІІ




	Жұмыс аяғында Геннадий Сергеевич техникалық бақылау бөліміне келген. Бөлімнің қыздары лезде жиналып қалды. Ол сайтандар мұның «сырқатын» біледі: Елизавета Аркадьевнаға ғашық екенін; ал бастығының оны менсінбейтінін; Лаврушиннің не себепті үйленбей жүргеніне дейін... Енді міне, оқымысты бойдақтың кіріптар халін ойын көре ме, әлде ұяң мінезін қызықтай ма, әрнені бір сылтауратып, тар кабинетте толып отыр, бірін жұмсап жіберсе, бірі келеді.

	– Геннадий Сергеевич, әңгіме айтыңызшы.

	– Геннадий Сергеевич, біздің қыздар сізді кеше киножурналдан көріпті. Қашан түскенсіз? Қасыңызда біздің Елизавета Аркадьевнадан да сұлу бір келіншек бар дейді. Сіз сол келіншекке сұқтанып қарай беріпсіз...

	– Бұларың өтірік. Қасымдағы – біздің лаборантка, келіншек емес – өңі ескірмеген кемпір... – деп Лаврушин ақталса да қыздар әзілін қоймайды.

	– Геннадий Сергеевич, анекдот айтыңызшы. Астанадан келген кісілер бізге ылғи анекдот айтып береді...

	Лаврушин анекдот білмейтін, соны тыңдауға да құмар еместі. Қыздар еркіне қоймаған соң Мәукеннен естіген бір анекдотты есіне түсіріп, опоңай құтылмақ болды.

	– Бір жолаушы жігіт бейтаныс қалада жүргенде қалпағын жоғалтып алыпты. Олай іздейді, бұлай іздейді. Қонып шыққан үйлерінен сұрайды. Бірақ таба алмайды. Сөйтсе, сөйтсе... – Лаврушин кенет күмілжіп, аузын басты. Әзілоспақтың немен аяқталатынын білетін қызкеліншектер жорта мақаусып, Геннадий Сергеевичті қаумалап: «Е, бәсе, қалпағы қайда екен?» – деп тақымдап бақты. Лиза да оған: «Қайтер екенсің, дәуде болса – бүлдірерсің...» – деген оймен күлімсірей қарап қояды. Оның аяғы сөлекет бітетін, Генка соны аңдаусыз бастап алып, енді қалай аяқтауды білмей қипақтап отыр.

	– Сөйтсе, қолында жүр екен. Көрмепті ғой аңқау сорлы. – Ең алдымен Лаврушиннің өзі күлді. Қыздар мәзмейрам болып қолын шапалақтады.

	– Геннадий Сергеевич, аздап өтірік айтады екенсіз ғой.

	– Қыздар, жетеді! – деді Лиза күлкісін тежеп, – Геннадий Сергеевичке үлгіалғышты көрсетіңдер.

	Он минуттан соң Лаврушин қайтып келді. Өнерлі шіркін екіақ бұрап, проба алғыштың майысқан серіппесін түзеп беріпті.

	«Қолы алтын, басы алтын жігіт. Құдай бұған тек салауат мінез бермеген, – деп ойлады Лиза, кабинет бұрышындағы креслоға келіп жайғасып, тағы да үнтүсіз мөлиіп отырған қонағына мүсіркей қарап. – Еркектің қоры – жуастығы. Ынжықсың Лаврушин. Осы отырысың не? Көру ме мені, міне, алдыңда отырмын. Тілдесу ме менімен – сөйле, құлағым сенде...» Лаврушин бірақ үндемеді. Лизаға андасанда қабағының астымен ұрлана қарап қояды. Шикіл сары жүзі қуаң тартқан, бүгін өзі әлденеге толқулы. Сұқтанған тұнжыр көзі Лизаның аспан түстес көкшіл көзімен кездесіп қалса, қылмысты кісідей қызараңдап жүзін тайдырып әкетеді.

	Жұмыс уақыты бітіп қайтуға әзірленген қызкеліншектер ойын іздеп, тағы да жинала бастады.

	– Геннадий Сергеевич, сізді таяуда үйленеді дейді ғой. Тойыңызға Елизавета Аркадьевнаны шақырасыз ба?

	Лаврушиннің зәресі қалмады. Бопбоз боп түсі қашып, орнында отыра алмай қыпыңдай бастады. Шынында да жуықта еркінен тыс үйлене жаздап, өз институтындағы бір жесір әйелдің құрған торынан әрең құтылған. Мыналар соның шет жағасын естіген тәрізді…

	– Геннадий Сергеевич, бағанағы анекдотты қайта айтыңызшы.

	Ұқпай қалдық.

	Лизаның ызасы келді. Қарауындағы желікпе әйелдерге ме, әлде соларды басына шығарып қойған мүләйім қонағына ма – соны жіліктеп айырған да жоқ, бір мезетте атып тұрып:

	– Лаврушин, жүр кеттік, – деді.

	Генка тым болмаса қайда барамыз деп сұраған жоқ, сөлбірейіп еріп келеді. Лиза бір уақ Лаврушинді қолтықтап, өмір бақи осылай жүре берер ме еді деп ойлады: «Несі бар, жалғыз жүргеннен тәуір. Тек тезақ зеріктіріп жіберетін шығар босбелбеу неме, әй, сөйтеді бұл...» Со бетінде қақпа алдына келген. Лиза қасақана үндемеді, Лаврушин де қалайын ба деп ана жолғыдай ізеттілік білдіре қоймады. Дәлізге кіргенде біреуміреу көріп қояр ма екен деген кісіше алдыартына алақтап көтерілді. Лизаның соған да күлкісі келді. Пәтеріне келіп жайғасқан соң қонағының қатты терлеп, ақсары жүзінің албырап, тақа пысынап отырғанын аңғарды. Генкаға ол енді жаны ашып, қамқорси қарады: «Осының өзін жетекке алып, көкірегіне жел үрлеп, дем беріп көрсе?.. Мұның асыл қасиеті аринабатының тазалығы, адалдығы, кісілігі...» – деп көңілі толқи ойлады.

	– Ал, Геннадий Сергеевич, сөйле.

	– Не айтамын, Вета, бөтен әңгіме жоқ.

	– Ендеше неге келдің?

	– Жәй, әншейін. Халіңді білейін деп. Сонсоң. Иә, сонсоң, өзіңді бір көрейін деп.

	Лиза күлді. Сол сәтте телефон шылдыраған. Мәукен екен, Лиза онымен де селқос сөйлесті. Трубканы қойғанда іштей қатуланып, тіпті ашуланып қалғандай мінез аңғартты. Өзіне әрдайым үстемдік жасай беретін Мәукенге ме, әлде аузындағы сөзін айта алмай былжырап отырған болжыр Генкаға ма? Соны түбегейлеп ойланған да жоқ, үстел басына қайтып оралған соң бірден:

	– Мәукен пысық, – деді. – Көлкөсір әңгіме айтты, тек тыңдайтын құлақ болсын.

	– Мәукенді қайтесің, барып тұрған содыр! – Лаврушин кенет екілене сөйлеп, орнынан тұрып кетті. – Көзі қызыл көрген көкжалдай аласұрып, пайдадан басқаны көрмейді. Ондайларды ғылымда көкірек соқыр дейді...

	– Ал саған ол, керісінше, шаң жуытар емес, данышпан деді. Бізбен қатарластың ең мықтысы сол, өзіміздің Генка Лаврушин деп мақтады...

	– Айта берсін. Бос сөз! Ал шынымен солай десе – тегін емес. Демек, есеппен айтқан. Немене сұрайды, сенің бұған қатысың қанша? – деп Лаврушин кенет Лизаға қадала қарады.

	– Лаврушинге сенің ғана сөзің жүреді дейді. Бастық екен деп мені ол сыйламайды, тыңдауды қойды дейді. Саған билік жүргізетін жер бетінде мен ғана екенмін, ұқтың ба?

	– Онысы рас. Қудың ұстаған жерін қарашы. Түсінікті.

	– Таңатқа қосылғанды қойсын, райынан қайтсын дейді саған. Жарылысты Асқарбаевқа аударып, Алматыға олжалы қайтуды қолқалайды. Сені осыған көндіруге тиіспін...

	– Осыны өзің де қалап тұрсың ба? Вета, шынымен сұрайсың ба? Лизаның оны сынағысы келді. Сұрадым десе – қайтер екен мына шіркін? «Бердім тілегіңді деп қолқ етіп, бірден келісе кете ме? Онымен кімді қуантпақ? Өзін бе, Мәукенді ме?..» Лиза кенет әлдене есіне түскендей омырауын ұстай алды. Әнеугүні қымбат түйреуіш денесіне инедей шаншылған. Кәдімгідей ауырсынып қалғанды. Оның тыжырынған сөлекет кейпін Лаврушин де сезді.

	– Лизочка, есімнен шығып кетіпті, ғапу ет, аңқаулықтың салдары. Саған мұны кеңседе бермек болғам. Тек қыздардың көзінше қымсындым. Кім білсін не ойлайтынын. Ғапу ет, сенде мұндай барын білгем жоқ, – деп қалтасынан сіріңкедей қорап суырып алып, үстелдің үстіне қойды. – Көрмесең де болады. Дәл ана омырауыңдағыдай...

	Лиза қорапты қолына алды. Қызығып емес, көңілін бір сезік билеп. Шынында да бірдей екен. Тек мынаның жазуы бар – қайда жасалғаны, қашан шыққаны, тіпті бағасына шекті...

	– Қайдан алдың, әдемі зат екен?

	– Осындағы сыйлықтар дүкенінен.

	– Түсінікті, бәрі де түсінікті, – деп міңгірлеген Лиза қонағына тура қарай алмай, жүзін аударып әкетті. Ойы әр саққа жүгірді:

	«Қашан алғаныңды, не үшін сыйлағаныңды енді білдім, Мәукен Оразович. Бәсе, бұл не ғып жомарт болып кетті десем?.. Түпкі есебің әріде екен ғой. Мен де аңғалмын, соның аузынан шыққан өтіріктің бәріне күдіксіз сенгемін. Өзіме де сол керек, көрсеқызарлықтан, дүниеқұмарлықтан тапқан жазам!..»

	– Сонымен, Лизочка, төрелігін өзің айт. Сен өзің Таңатты жалғыз тастап, Құсбековке қосылғанымды қалайша қабылдар едің? – деп қонағы екіұшты жауап берді.

	– Лаврушин, тергемей айтуға болмай ма?

	– Жарайды, ұнат, иә ұнатпа – мен де саған турасын айтайын, олай десең... Мен Таубаев жағындамын. Әрине, Таңатты ерекше жақсы көргендіктен, иә сыйлық алғым келмегендіктен емес. Пеш режімі әлі табылған жоқ. Ал соны таппай, Елизавета, өзің айтшы: тыныш ұйықтауға бола ма? Әмбе дүйім жұртты алдап, лауреат атану? Жожоқ, зорлама, жаным!

	– Жігітсің, Генка, нағыз жігітсің! – деді Лиза Лаврушинді құшақтап. Ол есін жиғанша одан әрман таң қалдырып, бетінен шөпшөп сүйіп алды. Лаврушин құлап қала жаздады. Басы әңкітәңкі боп, не істерін білмей, Лизаға қайтақайта қарай берді.

	– Лиза, Лиза, қалай десем екен?...

	– Гена, айналайын, қажет емес, тап қазір үндеме. Ешнәрсе айтпа! Сен, тегінде, өстіп тымтырыс отырғанда жақсысың, – деп Лиза наз қылықпен сүйрік саусақтарын төсеп, қонағының аузын басты. – Қәнекей, сәл ғана тыныш отыралық, өтінемін...

	– Мейлі, мен қойдым.

	– Т...сс!

	Үнсіздікті ең алдымен Лизаның өзі бұзып, мырс еткен. Ойда жоқта көңілі тарс құлап, Лаврушинмен үндемес ойнап отырғанына күліп еді. «Адам көңілі, әсіресе әйел затының... неткен құбылмалы. Бір кеште неше саққа айныдым...» деп те толқыған.

	– Лиза, мен өткен түнде, сенсең, таң алдында кенет оянып кетіп, ұйықтай алмай дөңбекшіп жатып, өзгеше бір шешімге келдім. Қандай дейсің ғой? Сен бұған тек күлме, жарай ма? Мен енді Өскеннен ешқайда кетпеймін, осында біржола қаламын. Білесің бе, мұнда сондай қызық өмір! Мен үшін сондай көңілді... Рас, Алматы – әсем қала, Алатау, алма бақтары, институттағы жұмысым да жаман емес. Жігіттер мені сыйлайды, жақсы көреді. Сөйтсе де ұшықиырсыз және өмірі бір бітпейтін мимырт ұзақ зерттеуден гөрі сендердің жұмыстарың мәнді, нақты іс – мен үшін әлдеқайда қызық! Мұнда шарт та шұрт ұрыссып жатасың. Соның өзі тамаша! Тіпті бүлдіріп қойсаң да қызық. Маған осы ұнайды. Тіпті диктатор Варламовқа дейін. Қаншама қыңыр десең де ол – нағыз істің адамы! Ал біздің керауыз әккі директордың ертелікеш баққаны – біреуміреу үстінен домалақ арыз жазбаса екен, ешкім өзіне қарсы келмей, әлдекімнің бақбеделі өзінен артып кетпесе деген мысық тілеу. Көрдің бе, неткен бейшара тірлік. Қысқасы, мен осында біржола қалуға бел байладым.

	– Бәлкім, Геннадий Сергеевич, бұл сөзді сен Құсбековтің қол астында жұмыс істегің келмегендіктен айтып тұрған шығарсың?

	– Оның да рас. Бірақ негізгі себеп өзіңде...

	«Мына шіркін баяғы жырын тағы бастады, – деп ойлады Лиза қонағына енді шытынай қарап, – сонда бұл не дегелі тұр? Қазір айтпа десем де ұқпады, пәтуасыз сорлы...»

	– Шынымды айтсам, Лиза, өзіңді де жиі көргім келеді. Жасаң кезіміз емес, жер ортаға келіп қалдық...

	Лиза қайыра тіл қатқан жоқ, орнынан тұрып кетті. Асүйге шығып, кешкі ас қамдауға кіріскен. Есіктен сығалаған қонағы бір мезетте:

	– Лизок, мен кетейін, – деп дауыстады, – ендігі отырысым ыңғайсыз болар?..

	– Неге асықтың? Қазір ас ішеміз.

	– Жожоқ, рақмет, Лизок.

	– Өзіңе де рақмет!

	«Өзің біліп ізетпен кеткеніңе тәңір жарылқасын, – деп күрсінгенді Лиза есікті іштен жауып жатып. – Отыра тұруға қиылып сұрансаң қайтер едім? Құмарлықтан есің ауып, үйімнен шықпай қойсаң не істер едім?..»





ІІІ




	Техникалық мәжіліс шақырылған. Мәселе бұрынғы: электротермия пешін қайтадан жүргізу шаралары. Бұл жолғының қарамы көп емес – негізінен техкеңес мүшелері, цех бастықтарының өзі біренсаран ғана, зауыттың белді мамандары. Бас инженердің нұсқауы солай болған. Үстел басында өзара пікірлес адамдардың ғана болуын қалаған. Шақырылған инженерлер толық жиналған кезде өндірістехника бөлімінің бастығы директорға кіріп:

	– Уақыт болды, Николай Исаевич, – деген. Оңғарбаев та сонда отыр еді.

	– Кісілеріңіз түгел ме? – деді ол оқып отырған қағаздан басын көтеріп.

	– Түгел деуге болады. Кірсін дейін бе, Николай Исаевич?

	– Бізден шақырылғандар түгел. Мәукен Оразовичті ғана таба алмадық.

	– Қалайша таппайсыз? Ол осында.

	Дронов қипақтап Варламовқа қарады. Қорғау күткендей.

	Николай Исаевич тіл қатпады, тымтырыс отыра берді.

	– Ғапу етіңіз, Жарылқасын Оңғарбаевич, ол кісіні іздеуге біз міндетті емеспіз, комиссия мүшесі...

	– Құсбековті таппасаңыз мәжіліс басталмайды, – деді Жарылқасын жайбарақат қана. Ашу білдірсе ұсақтық дер еді. Сөйтсе де бұларға орнын көрсетіп қойған жөн болар деп ойлаған. – Николай Исаевич, министрді сұраңызшы.

	Дронов амалсыз шығып кетті. Главка бастығы зеріккендей саусағын сықырлатты. Варламов трубканы керенау көтерді. Министр орнында екен, бірден жауап берді.

	– Ал, не айтасыз, Николай Исаевич?

	Жарылқасын креслодан жылдам көтеріліп, үстелдің телефонға ұрымтал екінші басына шықты.

	– Шикізат қоймасында, Садық, он күнге жетержетпес концентрат қалды. Егер осы аптада ештеңе алмасақ...

	– Кен берілмейді, келесі түгілі екінші аптадан әріде ештеңе дәметпеңіз!

	– Мұндай кіріптар жағдайда біз ешқашанда жұмыс істеп көрген жоқпыз, Садық Байтемірович.

	– Бәлкім, сіз, Николай Исаевич, Өскеннің пештерін тиісті кенмен жабдықтай алмаған министрді тұңғыш көруім дегіңіз келген шығар?..

	– Мен олай дегем жоқ, Садық. Бірақ естігің келсе – солай деп те айтуыма болады... Қысқасы, топырақтан мен қорғасын құя алмаймын! Жоспар сұрайды екенсің – тиісінше концентрат бер!

	Жарылқасын жағасын ұстады. Трубканы бірден бермей күткізіп қойғанына шамданып тұрған. Қазір соны да ұмытып кетті. Екеуінің тәжіке сөзіне таңданғаны сонша. Варламовтың дауы – ертеңгі күннің қамы. Қоймада он емес, жиырма күнге қаптал жететін концентрат бар. Тіпті боқатқа шыққан қорғасын құймаларын қайта ағызса да тазарту цехы тоқтамайды. Бірақ түптің түбінде тоқтауы мүмкін. Соңғы кезде шикізат жайы қиындап кетті. Ескі кеніштердің қуаты кемігеннен бері түсті металлургия комбинаттары шикізат тапшылығын сезіне бастаған. Ал жаңа кеніштер толық қуатына ене қойған жоқ... Соның бәрін күн ілгері біліп те, болжап та отырған әккі директор министрдің шалғайына ертерек жармасып жатыр. Бәкежанов та мұның сырын қасында тұрғандайақ біліп отыр. Жуық маңда иілер емес, есе де берер емес. Қазылған кенді өндірістерге бөлуді биыл ол өз қолына алған. Әрбір кен комбинаты ай сайын, апта сайын қанша концентрат шығарды – республикадағы үштөрт зауытқа соны қасықтап бөлгендей өлшеп береді. Еріксіздің амалы, уақытша қиыншылық. Соның өзінде мына көкжал өз үлесін қомақтырақ алғысы келеді. Басқаның жоспары құлағанында, өндіріс тоқтап қалғанында жұмысы жоқ. Иә, бұл сондай адам. Қолы қатты, мінезі қатты, жұмысты да аянбай істейді...

	* * *

	Жарылқасынның есіне бұдан бірнеше ай бұрын министрдің кабинетінде болған әңгіме оралды...

	– Өскен зауытының жайы қалай? – деп сұрағанды министр сол жолы өзінен.

	– Не деуге болады? Варламов тұрғанда оның тірлігі жаман бола қоймас.

	– Менің сұрауым да сол кісі жайында?

	Жарылқасын министрге таңдана қараған. «Бұл не сөз, барлық жайт өзіңізге қанық…» дегісі келіп.

	– Иә, Николай Исаевичті айтамын, – деді Бәкежанов жайбарақат қана, – мықты деп сол шалды мақтай береміз. Ал ол мықтылықтың түртүрін бізге күн сайын көрсетіп келеді. Үлкен деп сыйлаймыз, ескі кадр деп құрметтейміз – жөнақ болсын. Шаруаға ықтиятты, әрдайым жоспар береді деп төбемізге көтереміз – еңбегін бағалағанымыз болсын. Мінезі адуын, ожар кісі деп ығамыз – осалдығымыз дейік...

	Жарылқасын үндеген жоқ. Варламовтың қырсық мінезін өзгеден гөрі бұл кісінің өзі көбірек көрген. Бірақ, содан ерекше зардап шектім, қиын болды дегенін естіген емес. Қайта нағыз өндіріс мектебін, басқару жөнін осы кісінің қарауында істегенде үйрендім деп әрдайым айтып отыратын.

	– Ешкіммен есептеспейді дейді. Өзі би, өзі қожа. Құдды бір меншігіне шығарып алған зауытындайақ. Бұған ең алдымен Дәулетов кінәлі. Ылғи ығына жығылып, сөзін сөйлеп, әбден басындырып алған. Жалтаңбайлықтың құлы!.. Сол зауытта неше жүз инженер істейді. Николай Исаевич соның бәрін баяғыша, қасқабағымен үйіріп, өзінше басқармақ. Мұндай одағай рәсім бүгінге келмейді, Оңғарбаев, келмейді. Оның уақыты өтті. Қазір техникалық төңкеріс заманы...

	– Дандайсып дейтін соншама сөкет қылығын естіген емеспіз, Сәке. Жұмысшы қауым Варламовты баяғыдан жақсы көреді. Өйткені Николай Исаевичтің қаталдығы мен мырзалығы қатар жүреді, әмбе әділ, – деді Жарылқасын.

	Министр шын шүйіліп отыр екен, тартпасынан бір парақ қағаз суырып алды.

	– Естімесең, мына хатты оқы, – деді.

	Есімі беймәлім бір жас инженердің министрге жолдаған хаты екен. Өскен зауытында алты ай жұмысшы болып істегенін, соңынан балқыту цехына мастерлік қызметке қойылғанын айтыпты.

	«...Күндізгі сменаны қабылдап алған мезгіл еді, пеш алаңы қоқып жатқан. Іле жинауға басы артық кісі болмай әрі сұйық металдың суығанын тосып, басқа шаруалармен шұғылдандық. Кенет Варламов кіріп келді де, айшай жоқ, ұрыс бастады. «Мастерлерің кім, неғылған нақұрыс, шақыр мұнда?» – деп айқайлады. Қасына келіп сәлем беріп, қолымды ұсындым. Алу қайда, қағып жіберді. Сонсоң ал сөйлесін! Қайталауға ұят, қағаз төзбес боқтық. Біраз тыңдап тұрдым да: «Мастердің беделімен есептеспейтін, оны адамға санамайтын сіз сияқты дөрекі директордың қол астында істей алмаймын, ғапу етіңіз», – деп цехтан шығып жүре бердім... Қазір Өзбекстанның Алмалық қаласында, мырыш өндірісінде істеп жүрмін. Менің бұл хатым, министр жолдас, Варламовтың үстінен жазылған шағым арыз емес, сол сәттегі ерсі қылығым үшін қазір ұялып та отырмын. Менің таң қалатыным – осындай дөрекі де әңгүдік әкімдерді тоқтататын, тым болмаса ерсі қылығын бетіне басып ұялтатын сол қалада бір адамның шықпауы...»

	– Әрине, ешкімге айтпай, арыз беріп кете берсе – кім тоқтатады оны?

	– Мәселе арызда емес, Жәке, мынадай жас инженерлерге Варламовтың беретін өнегесінде болып отыр ғой... – деп министр әңгімені әрі қарай қазымырлады.

	– Сонда оған не істе дейсіз?

	– Сол кәсіпорындағы кадрлар мәселесі мені көптен толғандыруда. Варламов – түсті металлургияға еңбегі сіңген тарлан басшы. Сөйтсе де рақмет айтып, сол кісімен сыпайы қоштаспай, ондағы жағдайды түзей алмаспыз, сірә...

	Жарылқасын әңгіме төркінін әлі де аңғарған жоқты.

	– Пәлі, Сәке, Варламов бұған көнбейді. Бітпес дауға душар боламыз, – деп ыршып түсті. – Оның сырын білмейсіз бе? Өскен зауыты – ең озық, түсті металлургияның үлгілі алыбы. Өнімнің үштен екісін Сапа белгісімен береді. Соншама мықты отырған директорды бір инженер шағым айтты екен деп...

	– Гәп Николай Исаевичтің басшы ретінде бүгінгі өмір талабынан кенже қалуында…

	– Олай болса, білмедім. Садық Байтемірович. Мұндай үлкен орынға – әлуетті кісі керек. Өскен зауытында, меніңше, ондай кадр бүгінде жоқ. Кезінде болған, бірақ басқа қызметтерге ауысып, үлкен ұжымнан қол үзіп кетті.

	– Өзіңді жұмсасақ ше? – деді министр кенет жайбарақат үнмен.

	– Мені?

	– Иә, өзіңді. Несі бар, алып кәсіпорынды басқару – үлкен сенім!

	Әсіресе Өскен зауыты сияқты алпауыт ұжымды...

	– Бұл түсінікті ғой. Тіпті зор құрмет дер едім.

	– Келіссең, Николай Исаевичпен даушарсыз қоштасуды маған қалдыр...

	– Келісер едім, қуана келісер едім, Сәке, – деп күмілжіді Жарылқасын.

	– Немене?

	– Меңгере алмай ұят болып жүрмесе?..

	– Жорта сыпайыгерлікті қойыңыз! – деп салды Бәкежанов. – Қимай тұрғаның астана ма? Жайлы тіршілік? Мезгілінде үйіңе қайтып...

	– Менікі сыпайыгершілік емес, Сәке. Бұдан бес жыл бұрын, басқармаға келер кезде атасаңыз, бұл жұмысты – ойланбайақ келісер едім. Ал қазір...

	– Сіз осы нені ежіктеп отырсыз? – деді министр кенет. Сенен сізге көшкені – әңгіме әуенінің бұзылған нышаны.

	Жарылқасын да енді бүгежектеуді қойып, шынын айтуға бекінді.

	– Менің жайым, Сәке, сіз ойлағандай мәз емес. Денсаулықтың кемшіні, жүрек дерті... Сол шіркін қатты қайырымға келтірмей, өндіріс талабынан шыға алмай қалсам – жөн бола ма? Сізді де, сізге сенген үкімет адамдарын да ұятқа қалдырам ғой. Әйтпесе...

	– Қашаннан бері? Біз неге білмейміз оны?

	– Көп болған жоқ, бертінде тапқан олжам. Қатты қимылдау – маған зиян, қатаң режім керек. Шаршауға мүлдем болмайды. Көрдіңіз бе халімді... – деп Жарылқасын зорлана жымиды, – ал, білмеуіңіз орынды. Жүрегің қалай деп ертелікеш мүсіркеген сұрауды жаным сүймейді.

	– Жә, кейінірек сөйлесерміз бұл жайында...

	* * *

	Содан бері бірнеше ай өтсе де министр бұл туралы қайыра сөз қозғаған жоқты. Жарылқасын да өз тарапынан ой салған емес, тіпті ұмытып кеткен... Енді міне Бәкежанов пен Варламов алыста отырыпақ шартташұрт беттесіп қалғанда, сол әңгіме есіне түсті. Варламов соны сезе ме? Сезсе, мынасы – ыққан адамның сөзі емес, қарсы шабуыл, қайта өлермендік қарекет...

	Әлден уақытта Варламов бері бұрылды. Сонда ғана Оңғарбаевтың тосып отырғаны есіне түскендей мырс етіп, трубканы ұсынды.

	– Жұмысты бүгін бітіреміз, – деді қорғасын басқармасының жетекшісі. Министрдің әлгі шекісуден соң ширығып отырған жайын аңғарған, түйіндей сөйледі. – Пешті сынауға қайтадан қоймасақ, ештеңе өнетін емес... – Бірдеме айта ма деп күмілжіген еді, Бәкежанов үндеген жоқ. – Сол себепті жазалы мынау деп әзірше ешкімді атамаймыз. Бұл бір. Екінші... – Варламовқа түйіле бір қарап қойды. Әдепті кісі болса – шығып кетер еді, ең құрығанда үстел басынан ұзаңқырап тұрса керекті. Мынау оны сезер емес, «Кабинет өзімдікі, телефон да өзімдікі» деген кісідей, маңқиған қалыпта креслода шалжиып отыр. «Мынаны бұл орыннан трактормен сүйреп те сірә да көтере алмассың?» – деп ойлады Жарылқасын. Соған да кектенді ме, көмейіндегі сөзді ірікпеуге бекінді. – Сыйлықтан үміткер жолдастар бұл жолы нәубез қала ма деймін, Сәке!

	– Біржола құрттың ғой. Осыдан басқа амалы балмады ма? – Министрдің ұнатпай қалғанын Жарылқасын даусынан сезді. – Іздеу керек!.. Мен беру жағындамын... «Купелина» – не дегенмен жоспарлы өнім берген пеш. Оның аса пайдалы қондырғы болғанын ешкім де теріске шығара алмайды. Бұл бір. Екінші, академия басшылары да, басқа жерден де қозғау түсіп жатыр. Бастамау керек еді, бастаған соң, Жақа, абыроймен аяқтағанымыз жөн.

	– Амалдасақ, табуға болады ғой, Сәке. Сөйтсе де...

	– Табыңдар ендеше! Жазалау екінің бірінің қолынан келеді.

	Ал біз қиыннан жол таба білуіміз керек...

	Сөз бітті, кесік осы дегендей министр трубканы бұрын қойды. Жарылқасын өзөзінен жүдеп, біртүрлі жабырқап қалды. Сенім, таянышынан айрылған кісідей ұнжырғасы түсіп, көңілі құлазып кетті. Дроновқа әлгінде көрсеткен айбатынан да ештеңе қалған жоқ. Министрге емес, өзіне ренжіп отыр. Жалтаңдамай өзіақ шешуі керек еді. Телефон соқпайақ, келіспейақ, өз бетінше бітіріп тастап, болған іс деп қарап отырғаны жөнді. Енді амал жоқ, өзің істедің, тауқыметін де өзің көтересің. Өзіңе сенген, соңынан ерген ер көңіл жігіттерге сырт беріп, оларды қаламаған іске көндіресің. Бәлкім, тізеге салуға да тура келер. Апырау, Садық Байтеміровичке не болды, пікірін неге өзгертті?..

	– Жә, Николай Исаевич, шақырыңыз кісілерді, – деді Оңғарбаев зорлана жымиып.





IV




	...Шеке қызды дерлік қызу айтыс туған жоқ. Сарапшылардың тұжырымдары, химияфизикалық тексеріс, тергеу қорытындылары жария болған соңақ мәжіліске шақырылған инженерлер тамтұмдап пікір айта бастады. Көбінің сөзі ойға қонғандай, еріксіз еске алғандай салиқалы, салмақты ескертулер. Сөз сыңайы пешті жобалаған, оны өндірісте сынаған кісілерге ауған: Таубаевқа да бірталай ауыр сындар айтылды; цех бастығынан бастап мастер, ауысым инженерлеріне дейін қатаң сөгіс жариялау керек; зауыт жетекшілеріне де техникалық бақылау инспекциясы тарапынан ақшалай айып тарттыру қажет...

	Алдын ала жобаланған мәжіліс өстіп біраз жерге барып та қалған. Бір уақ Оңғарбаевқа ойындағы шаруа оңай орындалатын сияқты көрінгенді. Қорытынды сөзін сол жөнге жобалап, тек қай мезгілде естіртуді ғана ойлап отырған...

	Кенет есік ашылып, Мәукен кіріп келді. Кешіккеніне кешірім сұраған жоқ, үстел басындағыларды бір шолып өтті де, кеуделеп барып, партком хатшысының қасында бос тұрған жұмсақ орындыққа жайғасты.

	Жарылқасын оған: «Қайда жүрсің, жарқыным? Осың не жұмбақ?..» – дегендей ызбармен жаратпай қарап қойды. Мәукеннің қаперіне бірақ ештеңе кіріпшығар емес. Өзі аса көңілді. Бар шаруасын ойдағыдай бітіріп, мерейі асып, мейілінше шалқып отырған жеңімпаздың кейпі. Сөйлеп тұрған шешенге масаттана қарап біраз отырды да, блокнотын алып, әлдене жаза бастады.

	«Мынау қайтедіей! Құдды менің ішіме кіріп шыққандайақ, ойымдағыны біліп алғандай – масайрауын қарашы! – деп ойлады Жарылқасын, – шіркін, осы иттің көріпкелі маған дарыса, қулығының тым болмаса ширегін үйренсем?...»

	Жазып отырған қағазын Мәукен кенет Жарылқасынның алдына сырғытты: «Жарылқас! Маған тек ұрыспа. Алматыға барып келдім. Бұл шаруадан абыройлы шығам десең – пікіріңді өзгерт! Өзің де тапсырма алған шығарсың. Үлкендердің пікірі солай. Ұлықсатсыз кеткеніме – жүз мәрте кешірім?!..»

	Жарылқасын ойлады: «Құдая, мынаған дауа болмас! Не деген найсап еді. Бәсе, екіүш күннен бері қайда жүр десем? Министрдің әлгіндегі шұғыл өзгерісінің түп төркіні де белгілі болды. Апырай, Сәкеңдей бетті, үлкен кісіге қалай жетті екен мұның құрығы? Бүйте берсе, бұл шіркін, өлген кісіні тірілтеді. Саған ерегескенде, министрдің құқайын көріп алып біржола құлатып кетейін бе?!..» – деп те ішінен кіжінді. Бірақ соған барғандай әрекет бастауға дәті жетпеді...

	Жұрт үстелді жағалай екі жарылып отырған. Басқарма жетекшісі – басында, сол қатарда – комиссия мүшелері. Қарсы жақта – зауыт адамдары. Ең шетте, елеусіз бұрышта – Таубаев пен Лаврушин. Екеуінің бірге отырғанынанақ Жарылқасын секем алған. Мыналар әлденеге бірігіп, өзара ақылдасып келгенау дегендей күдік те баяғы. Бірақ екеуінде де үн жоқ. Қаншама сын, сөгіс естісе де, ләммим демей тыныш отыр. Таң қалғандай өзгеріс? Олардың бейтарап қалпын жұрт тезіне көніп жуасыды деуге сыйғандай. Өз дегеніне жетіп келген Мәукеннің пасық қылығына кектенген Жарылқасын бір уақ мына шіркіндер шынында да менің зорлығыма қарсылықсыз көніп қалар ма екен деп де шошынған. Екеуінің бірі дау көтеріп, өре тұрса – маған да сылтау табылады,

	«Көндіре алмадым», – деп Садық Байтеміровичке түсіндірер еді. Бірақ?..

	– Тағы кім сөйлейді? – Комиссия бастығы үстел басындағыларды қабағының астымен бір шолып шықты. Ешкім қозғала қоймады. Әр жерден біренсаран күбір естілді.

	– Бір жағына қарай шығару керек.

	– Бір аварияға жетерлік талқы.

	– Меніңше, техкеңестің пікірін бекіту керек. Авария жасаған – біз. Ауру бастың сақинасын сау адамға телитін енді ештеңе де жоқ. Кінәліміз, демек, мойынмен көтеру керек, – деді Дәулетов,

	– Түзететін де соны – біздің адамдар, зауыт инженерлері!

	– Басқадай пікір жоқ қой?

	– Пікір бар, жолдас комиссия бастығы, бізден, яки Таубаев екеумізден ресми арыз қабылдауыңызды сұраймын, – деді Лаврушин.

	Лаврушин байыпты жүзбен жақындап келіп, комиссия жетекшісінің алдына машинкаға басылған бір парақ қағаз қойды. Қолына алған сәттеақ Жарылқасын оның тегін емесін, неден күптенсе сол екенін сезген. Екеуінің бағанадан бері дауға түспей, әліптің артын баққан сырларын да жаңа ұқты. Мәселенің түйінін тосқан. Арыздарын жазып қойып, қалай шешеді деп қарап отырған.

	«Купеляция бөлімшесіндегі кездейсоқ жарылыс электротермия пешінің өндірістік сынақтан толық және баянды өтпегенін дәлелдеп берді. Пештің технологиялық режімін сынау үрдіс науқанға айналмай кең де дәйекті жұмыс үстінде, ұзақ мерзімде зерттеу қажет... – Жыпырлаған ұсақ әріптермен, жол арасы жиі басылған арызды толық оқуға Оңғарбаевтың шыдамы жетпеді. Орта тұсын бір шолып өтіп, аяғына бірақ түсті. Тұздығы да сол жерде екен. Біздің ойымызша, Мемлекеттік сыйлықтар комитетіне жолданған материалдарды қайтарып алу керек. Сіз басқаратын комиссиядан біз кейбір жолдастардың осы істегі келеңсіз әрекетіне тыйым салуды сұраймыз. Мемлекеттік сыйлықтың лауреаты болу – әлбетте аса құрметті атақ! Бірақ кім болсын оны сол құрметке лайық, дүдәмалы жоқ еңбегі үшін алуы шарт. Комммунистік арожданымыз бізге осылай дейді. »

	Аяғына екеуі де баттитып тұрып қол қойған.

	Мынауың не дегендей Жарылқасын Лаврушинге ожырая қараған. Гена қипақтап қалды. «Жарылқас, ғапу ет бізді. Бүйтпеске шарамыз болмады...» дегендей жанашыр достың мүләйімсіген жүзі. Таңатта үн жоқ, қараторы өңі қуақы тартып, қимылсыз отыр.

	Кең кабинеттің ішін үнсіздік жайлады. Әркімнің демалысы, танау шуылы, ішкі толғанысы сезілгендей марғау тыныштық. Жарылқасыннан өзге адам оқымаса да, оның қолындағы бір парақ қағазда бұған дейін қызу талас тудырған шиеленіске тосын кесік, соны біржола тыйғандай үкім айтылғанын біліп, бәрі де соны ойкөкірекпен танып отырғандай. Бір ғажабы, бәрбәрі ештеңе білмегендей, ештеңе болмағандай тымтырыс қалыпта тымырайып қалыпты. Қайсыбірі көз астымен Варламовқа қарап қояды. Ендігі сөзді, сөзден де гөрі, мына өзгеріске байлам айтуды сонан күткендей. Николай Исаевич сыр берген жоқ, ешкімде, ешнәрседе шаруасы болмаған кісідей төмен қарап, мүлгіп кеткен.

	Ақтаев кеудесін керіп орындыққа шалқайды. Жан Дәулетович алдындағы қағазға ДонКихоттың суретін сала бастады. Жарылқасын саусағын сықырлатты. Танауы қусырылып, қасқабағы керіліп тұр. Көзінің ағы үлкейіңкіреген. «Апырау, сіздерге не болған? Осыншама мүләйімсіп... Ненің кіріптарлығы, кімнің зорлығы?..» дегендей қату шыраймен айналасына кенет түйіле қарады да:

	– Он минут үзіліс! – деді.

	* * *

	Үзілісте ол Таңатты қолтықтап бас инженердің кабинетіне кірген. Генка да қоса қабат енбек болып еді, бажырая қарап, «Сен бара тұр!» – деп итермелеп шығарып жіберді. Дәулетов есеп ойлап, кірмей қалды. Ал Мәукен, осылардың әңгімесіне біреуміреу бөгет болмасын деген кісіше, кабинеттің есігін бағып, кесе көлденең тұрып алды.

	– Осы, сен, жарқыным, не ойлап жүрсің? Мынауың не? – деді Жарылқасын.

	Таңат қыбыжықтап сәл тұрды. Қатты айтса, сөздің турасына көшсе – жолдастың көңілін сындырады. Көңілі ғана емес, дімкәс жүрегіне соққы тигізіп аламын ба деп те қобалжып тұр.

	– Осы істеп отырғаның келеңсіз екенін түсінесің бе?

	– Түсінемін, – деді Таңат барынша жайбарақат сөйлеуге тырысып.

	– Жоқ, түсінбейсің. Мәртебелі атақтан нәубез қаласың – бір. Басшыларыңмен қырғиқабақ боласың – екі. Тағы бір үлкен шаруадан ұтылайын деп тұрсың – үш!..

	– Сен де өзгерейін деген екенсің, – деп мырс етті Таңат. – Не болып қалды? Бірақ сағатта жүз сексен градусқа өзгеріп шыққаныңды кімнен көремін?

	– Сенің түйсігің жетпейтін жайт, басыңды ауыртып қайтесің?.

	– Түсіндіріп көр.

	Жарылқас досына үміттене қарады: «Шынымен иілейін дегені ме?»...

	– Қамқа сөйлесті ме?

	– Сөйлесті. Тіпті мықтап сөйлестік... Тым ашық сөйлескеніміз сонша – үш күннен бері екі бөлмеде бөлек жатып жүрміз.

	– Жетіскен екенсің!

	– Күлме. Күлгендей жағдай емес.

	– Ғапу ет. Күйінгеннен шыққан есер күлкі. Не дегенмен дос емеспіз бе...

	– Міне, мұның басқа сөз, Жарылқас.

	– Жә, не істемексің? Қамқа да осы үшін ашулы саған.

	– Несін айтасың, аса қайраттанған кезі, – деп Таңат қолын сермеді.

	– Сөзбұйданы қой да, Таңат, турасын айтшы. Алматыға ауысасың ба?

	– Бұның әлгінде тағы бір шаруадан ұтыласың деп жұмбақтап тұрғаның ба?

	Таңатқа зілмен қараған Жарылқасын жақындай түсті де, иығына қолын салып:

	– Таңат, сен тіпті танауыңның астындағыны көрмейсің, – деді ақырын ғана.

	– Мәукен соғылды анада бір сыбыс айтып еді, рас болды, – деп Таңат басын шайқады. – Сені министрге орынбасарлыққа жоғарылайды дегенді. Көріп тұрмын көмейіңді. Замминистр болуға тым асығып тұрсың...

	Жарылқасын мырс етті.

	– Тілесең қорғасын басқармасын бүтіндей саған береміз. Сенің бұған қақың да, дарының да толық жетеді!

	– Апырау, сендер осы, бәрбәрің Алматыда лауазым, дәреже бөлістен өзге арманқиялды ұмытқансыңдар ма? – деп күлді Таңат. – Қайсыңмен тілдесе қалсам да, еститінім: «Пәленше түген болады, пәленше керемет өсті!...» – деген өсек. Бұл не, мансап иелену де соцжарысқа айналған ба?..

	– Қысқасы, не дейсің, Таңат? Менің айтқаныма мақұл деп біржола келісесің бе, келіспейсің бе – болашақ қызмет жөні де соған орай шешілмек… – деді Жарылқасын досының мысқылын шорт үзіп.

	– Онда келіспеймін. Ақырына дейін тұрамын!

	– Апырау, сен сонда, дәрежелі қызмет, зор атақтан ғана емес, асыл жарың Қамқадан да айрылайын деп тұрғаныңды ұғасың ба өзі? – деп дүрсе қоя берді Жарылқасын, – Тіпті мойныңды ішіңе алып көнбейсің ғой, о, несі!..

	– Қамқа ешқайда да кетпейді!

	– Білмеймін достым, білмеймін. Мен соның соңғы бір сөзінен қатты шошынған едім, білмеймін...

	– Кеткісі келсе – барсын! Ал мен мына жұмысты бір жайлы еткенше ешқайда кетпеймін. Ғапу ет, Жарылқас, осы аварияны тексеруге сен келді дегенде әлей қуанған едім – оным бекер бопты; енді ренжіп тұрмын... Сен болмасаң бұл даудың турасын баяғыда айтатын едім. Сонсоң бақталайыма жазғанды көрер едім. Әттең, сен келіп, қайтейін!..

	– Жетістіріп тұрсың, үндемей жүріп... Тап бүгін, мәжіліс үстінде әлгі арызды сопаң еткіздіңдер. Ескі дос дейді сендерді, достықақ! Керемет сый!..

	– Жарылқас! Сенің бұлай деуге қақың жоқ. Бұрынғы мәжілістерде сен басқаша сөйлегенсің, бүгінгің бөлек. Бүгін саған не болды?! Кімнің нұсқауы? Неге өзгердің?..

	Жарылқас досының өтімді көзқарасына шыдамай, жүзін бұрып әкетті.

	– Мәукеннің соңғы күндері қайда жоғалып кеткенін білесің бе? – деді әлден соң төмен қарап.

	– Шаруам қанша онда?

	– Міне, сенің осал жерің. Ең құрығанда, соның қырық айласының бірі дарымаған. Мәукен Алматыға барып келді!

	– Алматыға? Рас па, ей? Не үшін?

	– Енді түсіндің бе?

	– Түсінгенде қандай! Ха, ха!.. ха! – Ерсілеу үнмен қатты күлді Таңат. – Сөйтіп өзінше мықтысынған қорғасын главкасының таудай жетекшісін де тізеге салып, бірақ минутта астына басып алған сабазың. Жөнақ, қайырлы болсын! Алматыда ол әлдекімге барып, құрықты саған, әлде министрге сілтеген. О, оның қайын жұрты – мықты жер, республиканы билеушілер әулетінен!.. Солардың бірі біздің министрге телефон соғып: «Әй, жігіттер, сендерге не болған? Отқа өзі түсіп өлген бір қара жұмыскер үшін дардай ғылым докторын, біздің күйеу баланы неге ренжітесіңдер? Үлкен үйдегі кісі естісе – бұларың ұят емес пе? Жә, қойыңдар мұны! Қазақстан зауытының, қазақ ғылымының мерейін көтеретін істі тежемеңдер. Байқаңдар, тегінде!» – деген. Солай ма?

	– Тоқтат! Жөнге кел, Таңат, – деді Жарылқасын салмақты үнмен. – Дос жөнімен де, болашақ бастығың ретінде де ақыл ғып айтамын. Арызыңды қайтып ал. Лауреат боласың ба, болмайсың ба – оны жоғары жақ шешеді. Ал авария зардабын өздерің реттейсіңдер. Барлық мүмкіндікті жасаймыз. Ақылға көн. Өзің де, үйің де, несін жасырайын, біз де тыныш боламыз!

	Таңаттың кенет ұнжырғасы түсіп, қатты қамықты. Өзінің шарасыз халін түсінген. Маусымды естірткен түндегі Мәдекең сөзі тағы да есіне оралды. Бір ол ғана емес... Өзіне қату жүзбен тосырқай қараған цех адамдарының жат өңдері, Күләш ананың тұла бойыңды шымырлатып зар еңіреген ащы үні, «Балам менің кімге қарыз, кімге жазықты еді?..» – деп бетін тырнап өксігені, ең аяғы Шекердің қасқабағын көтере алмай, қайғымен езіліп егілгеніне шекті. Бәрбәрі соның көз алдында қаздай тізіліп, құлақшекесін дызылдатып тұрып алсын. Маусым да: «Достымау, менің құным – бір күндік дәрежеқызық үшін құрбан болды ма?..» – деп тұрғандай.

	– Жарылқас, сен де мені кешір. Кешірсең, бұл істе қинама. Кеселім тимес саған... – «лауазымыңа» дей жаздап, дімкәстігін ойлап айтпады бірақ. – Бұл жолғы зорлығыңа көнбеймін! Тыныш бол дейсің, аринабаттан аттаған соң – қалай ғана тыныш жүрмекпін? Жожоқ, бұл жарылысқа менің бергенім аз емес. Қу жанымды екіге жарып кеткен сықылды. Енді соның ащы жаңғырығын жылдар бойы естіп, ішқұсадан мәңгу бола алмаспын, сірә!..

	– Осы ма соңғы сөзің?

	– Осы.

	Екеуі де күні бойы тас көтергендей кабинеттен шаршап шықты.





ЕКІНШІ БӨЛІМ





ЖАҢҒЫРЫҚ





Бірінші тарау





І




	Варламов теледидардың «Уақыт» бағдарламасы аяқталған соңақ шамды сөндірген. Оны да төсекте жатып көретін. Сол үшін қабырғаны ойғызып, сұғындыра қойған дербес «япошкасы» бар, үлкен бөлмеде тұрған түрлітүсті кеңестік «Рубинде» шаруасы жоқ – кемпірі мен немере қызының меншігі. Николай Исаевич кешкі жиындарға бармайтын, театр, концерт, тіпті кинофильм көруден де біржола бас тартқан. Соның бәрі өндірістің өмір бойы бітпейтін қарбалас жұмысының салдары: ұзақты күн қу жанына тыным бермей, өзін де, өзгелерді де тынымсыз дігірлеумен болады; ал кешке қарай бойы шау тартып, төсекке тезірек құлауын тілеп тұратынды.

	Бүгін бірақ ұйықтай алмады. Кең төсекке сыяр емес. Ағаш кереуеттің жұмсақ жаймасы жамбасына батып мазасын кетірді, екі жағына алмакезек аунап та жатты. Өзін қамаған ұшы қиырсыз ой сүреңін үзбек болып, сан санап та көрді...

	Содан бір кезде Кіші театрдың ойынын аяқтап, қасына Анна Алексеевна келген. Сыбдырсыз жүріп, түнгі көйлегін киді, ақырынақ басып келіп қатарлас тұрған екінші кереуетке қисайды.

	– Сен, тегі, жайманы жиі ауыстырасың? .

	– Сен жақтырмайды екен деп шірітемін бе?

	– Жайнамаң да шытырлақ қағаздай тура. Крахмалы көп.

	– Сөгісіңді кір жуатындарға айт. Сен үшін бөлек жусын...

	Ері қайыра үндеген жоқ. Саған ештеңе айтып болмас деген кісіше теріс қарап, жорта пысылдады, ұйқыға бас қойдым дегені. Алайда ештеңе өнбеді. Көзін қанша жұмса да, әлгіндегі ой керуені есіне қайта оралып дөңбекши берді.

	– Диванға барып жат.

	Ұйқысы қашқан түндерде Николай Исаевич үлкен бөлмедегі жиналмалы төсекке барып қисаятын. Егер маза таппаса – асүйге шығып, шайнекті плитаға қойып, дәрі шөптердің тамырларын қайнатуға кіріседі. Кейде соның септігі тиіп, шыны аяқты қолына ұстап отырыпақ қалғи бастайды. Кейде диванда дөңбекшіп жатумен таңды атырады да, ертеңгілік жетіде кофе ішіп, жұмысқа аттанады...

	Сол амалдардың бірдебірі бүгін қолғабыс етпеді. Қанығы қайнатылған ащы тамырдың уыты, ерітілген бал да Николай Исаевичті сол түні шырмаған мазасыз ойдан құтқармады.

	* * *

	Техкеңестің соңғы мәжілісі. Зауыт инженерлері ғана емес, министрліктен келген комиссия мүшелері де қатысқан қолайсыз талқылау. Үстел басынан Варламов біртүрлі жұмбақ шыраймен өзіне ожырая қараған мамандарды көрген. Бәрібәрі әлденеге ашуланып отырғандай... Нақ солар қазір де таптап беріп, сәлпәл ұйықтап бара жатса, шымшылап қайта оятқандай. Әсіресе ана бір шикіл сары, көк езу ғалымсымақ. Пәлекеттің аты кім еді? Григорий, Герман, әлде Геннадий?.. Фамилиясы есінде жоқ. Ал, тілі? Біржосын усойқы! Тура шаяндай шағуға шебер. Ешқандай әдеп, рәсімнен хабары жоқ соғынды, ойына не түссе – соны айтып салып, қарап отыратын оспадардың өзі. Сонысын өзіне мақтан көретін тәрізді... «Мұндай ДонКихоттарсыз өмірдің қызығы жоқ деседі жұрт. Дауым жоқ, бірақ Варламовтай жанкештілерсіз өмір сүріп көрші? Әсіресе бірер мың тонна қымбат металды кем беріп?.. – деп ойлайды да, Николай Исаевич өзөзіннен күліп, қолын рақаттана соғады. – Тегінде, Отанға әумесерлерден де гөрі, іскер адамдар керегірек шығар! Ал лаврушкалар?..»

	Үзілістен кейін мәжіліс қайтадан жалғасқан. Жұрттың шекесі қызып, тілдері шыға бастаған кез. Әсіресе ши шығарған екеудің комиссияға жолдаған шағымы жария болған соң... Түу дегенде өзі бұл дауға араласпай бейтарап отырды. Кенет шикіл сары шошақай ғалымсымақ орнынан атып тұрды да:

	– Менің сізге бір сұрағым бар, рұқсат болса, Николай Исаевич? – деді.

	– Сұраңыз, қымбаттым.

	– Сіз, тегінде Николай Исаевич, сыйқұрметтен кенде адам емессіз. Айтыңызшы, бір өзіңізде қанша марапат бар? – дегені сойқанның.

	– Жә, сізге соның керегі қанша?

	– Жоға деймін, соншама үлкен адамсыз!? Бірнеше мәрте депутат, омырауыңыз толған орден мен медаль, Алтын Жұлдызыңыз – солардың ішінде таң Шолпанындай ерекше айбарлысы!.. – десін, – бірақ мен, Николай Исаевич, сізге сонша таңмын, тіпті қайран қаламын? Апырау, лауреаттың бес грамм жалтырауық значогының сізге керегі қанша? Әмбе соны осыншама даудамаймен омырауға тағудың?..

	Әлдекімдер оны сөзден тыйды. Сірә, Оңғарбаев па, біреуі тәртіпке шақырып ұрыса сөйледі. Осыдан соңақ өзінен сабыр кетті, бейжай қалпы бұзылып, ашуға мінгені анық. Өйткені бейпіл ауыздың аяусыз ащы мазағына өзінен басқа бірдебір жан лайықты жауап бере алмасын ұққан. Сыйлық туралы дүйім жұртқа тараған өсекаяңды да түп тамырымен осы арада тию қажетті.

	– Дұрыс айтасыз, қымбаттым, сол значоктың маған керегі шамалы, – деді Варламов әр сөзін салмақтай сөйлеп. – Мен ойлағам: сыйлық омырауында ештеңе жоқ Таубаев екеуіңе керек болар деп? Алғыларың келмейді екен – еріктерің білсін! Осы минуттан бастап үміткерлер тізбесінен мені шығарып тастаңдар! Қанағаттандыңдар ма? «Купелинаны» тек тез арада қайтадан жүргіз! Маған бағалы металл керек!

	– Пештің сынағын қайтадан жүргізу керек... – деп міңгірледі қапелімде сасып қалған Лаврушин. Сірә, адуын директордан мұндай шегініс күтпесе керек.

	– Шамаң жетсе жүз жыл жүргіз! – деп айқайлады өзі.

	...Мидың қалтарыс бір қатпарында бұғынып жатып, бүгін түнде ойына түсіп, ұйқысын қашырған осы керіс Николай Исаевичті әбден қажады. Сол айтыста ол екі оспадардан күйрей жеңілгенінен де гөрі, еркінен тыс мырзалық жасағанына өкінген. Енді, амал қанша?!

	* * *

	– Анна, мынаны қайтадан сал!

	Үлкен бөлмеден де маза таппай, жатын орнына қайтып келген.

	Дәрідәрмек те бүгін әсер етпеді. Ал жылдай ұзақ таң атар емес.

	– Төсекте тұрған ештеңе жоқ, қырсық мінезіңнен көрсейші. Варламов жастықтан басын көтерді. Кемпірін қушиған иығынан періп қалғысы келген. Тек қолын көтере алмады.

	Анна ыңырана тұрып, шкафты ашты. Есігі ойбай салғандай сықыр етіп, әлдененің еденге құлаған беймаза дыбысы естілді. Жайнама іздеген әйелі қараңғыда таба алмай, жарықты жақты. Ұйқысы енді шайдай ашылды. Біреуі ғана емес, екеуі бірдей азапқа түссін: ері басына орамал тартып алған; майкішең, кең дамбалы көлкілдеп, аласа тағанда бүгжиіп, кемпірінің төсенішті аударып, төсекті қайта салған сылбыр қимылын бағып отыр. Бұ да өзінің қытымыр қылығының зардабы, қашан болсын жазаны осы байғұс тартады. Жаны ашидыақ.

	– Біреуден сыбағаңды толықтап алғансың, сірә? Сол керек! – тағы да жанына тиді. – Осы азаптан құтыл деп қашаннан зар қақсап келемін...

	«Қаһ, мынаның ызасынай! Сүмелектер жаппай жағама жабысып жатқанда, бұл шіркін де қу жанымды мысықша тырнап, ақылгөйсіп, о, несі? – Қаншама ызаланғанымен тіл қата алмады. Шам сөнген соңақ теріс қарап жатып қалды. – Қарай гөр білгішін! Қырық жыл өндірісте істегенде химия құтыханасының төріне жете алмаған бейшара құтыханашы сыбағаңды алдың дейді.

	Әйтсе де Анна дұрыс айтады. Ерте ме, кеш пе зауыттан бас тарту керек. Несі бар, кетуге де болады. Бірақ ең алдымен әнебір желбуаз топты тымтырақай қуу қажет! Екеуүшеуін айдап шықсаң, қалғандарының өзіақ арыз бере бастайды. Оларда ұстаным жоқ, табандарында бүр қалмаған жағымпаздар. Иә, иә, аяқ тоздырып арызданатын даукестер емес. Есебін алады да, түстіктегі зауытсымақтарға тайып береді. Жолдары болсын!.. Кімді қиратады? Мені ме, Өскен зауытын ба? Өзімсінген талай мықтыны айдап шыққан. Солар кетті екен деп, қорғасын ағызу тоқтап қалды ма? Жоқ, министрлікте бір адам сол үшін өзіне жалғыз ауыз ескерту жасаған емес. Олар өзінен металл сұрайды. Әлі де сұрамақ. Ал қорғасынды асыра беріп тұрғанда – Варламовты бұл өңірден қозғайтын күш жоқ! Мемлекетке металл керек. Әмбе түрлітүрлі, әрі мыңдаған тонна! Демек, қырсығы мол Варламов та керек!..

	Әр саққа жүгірген дәлдір ой бір уақ Таубаевқа ауды: оны да айдап шығуға болады. Зауытқа содан келіпкетер, құдай біледі, ештеңе жоқ. Таубаевсыз да қорғасын өндірдік, әлі де өндіреміз. Бір инженер кетті екен деп тоқтап қалған өндірісті көргенім жоқ. Электротермия пеші де тоқтамайды. Соны бүлдірген Сағитовқа жүктейікші. «Купелина» ғана емес, цехты да басқарады. Рас,

	Таубаев үшін министрлікте әлдекімдер ара түсіп, өздерінше наразылық білдірер: «Талантты инженерді құрттың. Тәжірибелі цех жетекшісінің тағдырына балта шаптың...» – дейді. «Қыңыр Варламов». «Қырсық директор». «Өз дегенінен қайтпайтын бірбеткей»... Бұл атақтардың маған желімдей жабысып, қыр соңымнан қалмай, өмір бойы жансерік болып келе жатқаны – бір бүгін емес.

	«Жақсы кісі, қайраткер адам, қолы ашық, іскер басшы» – деп біреуі айтпайды. Ау, сонда, қыңыр дегенде – дүниені шатшәлекей бүлдіріп, басқарып отырған өндірісті кейінге тартып, заман көшінің соңында қалған кереғар басшы болсам? Жоқ! Ай сайынғы, тоқсан сайынғы, жыл сайынғы, тіпті бесжылдықтар қорытындысы бойынша барша көрсеткіштерді алдыңа жайып қойып, шотқа қағып көрші: металлургия саласында Варламовтың алдына шыққан бір директорды таппайсың! Бұл да қыңырлығының пайдасы! Демек, шаруаның жөнін жақсы білгені үшін, басқалардан көбірек көріп, өмірдің небір асутоспаларынан аман өткен өлермендігіне сайып қырсығады. Бәлкім, сол қыңырлық емес шығар? Өндірісті ұршықтай үйіріп, әр қадамын терең де кеңінен ойлап, қалайда содан пайда табуды күн ілгері жобалаудың арқасы десе ше? Әрине, мінездің осалдығы аз емес, түпкі межені айқын көріп отырған соң, алдыартыңа қарап, әлдекімнің жайкүйін таразыға тартып отырмайсың. Ойындағыны ашық айтасың, қарсы тұрғанды жасқап, кейде жайпап тастайсың. Мұны түсінгендер үндемей құтылады, демек, ақылға бай жандар. Түсінбегендер бұлқанталқан болып, өздерінше қарсы тұрып, басынан сөз асырмайтын кісі құсап күресіп бағады. Ақырында өздері ақымақ болып тайып тұрады, халық дана мұндай солақайлықтың шынайы бағасын баяғыдаақ: «Орманнан ағаш кессең жанқаны есептеме!» – деп құптап берген... Бәлкім, мен «Купелинаны» сыйлыққа ұсынуға асыққанда өзім үшін емес, пештің қамын көбірек ойлаған шығармын. Біздің салада жаңа қондырғы екенін бірден болжап, көпке тезірек таратуды, демек, әжетке барынша жаратуды көздеген болармын. Мұндай пештер көбірек салынып, жержерде қолдана бастаса, өндіріске қыруар пайда келтіруін арман еткенім де айып па? Ал, нақ сондай игі жаңалықтардың қаншасы дер кезінде әжетке аспай, құрбан болды? Міне, гәп қайда, жолдастар. Ал сендер?.. Рас, тым ертерек ұсыныппыз. Бәлкім, бірер жыл бұрынырақ жария еттік. Әлі де сынай түсу керекті. Апырау, министрлікте, қорғасын басқармасында, солардан да жоғарғы мекемелерде бар шаруаны ойдағыдай ұқсатып, қатесіз атқарып отыр ма? Айталық, жоспарлау комитеті? Госпланның бастықтары, бөлім меңгерушілері соншама сыпайы кісілер ме? Солардың алдынан шыққан жобалардың бәрі ақаусыз дүние ме? Бос сөз! Олардың қателігі бастарындағы шашынан көп. Мәселенки, шикізатпен қамтамасыз ету мәселесін алайық? Неге мен, түсті металургияның айтулы зауытының айбынды директоры өзіме бірер мың тонна концентратты ай сайын артығырақ алуды көздеп бас қатырамын? Ау, бұл үшін бас қатыруға тиіс, турасын айтқанда, сол үшін көтеріңкі еңбекақы алып, даладай кабинеттерде шалжиып отырған жоспарлау мамандары не бітірді? Жоқ, тізе берсем, мендей қисық мінезді жандар қайдан болсын табылады. Әңгіме тек сол үшін немен, нендей қарекетпен жауап беруде. Мен өзім оны металмен ақтап келемін. Қажет пе – әлі де ақтаймын! Құдай берген зиын, мол ақылдың арқасында жалқаулар мен ақымақтар үшін өмір бойы еңбек етіп келемін! Ал соны көре алмаған бейшара тоғышарлар мені дөрекі деп, кісі күлерлік неше алуан атақтар жамап, тіпті Ремаркті оқымайды деп өсек айтады...

	«Сөйтсе де Аннаға кітапханадан Ремаркті әкел деп ескерту керек екен. Бірақ кітаби ақыл маған неме қажет?» – деп ойлаған Николай Исаевич кенет кемпіріне ренжігенін ұмытып, екінші жағына аунап түсті. Қолын созып, әйелінің иығынан сипады...

	* * *

	Өскенге Варламов Ұлы Отан соғысы қызған шақта келгенді. Сол кезде бұл мекеннің қалаға ұқсарлық сымбаты шамалы еді. Небәрі он бес мыңдай тұрғыны бар жөнең қалашық болатын. Рас, он шақырым жерден темір жол жанасып өтетін. Оның атқораға ұқсаған аңғалсаңғал бір қабат бекеті барды. Ал қалашықтың өзі желкеден құжырайған жақпар тасты биік таудың бауырына шашырай салынған, жапырайған жатаған үйлері әр сайдың етегіне, кей тұста жоталар белдеміне жабыса тұрғызылған.

	Николай Исаевичтің жасаң да қайратты шағы. Заман да адуын! Бір күні ол ойда жоқта дивизия штабына шақыру алды: «Капитан Варламов, батальоныңызбен қоштасыңыз да Мәскеуге дереу аттаныңыз! Сіз үшін, сірә, соғыс біткен тәрізді...». Халкоматта онымен ұзақ сөйлескен жоқ, қолына бұйрық ұстатты: «Қазақстандағы жаңа зауытқа бас инженер болып тағайындалдыңыз. Фашистермен енді қорғасын оқ құйып соғысасыз!..» Майданға ол Кавказдағы Орджоникидзе зауытынан шақырылған, балқыту цехының бастығы болғанды. Сол өндірістің бар жабдығы қиыр шеттегі Қазақстанға көшкен.

	Қазақстанды естігені болмаса, көргенбілген жері емес. Ол жөніндегі бар түйсігі: шетсізшексіз сар дала; сусыз, нусыз шөлейт жазықтар; иә сонсоң ертелікеш мал баққан көшпенді халық деп білетін; олардың ішінде отпен алысқан кәнігі металлургтер, өзіне тең салауатты инженерлер бар деп ешқашанда ойлаған жоқты... Турасын айту керек, төңкеріске дейін уездік қала болған, соғыстың алдында ғана облыс орталығы аталған Өскеннің ұсқынсыз келбеті де оның Қазақстан және қазақтар турасындағы жадағай түйсігін аса өзгерте қоймады. Қалада сол кезде небәрі екі ғана орталау оқу орны бар екен – оның бірі педагогика, екіншісі медицина училищесі. Ал ірі кәсіпорындардан мүлдем жұрдай, өздерінше мадақ тұтқан өндірістері – майдашүйде кәсіби фабрикалар мен зауытсымақтар, олардың көрнектілері – сабын қайнатып, май шайқайтын, жіп иіріп, шойын шөңкелер құятын, болмаса теміртерсек жөндейтін ұста дүкендері. Инженер атаулы атымен жоқ, техниктердің өзі санаулы. Бір ғажабы, қалада еркек те сиреп қалыпты: көпшілігі майданға аттанған, қалғандары – аурусырқау мүгедектер, иә кеңсе жағалап жүрген әкімшілік қызметіндегілер...

	Қайда тап болдым, қандай адамдармен жаңа зауыт іргесін көтеремін деп уайымдап, иә көргенінен шошып, бас тартуға шама қайда?! Жедел бұйрықты қолына ұстады да жолға шықты. Бар білетіні – желтоқсан айының соңғы күндерінде ең кемі он мың тонна қорғасын беруге міндетті! Келесі желтоқсан емес, биылғы! Демек, тоғызон айда Өскен қорғасын зауыты жүруге тиіс!..

	Жолшыбай үш жерден пойыз ауыстырып, ақыры оныншы тәулікте Өскенге жетті. Сол сапардаақ Варламовқа бұл мекен жержаһанның қиыр шеті сияқтанған. Біреуміреу сол күнде өзіне: «Қиырдағы Өскен сен үшін – жер бетіндегі ең ыстық мекенжай, бауыр басқан қымбат қала болады, осы өңірде табан аудармай қырық жыл тұрасың, осында шашың ағарып, ілмиген шал атанасың» – десе, қайтер еді? Ішексілесі қатып күлер ме еді, әлде сәуегейді жындыханаға ойша аттандырар ма еді, кім білсін?...

	Көшкен зауыттың ауыр жүктері стансаның іргесіне бейберекет түсіріліпті. Жөнжобасыз асығыс жасалған істе береке бола ма? Темір жол бойында шашырап жатқан ауыр механизмдерді болашақ зауыт алаңына жеткізудің өзі қиямет бейнетке түспек. Ал директор әлі келмеген. Сірә, ескі жұртта, әлде жолшыбай адасып қалған жүктердің соңында жүрсе керек. Бір тәуірі, жабдықпен көшірілген ескі жұмыскер түгел келіп үлгерген. Олар станса басындағы ескіқұсқы вагондарға орналасыпты. Ас ішетін орны – стансаның аядай ләпкесі...

	Келген беттеақ ескі жұмысшыларды станса алдындағы алаңға сапқа тұруға әмір еткен. Жүз елу қаралы кісі жиналды. Николай Исаевич оларға дереу вагондарға барып, қолына күрек, зембіл ұстауға жарайтын балашаға, үй шаруасындағы әйелдерді түгел ертіп, ширек сағатта қайта жиналуға бұйырды. Екінші түгендеуде кісінің құрамы бес жүзге жетті. Нақ сонша адамды адуын инженер (әскери киімімен жүрген офицер) жергілікті өкімет өкілдерінен талап етті. Сөйтіп, алақандай Өскеннің үлкендікішілі өндіріс орындары, барша кеңсемекемелерінің, жақын маңдағы колхоздардың еңбекке жарамды адамы, тіпті мектеп, аурухана, банк жұмысындағылар да станса басына жаяужалпы келіп, өзі көрсеткен жерде жұмысқа кірісті. Айбынды майдангер ешкімнің наразылығымен санасқан жоқ. Өлтіріл, айтқанды орындайсың! Орындай алмадың ба – майданға сұран! Варламов бір айтқанын екі рет қайталамайды...

	Күнбекүн, таңның жарығынан кешкі қараңғылық жер үстін толық тұмшалағанға дейін жер қазып, топырақ тасыған көпшілік қимылы ақыры нәтижелі болды. Екіүш аптадан соңақ жетісегіз шақырым жерге жол танабы түсіп, рельс төселді де, болашақ зауыт алаңындағы қарбалас қимыл өзгеше режімге көшіп, алдын ала құйылған бетон іргелерге ауыр механизмді орнату басталды.

	Нақ сол күндерде барша өскендіктер қаладағы шынайы қожайынның кім екенін танығанды...

	Рас, бұл қарсаңда Өскен қорғасын зауытына директор болып тағайындалған, осы міндетті Орджоникидзе қаласындағы өндірісте де сәтті атқарған грузин инженері Мелитон Харчилава да жетіп, жұмысқа кіріскен. Мелитон Харитонович – бас инженерге бұрыннан танымал маман, өндіріс кілтипанын жақсы меңгерген қабілетті де қайраткер жан еді. Жұмыскер қауымы оны ерекше қадір тұтатын. Өзі де солардың талаптілегіне ерекше құлап тұратын көңілшек кісі. Жаңа жұртта Харчилава бірақ өзгеше мінез танытты: бас инженердің өзі жоқта істеп үлгерген қыруар жұмыстарын көрген соңақ, мынауың оңтеріс деп, бірауыз сөз айтқан жоқ; тіпті әскери формасын үстінен тастамай жүрген суық өңді капитанның сесінен жасқанғандай ыңғай білдірген... Зауыт құрылысының жөнжосығын, барлық билігін Николай Исаевичке басы бүтін беріп қойды да, өзі жоғарғы орындардан түрлі фонд, материалдар, тамақ, әскери тұтқындар лагерін, еңбек армиясының жауынгерлерін сұрау тәрізді тауқыметі көп жүрістұрысқа пейіл берді.

	Бұл болса Варламовтың алдыартына қарайламай, міндетті ісін құлшына орындауына жол ашқанды. Сол кезде басынан кешкен сорбейнетіне Николай Исаевич осы күнге дейін таңданады: тәулігіне үшақ сағат дем алушы еді; әлдеқайдан сүйреп әкелген шиқылдақ темір кереует жұмыс кабинетінде екі жыл тұрды – өзі сонда жатып, асты да сол жерде ішетінді...

	Ақыры қыруар жігер мен төзім жұмсап, маймөңкелеудің қажеті қанша, көбіне тізеге салып, талай әкімсымақтың үстелін жұдырықпен ұрып, кейде жағасынан алып жүріп, әлденеше мың кісіні күнітүні жұмысқа жегіп, солардың кейбірін НКВД тергеушілеріне нұсқап, тынымсыз қимылдаудың арқасында Мемлекеттік қорғаныс комитеті (атақты ГКО) белгіленген мерзімде Өскен зауыты стратегиялық металл бере бастады... Бұл ерлігі, әрине, үкімет тарапынан атаусыз қалған жоқ: қаһармандық қайраты ерекше аталып, марапат алған ат төбеліндей топтың қатарында Варламов та бар еді; анығында сол – оның омырауына қадалған тұңғыш орден болатын...

	Алапат соғыс жеңіспен аяқталған соң Харчилава етене мінезіне қайта ауысып, бас инженердің кереғар да тым дөрекі қылықтарын бетіне айтатын болған. Кейбір бұйрықтарын қолмақол бұзып, өзі айтқандай, «адамгершілік қалыпқа» келтіретін еді. Директордың мінезқұлқындағы күрт өзгеріс жұрт назарынан тыс қалған жоқ. Жұмыскер қауымы мұңарыздарын Мелитон Харитоновичке көбірек айтатын болды. Варламовқа ескерту жасағанда зауыт директоры ауыр жұмыстан қажып жүрген адамдарға жаның ашымайды, олардың тұрмыс жағдайымен, не ішіп, не киіп, қайда жатып жүргенімен санаспайсың деп те ренжитін. Шынында да олар соғыс күндерінде үрдіс басталып, асығыс соғылған жер үй, жапырайған лас барактарда тұрады. Ал Николай Исаевич тұрмыс күйтімен санаспай, баса көктеп, кейбір шаруаларды бел омыртқадан үзгендей етіп тақтұқ істеуді ұнататын адам. Қысқасы, директор мен бас инженер бұрынғы сыйластықтарын қойып, бірбіріне «сіз» деп тіл қататын қарымқатынасқа жеткенді...

	Харчилаваның жоғарғы орындағы аса беделді кісі екенін жергілікті партия органдары жақсы білетін. Сондықтан да оған аса шүйлікпей, халқадерінше құрметпен қарайтын. Әмбе ол жасы егде тартқан үлкен адам. Сол себепті, ескертудің басымы бас инженерге айтылатын. Әлбетте талап пен сұрау да соған орай Николай Исаевичке түсетін. Пенсия жасына әлдеқашан жеткен егде директорымен бәсеке тайталаста Варламов нақ осы гәпке арқа сүйеді...

	Өскен зауытының көрнекті табыстары республиканың кезекті партия құрылтайында сөз болғанды. Баяндамашы оларды мадақтап тұрып, бірер ауыз ескерту жасауды да ұмытқан жоқ: «Кенді өлкенің шылқыған кен байлығы осы күнге дейін жеткілікті пайдаланылмай келеді, оны біз тамтұмдап қана әжетке жаратып отырмыз...» – деген. Сол құрылтайда кәсіпорынның жетекшісі Мелитон Харчилаваға да сөз берілген. Бірақ ол хатшының сынын мойындап, соны дереу түзету жолдарын айтудың орнына, өте ауыр жағдайда жұмыс істейтін металлургтердің тұрмыс халін жедел жақсарту мәселесін сөз еткенді, әсіресе олар үшін сәулетті жаңа үйлер салу қажеттігін баса айтып, мінберде тұрып алсын...

	Бірде Варламов Қазақстан Компартиясының Орталық комитетіне шақырылды. Оны қабылдаған өндіріс саласын басқаратын хатшы өзі жолдаған хатты нұсқап:

	– Сіз мына запискаңызда зауыт қуатын қазірдің өзінде екі есеге арттыруға болады депсіз. Ал директорыңыз бұған мүлдем қарсы. Кімге сенеміз? – деп шұқшия қарады.

	Варламов қорыту пештерінің, агломашиналардың қуатын жедел арттыратын төте жолдарды саусағын бүге отырып санап шықты: оның ойынша, түсті металлургияға автоматика жүйелерін қолдану шарт, ең бастысы оттегімен үрлеу технологиясын. Бұлар, тегінде, өзгерістің бастапқы шаралары болмақ. Одан соң қосымша цехтар салып, механизмдердің қуатты жаңа түрлерін орнату қажет.

	Қысқасы, хатшының көз алдына ол Өскен алыбының осы күнгі тамаша келбетін қолмен қойғандай етіп жайып салғанды...

	– Сонда қалай, Харчилава жолдас бұл мәселелерді түсінбей ме? Неліктен ол әңгімені үй салудан бастағысы келеді? – деп қадалды Орталық комитет хатшысы.

	– Мелитон Харитонович бәрін де түсінеді, – деп турасын айтты Варламов, – Тек қиялы жетіңкіремейді. Бүгінде алысты, кем дегенде жиырмаотыз жылды ойламай, өндірісті өсіру мүмкін емес, жолдас хатшы.

	– Сөйтсе де, Николай Исаевич, жұмыскердің тұрмысхалін де ойламай бола ма? Айталық, сіздерге таяу екіүш жылда он мың кісі тұратын қалашық керек. Соған аса ділгір екендіктеріңізді білеміз...

	– Кем дегенде жүздеген милион сом қаржы тілейтін жұмыс. Оны бізге он жыл жыласақ та ешкім бермейді. Ал өндірісті кеңейтуге, айталық, қорғасын құюды екі есе ұлғайтып, мыңдаған тонна мырыш, кадмий, мысты қосымша өндіреміз десек – қанша сұрасақ та аламыз, – деп жымиды Варламов, – әңгіме нені сұрау стратегиясында...

	– Сіз, қымбаттым, мәселені тым оңайлатып жібердіңіз, – деп хатшы қауіп білдіргенде, Варламов соңғы көзірін естіртті.

	– Қаласаңыз, жолдас хатшы, – дегенді ол, – кеншілерге қолқа салып, металға бай, ең құнарлы кенді қорытуға аламыз. Пештердің қорыту қуаты бұдан еселеп артпаса – менің фамилиямды өзгертіп атаңыз!..

	– Мұныңыз қылмыс болады, жолдас.

	– Түп мақсатқа жету үшін әдіс таңдау, тегінде, бейшаралардың әрекеті, жолдың оңтерісі не, ақыр аяғында сол социализмге төте жолмен жеткізсе болды емес пе?! – деп жымиды Варламов хатшыға тура қарап.

	Осы кездесуден соң бір айдан кейін Харчилава егде жасына байланысты зейнетке шықты да, оның орнына Варламов тағайындалды. Соған да міне аттай отыз жыл өтіпті...

	Варламовтың тасыраң мінезі жайында Өскенде неше түрлі қауесет айтылады: Бірде қалалық партия комитетінің хатшысы оған телефон соғып, жарым сағатқа келіп кетуін өтінеді; Варламов трубканы тегершікке қояды да, жайбарақат отыра береді; жарым сағаттан соң хатшы сізді күтіп отырмын деп қайтадан телефон соғадымыс... «Ау, сіз өзі кімсіз?» – десе керек анау.

	«Пәленов екеніңізді бағана айтқансыз, маған қызмет орныңызды атаңыз», – дейді Варламов. Анау да өзінше бәлсініп, «Қалалық партия комитетінің хатшысымын» десе, Варламов та танбай, «Өте жақсы, жұмысыңыз болса, маған өзіңіз келгейсіз. Өйткені, мен, Пәленшеке жолдас, нақтылы іс атқарып, металл қорытып отырған адаммын», – деп жауап береді...

	Жергілікті партия басшысымен осылай сөйлесетін мықтыдан ықпайтын жан бола ма? Қысқасы, Николай Исаевич аз жылдаақ Өскен қаласын билептөстеген әкімге айналғанды. Әрине, оның кереметтігі басқарып отырған алып өндірістің мемлекетке беріп келе жатқан металл үлесіне орай салмақтанатын. Ал ол – аз дүние емес: бір кезде Варламов Орталық комитетке жария еткен, өзі «қиялмен астасқан» деген жоба жүзеге асып, соңғы он бес жылда Өскен зауыты түсті металл шығарудан Одақ қана емес, бүкіл дүние жүзіндегі ең алдыңғы қатарға шыққан шынайы алып өндіріс атанған...

	Қалғып кеткен сияқты еді. Бекерге малданыпты. Әлгіндегі шексіз ойдың сүреңі тағы да жетегіне алып кетті...

	«О кездегі адамдар да біржосын бөлек жандар еді, шіркін! – деп ойлады бір уақ. – Сағатпен жұмыс істеуге машық еместі, жоғары дәрежелі білімім бар деп ешкім де мұрнын шүйірмейтін. Қала басшылары да тап бүгінгідей ертелікеш жиналыс шақырып бас қатырмайтын, креслосы биіктеу әкім кісі бірақ ауыз сөз айтатын да, мәселені даудамайсыз шешіп тастайтын. Бір жан бүгінгідей бетіңнен алып, қарсы келмейтін. Отырған орныңды сыйлаушы еді, бетіндегі әжімді, бурыл тартқан шашыңды қадір тұтатын. Алғашқыда өзі он шақты инженермен жұмыс бастады. Қалғандары техниктер еді, олар да саусақпен санағандай аз, тек бәрі де жұмыс қыбын жақсы білетін жандар. Бірақ қаншама жұмыс өндірді! Көп нәрсе жетіспейтін: үй де, киім де, тамақ та; цехтағы жұмыстың дені қолмен атқарылатын... Бүгін ше? Үш бөлмелі кең үйі бар жұмыскерге енді қос қабатты коттежд керек. Бермесең – басқа кәсіпорынға кетемін деп қорқытады. Цехта – аспалы кран, ерсіліқарсылы жүгірген автоарбашық. Осы күні бір күрек қоқысты жұмысшы қолымен көтермейді – жәшікке салып, кранмен шығарады. Пеш тоқтап қалса, соны жүргізгенше өзі цехтан шықпай, қасында отыратын. Оның тоқтағанын қазірде кабинетіндегі телеэкраннан көреді де, тез жүргізудің амалын телефонмен нұсқайды. Асқандық емес, техникалық прогрестің әсері... Бір кезде бесалты жүз жұмысшының басын құрағанына мәз болған. Бүгінде неше мың кісіге басшы болып отыр. Қала да далиып өсіп, кереметтей өзгерді. Тау баурайына шашыраған жатаған баспаналардан сақталғаны шамалы. Стансамен арадағы алаңқай жерде сап түзеген биік үйлер, самсаған өндіріс алаңдары. Қанатын әуелде жанжаққа кең жайған Өскен, бұл күнде аспанға қарай бой созуда. Тоғыз, он екі қабатты үйлер салына бастады. Үйлердің бойы ғана емес, сол үйлерде тұратын адамдардың ойы да биіктеді...»

	* * *

	Анна Алексеевна бері бұрылып, қолын созды. Қапсыра құшып өзіне тартқандай. «Мына шіркін қайтеді?» – деп тіксініп қалды. Ұйқысыраған кемпірі өзінің шашын, самайын сипап: «Коля, Коленька! Сүйіктім менің!..» – деп күбірледі де, бас салып аймалай бастады. «Қаһ, енді қайттім? Ұйықтай алмай азапқа түсіп жатқанда құдайдың шатастыруын қарашы!..» Николай Исаевич әйелінің қолын жайлап ысырып, төсектің қиыр шетіне сырғыды. Денесіне өмірлік қосағының жұмсақ алақаны емес, шиенің бүрі тигендейақ сескеніп, бір уыс боп бүрісіп қапаланған күй кешті...

	Коля – Анна екеуінің жалғыз ұлы. Дарынды инженер, қабілетті өндіріс жетекшісі боп таныла бастаған шағында қыршыннан қиылды. Осы қаладағы жабық министрлікке қарайтын, құпияда ұсталатын екінші металлургия алыбындағы сынау цехының бастығы болып еңбек ететін, амал не, ойда жоқта қайғылы қазаға ұшырады. Саусағын бүгіп санап еді, аттай он жыл өтіпті. Қапылыста мерт болған баласының қазасын Варламов үнсіз қамығумен көтергенді. Ұлын жерлеген күніақ жұмысқа шығып кеткен. Соны көргендер: «Мынау неткен дүлей еді. Қаталдығына мұның, сірә, біз бекерге ренжиді екенбіз.

	Етінен ет кесіп жатсаң да ештеңе сезбейтін, адам баласына тән қайғы атаулыдан жұрдай неткен қаныпезер!» – дескенді. Іші қаңырайып босап қалғанын былайғы жұрт қайдан білсін? Жүз батпан шынайы қасірет – өкіріп жылауда, иә соны жұртқа жариялап, ертелікеш сарнауда емес, жүрек түбінде шымшым бүлкілдеп, күнітүні жанын жеп жатқан ащы өксік екенін кімге, не деп айтады? Коляның сорлы анасы, міне он жылдан соң да баласын түсінде аймалап, түсінде құшып жатыр. Тұрмысқа шығып кеткен келінінен алып қалған жалғыз немересі – Любашаны күнітүні еркелету ана мауқын, сірә, тарқата алмаған. Ішқұсада жүрген бейбақ жан өз төлін, өз иісін іздейді. Бұл да естігісі, көргісі келмеген қасірет. Бірақ одан қайда қашып құтыласың? Басыңды жастықпен көміп қойшы – бәрібір естисің. Санаесіңді қайтіп құлыптап қоясың?..

	Коляның мінезі өзіне ұқсамаған. Бейтаныс кісіні бойына жуықтатпайтын өзінің айрықша сесі бар, ал баласы – олай емес, бәлкім, анасынан дарыған болар, өтемөте мейірімді жан еді. Жолдастары қандай көпті. Солардың бірі – қазіргі министр Бәкежанов. Екеуі жан берісер дос болды, Том қаласында бірге оқыды. Ақылдары да, жұмыстары та тең. Сонсоң ба, бірінбірі көрмесе, жексенбіні бірге өткізбесе – кәдімгідей сағынып тұратын. Сұм тағдырға не шара? Үйдегі кабинетке емінеркін жайғасып алып, ұлымен ертелікеш шахмат ойнайтын Садық Бәкежанов қандай биікке көтерілді, ал орнымды басады деп үміт еткен Колясы қайда?..

	Бәкежановпен оңаша қалуды жаны сүймейтіні де сондықтан. Қалдыақ бір бұрыштан ізбасары шыға келіп, «Ау, бұлардың не дау? Мені неге шақырмайсыңдар?» – деп күліп тұрған сияқтанады. Дәті мықты деп жүрген дөкейдің кейде сөзден шатасып, дардай министрді «ұлым» деп қалатынын жұртқа қалай түсіндіреді?..

	Иә, азамат баласын ақырғы сапарға өздерінен бұрын аттандырған сорлы әкелердің заркүйігі, тегінде, бірдей боларау. Бәрі де соның егіле жүріп тағдыр тәлкегіне еріксіз көнбек. Алайда көнбейтін, иілмейтін әкелер де болады. Солардың бірі, сірә, өзі... Өмір бойы ағысқа қарсы жүзіп, тағдыр жазмышын тәлкек етуге машықтанған ол жалғыз ұлынан айрылғаннан беріде бұрынғыдан бетер қатыгезденіп, ешкімге, ештеңеге бетін бермейтін, мейірім атаулыны білмейтін нағыз қасарыспа, қаныпезер мінезге үйір боп алғанды.

	Оның есіне кенет Алматыға, Жоғарғы Кеңестің сессиясына барғанда министрмен болған оңаша әңгіме түсті. Неден басталып елі сол? Иә, кешкі мәжілістен кейін Садық Байтемірұлы қасына келіп: «Үйге барып, шай ішелік», – деді. Бармағаны жөн еді. Министрдің мысы жеңді ме? Жоқ! Бәкежанов әлденеге кінәлі кісідей, қарсы алдында төмен қарап, монтиып тұр. Баяғыда Коля екеуі үйді басына көтеріп алысжұлысқа кіріскенде, үстіне кіре қалса – ол өзөзінен ұялып, нақ осылай тымтырыс монтия қалатынды. Соған іші жылыды ма, жүрегі бүлк етіп, осалдық аңғартты. Ең тиімдісі Ақтас кен байыту комбинатының директоры Жақсыбековты өз бөлмесіне шақырып алып, преферанс соғу керекті. Пульке ойнап, қасақана ұтылып, Қали Нариманұлының көңілін аулап, келер айға бірер эшелон концентратты артық алғаны олжа болар еді... Ал министрдің шайынан не түседі? Әлдебір оғаш қылығына ескерту естисің. Болмаса жаңа бір іске тапсырма арқалап шығасың. Амал қанша, бас тарта алмады. Барды. Құдды бір ішуге шай таба алмай жүргендей...

	Екеуі біршама уақыт кабинетке айналған бөлмеде оңаша отырып әңгімелесті.

	– Денсаулығыңыз қалай, Николай Исаевич?

	– Немене, қажып жүр деп естіп пе едің?

	– Өзіңіз жүдеу көрінген соң сұрап отырмын.

	– Жиналысты азайт. Жаның ашыса шақыртпа!

	– Бәлкім, көмекшіңіз келіспей жүрген шығар?

	– Өзің ұсынған мықты маман, несіне пысықтайсың...

	Бәкежанов мырсмырс күлді. Бетіне төне қарап, әлденеге таң қалғаны есінде. Бірақ сөз төркінін аңдамаған екен. Анығында сол кештегі әңгіменің түп мәнісін ойлап, ақыл тауысқан да жоқты.

	– Неменеге күлесің? – деді ожырая қарап, – Сенен мен бас инженер сұрадым ба, Дәулетов бұл міндетті атқара алмайды деп арыз да айтқам жоқ. Іскер азамат дедің, қарсы тұрғам жоқ, іс көрсетер дедік. Ал маған пысықай көмекшінің қажеті шамалы. Әзірше қайраткүшім жетеді. Алдажалда құдай тағала аяғымнан шалып, көмекшіге қаратқан күні, осы сөзімді ұмытпа, өзімақ айтамын. Бұған дейін біреудің көмегімен бәтеңкем бауын байлап көргем жоқ, әмсе байлатпаймын да. Біліп қой мұны, жолдас министр...

	Әңгімелері әуелденақ жараспай қиюы қаша бастады. Әккі шал жетелеген сөзге баспады. Сірә, жағдайын түсінбейді, әлде түсінгісі келмейді? Шаршағаны жүзінде тұрса да, өзін әлі қайраттымын дейді. Неткен берік адам! Басқа кәсіпорындардың жетекшілерін жұмыс кабинетіне шақырып алып, жағдай солай болды, сіздің енді демалғаныңыз жөн дер еді. Николай Исаевичтің жөні бөлек. Көп жыл тәрбиесінде болып, өндірістің сан қилы өткелегінен бірге өткен, өзін металлург өнерінің қырысырына баулыған ұстазына «Арыз беріңіз!» деп айту үшін де бірталай тәуекел керек...

	– Не айтпақ едің, қиналма. Естірт, Садық!

	– Жан Дәулетовичті сізге үлкен үмітпен ұсынып едім. Сауатты, білімді инженер. Жаныңызда жүріп тәлім алса...

	– Алып зауытты қалт еткізбей билеп кететін болашақ директор деп ойлағансың, ә? – деп мырс етті Варламов.

	Садық Байтемірұлы ұстазына күдіктене қарағанымен сөзін бөлмеді. Шалдың қырыстанып отырғаны анық.

	– Бекерге малданба, – шыдамсызданған Варламов ақырында тура сөзге көшті, – Дәулетов ешқашанда директор бола алмайды. Оның білетіні – көмекшілік қана...

	– Бәлкім, сіздің мысыңыз басып, емінеркін билей алмай жүрген болар. Николай Исаевичтың қандай директор екенін білеміз, – деп министр биязы жымиды. – Оны маған ежіктеп түсіндірудің қажеті шамалы. Сіздің қасыңызда министр де көрінбейді. Өйткені, Варламов бізде – біреу! Тек қана біреу!..

	– Менің беделім оны басып жүре ме, әлде қорғап жүр ме – бөлек әңгіме. Басшы болатын адамда, Садық, қандайда бір мінез болу керек. Жақсы ма, жаман ба –әйтеуір қарауындағы жұрт айыра білгендей. Ал үміт күтіп отырған Жан Дәулетовичің мінезін мен осы күнге дейін ұққан емеспін. Біреуге – жаз, біреуге – қыс, бүгін – жомарт, ертең – сараң... Мұндай құбылма мінез басшы кісіні ешқашанда оңдыртпайды. Қосжанның кісілігі өзінен гөрі қосағы Сәуле Адаевнаның рақымына байланысты...

	– Сонымен мұрагер мәселесін қайтеміз? – деді министр саусағымен үстелді боларболмас тықылдатып.

	– Айтарыңды біржола естірт, жолдас министр!

	Бәкежанов басын шайқады. Манадан бері егде қонағының көңілін алдарқату үшін жорта сыпайыгершілік жасап отыр екен. Енді ашыла сөйледі.

	– Терісқағыс түсінбеңіз, Николай Исаевич. Мен сізге бүгіннің емес, ертеңнің әңгімесін бастап отырмын, – деп ақтала сөйледі. – Кеңседе емес, өзіңіз отау үй деп санайтын шаңырақта отырып келешек жайында кеңесуге болады ғой. Өйтпесек кісіліктен, бірбірімізді құрметтеуден біржола кету керек шығар...

	Жүректен жарып шыққан ашық сөзге Николай Исаевичтің де жүйесі босады. Әлгінде әлденеден секем алып тіксініп қалған көңілі жайланып, Садықтың өзінен суыртпақтай тартқан астарлы әңгімесіне құлақ түрген.

	– Мен сізге турасын айтайын, – деді ақырында Садық. – Қайратыңыз тақа бітіп әбден қаусағанша директор болып отыра бермейсіз, Исаевич. Өзіңізге мұрагер болатын адамды осы бастан әзірлеңіз, тәрбиеңізге алып, даярлау керек дер едім...

	– Аа.. Бағанадан бері осы қақында ежіктеп отыр екенсізау. Түсінікті, енді түсінікті... – қапелімде сізге көшкен Варламов қарқылдай күлді. – Қызық ақыл. Соған да бас қатыруым керек. Жоқ, өзіме мұрагер іздейтін мен хан да, патша да емеспін. Қысқасы, Садық Байтемірович, бұған, тегінде, министр жолдастың өзі ойлансын. Сол үшін де – министр!..

	– Мұныңыз тағы да бекер, Исаевич. Қайсар жаратылысыңызға жараспайтын жауап, – деп Бәкежанов та дау айтты. – Қолыңыздан тұрғызып, ғұмырыңызды сарп еткен Өскен зауытын кімге қалдырып кету, меніңше, Варламов үшін – немкетті әңгіме емес. Өзімнен кейін өртеніп кетсін дейтін кісі де сіз емес...

	Манадан бері іштей қыстығып, ұстара жүзіндей лыпылдап отырған Николай Исаевич нақ осы арада шорт сынып, креслоға шалқалай құлады.

	– Есіңде ұста, Садық! Көзіңді біржола ашайын, – дегенді. – Маған бәрібір, өзім кеткен соң орныма кез келген қалбыршыны отырғыз!

	– Олай десеңіз сізді әлі де білмейді екемін...

	Үйде жайғасып отырып, ашынажай сұхбат құру ниетінен Бәкежанов осыдан соңақ біржола тыйылды. Қонағы ілтипатын қабылдамады. Әр сөзіне қарауыл қойып, жағасына жармасқандай ымырасыз әрекет аңғартты.

	Екеуі де жанжалдасқан кісідейақ дүрдараз, томсырайған қалыпта үнсіз отырып қалған. Сол мезетте үстеріне Лара кірді. Лариса Бөгенбайқызына Николай Исаевич әрдайым ыстық ілтипатпен қарайтын. Өзі де, Анна да оны еркелетіп, «қызым» деп атайтынды. Қылығы ерке, жүрістұрысы жайдары жан. Еркелікті Лариса күйеуіне ғана емес, Бәкежановтар араласатын үлкенкішінің бәріне жасайтын және сонысы оған біржосын жарасып тұрады. Қайсыбір әйел қаншама әдемі киінбесін, бетжүзін опалап, мейлінше боянбасын – не киім қонбайды, не сұрқы оңбайды. Дүкендердегі қалыпмүсіндерге ұқсап, адамды өзінен безіндіріп тұрады. Ларисада еркек атаулы жұтынатындай ерекше сұлулық жоқ, көзі баданадай үлкен, томпақ бет, денесі де кесектеу, алайда қара торы жүзінде, тойған қозыдай томпиған келбетінде ашық шырай, кең парасат болатын. Соныменақ қайырымды болуға, тек қана жақсылық жасауға жаралған жандай нышан танытатын. Көзіндегі мейірім шырайыменақ кісіні өзіне тартып, жүрегіне қуаныш, жылы нұр құйып тұрар еді. Лариса Бәкежанова да инженерді, білікті химик, ғылым кандидаты. Соған ол күйеуінің дәрежелі мансабын арқаланбай, өз бетімен жеткенді. Адал еңбегімен, білем, үйренсем деген ынтаталабымен. Ғылыми жұмыспен Лариса зауытта жүргенде шұғылданған: кейбір құрбылары құсап, өз босағасының жарастығы, ие болашақ қызметінің беделі үшін де емес – атқарған жұмысының биік мүддесіне бола. Онысын Николай Исаевич Өскенді шалғай шет, провинция деп, өздерін кейінге тартып жүрген барша тоғышарларға үлгі деп бағалаған. Иә, иә, Ларисаны от басында бала бағып отырып қалмай, құтыхананың көп химиктерінің бірі болып жайбарақат жүре бермей, кеуде керген құрбы жігіттермен тайталасқа түскен ер мінезі үшін де жақсы көретінді. Әмбе оның тура айтатын, ақжарқын қылығын да ерекше ұнататын.

	– Немене, кездеспей жатып, екі дөй шекісіп қалдыңдар ма? – Сезімтал әйел жүрегі екеуінің не жайлы сөйлескенін білмесе де, әлденеге келіспей қалғанын бірден аңғарды. Соның тігісін білдірмей өтектеп жібермек. Баяғы әдетінше билептөстеп еркелей сөйледі. – Жұмыстағы керістерің аз еді, құттықтаймын! Садық, саған не болған? Николай Исаевичті үйге шақырып, коньякпен сыйлаудың орнына…

	– Жә, жә, Ларочка, сен килікпе! Одан да әкеңе сақтағаныңды тездет, – үй иесінен гөрі лып етіп қонағы орнынан бұрынырақ тұрды.

	Лариса дастарқанға шақырды.

	Өзінен басқа инженерді көзіне ілмейтін өркөкірек Варламов, обалы не, министр орынтағына көтерілген Садық Байтемірұлына тәнті көңілмен қарайтын. Өзі тәрбиелеген азамат, Өскен зауытынан түлеп ұшқан түлек болғандықтан да емес, Бәкежановтың тұла бойындағы қасиетқабілетке бас игендіктен туған сезім еді. Ол кейбіреулер құсап, мансабы биік туыс іздеп, әлдекімдердің атақ, дабысына жабысқан жоқ. Жұмыстың небір ауырына жүрді. Министрдің орынбасары болып түсті металлургия министрлігіне келгендеақ, сол кезде өмірге жұқпалы дерт сықылды жабысқан жағымпаздық ауруымен де әуей болғам жоқ… Міне енді әйелінің құйған шайын өзіне ұсынып, басы артық қимыл жасамай, көлденең бір сөз айтпай, құдды будда құдайы құсап, маңғаз қалыпта үнсіз отырған Садықтың жүзіне қарап, Николай Исаевич: «Сенің бақытың, сірә, дәрежелі қызметің, иә ерекше қабілетқасиетіңде емес, ақылды һәм сымбатты Лараға кездескеніңде боларау» – деп ойлады.

	…Дастарқан басындағы сұхбат, әсілі, не жеп, не ішкеніңмен есте қалмайды. Кіммен кездестің, не жайында сөйлестің? Гәп сонда. Министрмен өткізген кеш те, міне, көп күндерден соң, Варламовтың есіне сол сүреңде ғана оралып отыр.

	Сол күнгі әңгімені қайыра екшеп көрсе, министр өзімен ойында жоқ шаруа хақында сөз бастапты. Әуелі денсаулығын сұрады. Жүзіңіз шаршаулы деп мойындатты. Сонсоң көмекшілерін олқысынды. Өзі қосымша кен сұрап еді. Тура жауаптан тайқып, ақырында мұрагерің кім дегенге тіреді. Сол арада өзі аяқастынан шамданып, ашу шақырды. Неге? Неден күдіктенді, кімнен қысылып?.. Лара кіріп келмегенде бұл керіс немен бітер еді? Жә, сол сөзді, жолдас министр, неге бастадың? Соншама сыпайылап, тым алыстан орағытқанда айтпағың не? Сірә… Иә, дәл солай. Өзіңе жасалған емеурін екен ғой: «Шаршамайсыз ба? Шаршаған кісіге ұқсайсыз…» Қарай гөр қуын! Шаршаулы шалды ертең көресің. Алашақ шикізаттан үлесімді бермей байқа! Жоспар сұрауға үйренген мықтысың ғой. Кімді кім бүктер екен?…

	* * *

	Тағы бір мәрте аунап түсіп, керенау есінеді. Сөйтіп жатып аңдаусызда: «Көрерміз, көрерміз – кімді кім?» – деп сөйлеп те қалғанды. Кемпірі оянып кетті.

	– Беу, неткен беймаза шал едің. Осы бейнетті қоятын уақытың жетті емес пе, зейнетке шығып…

	– Жарайды, жайыңа жат!

	Бұл бөлмеде бірер минут қалса – күнәға ұрынары хақ. Кемпіріне тілі тиеді. Одан соң өзі де жетісе қоймас. Ең жақсысы, Аннаның мыжың күбірін естімей, қашығырақ бір жерге кетіп қалу. Қасында тұрған телефонға жармасты.

	– Диспетчер, кезекші көлікті маған айда! Иә, үйге…

	– Құдай біледі, жынданатын шығарсың,

	– Әуелі сен, – деді ері киініп жатып. – Пенсияға шық дейді, ақылгөйін! Ә дегенімше түнгі диспетчер даусымды тани қойды. Ал сен!..

	Орнынан сүйретіле тұрып есікке жете бергенде, кемпірі тағы да міңгірледі.

	– Түн ішінде қайда безіп барасың?

	– Бүгін көріп пе едің? Түнгі тексеру!

	Ілгері жылдарда да Варламов сөйтетін. Ойламаған мезгілде түнгі сменаға жетіп келіп, қайсыбір цехтан қалғып отырған мастерді көрсе, бір сілкіп кететін.





ІІ




	Келесі күні Николай Исаевич қол қоюға әзірленген қағаздарды қарап отырып, Қамқа Таубаеваның арызын көзі шалып қалды. Алғашқыда көп арыздың біріне ұқсатқан, шекесіне:

	«Кадр бөліміне, орындауға!» – деп бұрыштама қондырғанды. Кенет ол фамилияға көңіл аударды, сонсоң арызды қайта оқыды. Арыз иесі демалыс сұрамаған, иланымды себеп те айтпай, қазіргі жұмысынан өз еркімен босатуды өтініпті. Бұл не жұмбақ? Кадр бастығын тура байланыс арқылы тауып алып:

	– Ақатов, бізде Таубаева нешеу? – деді.

	– Біреу ғана, конструкторлар бөлімінде істейтін Қамқа Кемеловна, Таңат Смағұловичтің зайыбы.

	Варламов әуелі қуанғандай шырай аңғартып, орнынан қозғалақтап, микрофонға еңкейе түсті де:

	– Күйеуінен арыз түскен жоқ па? – деді.

	Кадр бастығы жауап берудің орнына тамағын кенеді. Сірә, не айтарын білмей қипақтап тұрған тәрізді.

	– Уа, не болды? Неге күмілжідің?

	– Әзірше жоқ, Николай Исаевич. Егер сұра десеңіз білуге болады.

	– Әйелі не дейді? Қайда ауыспақ?

	– Алматыға кетпек, Николай Исаевич.

	– Жалғыз ба? Не себептен?

	– «Үйішімнің жағдайына байланысты» деп арызына жазып қойған соң сұраудың қажеті қанша? Арызын тіркетіп тапсырды, демек, ерімен келісілген шаруа…

	– Жарайды, – деді Варламов біраздан соң самарқау үнмен, – Мен мынаған аңдамай қол қойып жібердім. Сен бірақ жарлық беруге асықпа! Әйел затын түсіну қиын: кейде түсінде көргенін де өңінде болғандай қабылдайды, не күйеуімен әлденеге керісіп, теріс қарап жатып ұйықтаудың соңында, арыз жазады. Қысқасы, асықпайық...

	Келесі қағаздарды қолына алған. Бірақ әлгі әңгімеге көңілі алаңдап оқи алсайшы. «Жарылыстың дүмпуі Таубаевтың да отбасын шалғанау, тәрізі, – деп ойлады бір мезет, – Әлде бұл – тынымсыз өндірістен, мазасыз директордан жылыстап кетудің амалы? Өздерінше сыныққа сылтау іздеп…» Бұл жұмбақтың шешуін жалғыз таба алмасын сезген соң партком хатшысын көмекке шақырды.

	– Міне саған қызық кроссворд, шарада, әлде жұмбақ?… Күйеуі жынды ма, әлде қатыны? Ұға алмадым: біреуі қусаң да зауыттан кетпеймін дейді, біреуі міне, оқып көр!..

	Үш жол арызды Ахмет Ақтаев кем дегенде үш қайтара оқыды.

	– Түсінсем бұйырмасын. Мүлдем жұмбақ жайт.

	– Сонымен сен де бұл жайында ештеңе білмейсің. – Варламов шекесін сығымдады.

	– Өздерін шақырайық, қайсынан бастаймыз? Сірә, ерінен, ошақ басы, еркек…

	– Оны да әлі білу керек, қайсысы үйде үстем екенін, – деп Ақтаев мырс етті де, сөзін сабақтады. – Үлкен басыңызбен сізге ұят болар, Николай Исаевич, бұл арызды маған берсеңіз қайтеді?..

	– Сөзіңе құлдық, Ахмет шырақ. Тегінде мен әйел затымен сөйлесе алмайтын жанмын. Мақтасаң да, боқтасаң да – белдесуге еркектер жақсы!

	– Онда арызды да алайын.

	– Ал! Тек есіңде болсын, тіркелген арыз, яғни соңында іздеушісі бар, – деп шымшып қалды Варламов, – он екі күнде өзі қайтарып алмаса, жарлық беруге мәжбүрмін…





ІІІ




	Кабинетіне қайтып келген соң Ақтаев сол шаруаны міндетіне алғанына қатты өкінді. Жанашыр көңілмен аңқылдап отырып бекерақ келісіпті. Бақса, әккі Варламов дұрыс меңзеген. Әйел затымен сөйлесу қиынның қияметі екенін аңдамапты, әмбе жұмыс жайында емес, үйішінің құпия кілтипанын қазбалауға дәті барар емес…

	Амал қанша, елгезектігінен тартты. Әрі ойлап, бері ойлап, неде болса күйеуінен сұрауды жөн көрді.

	Саяси сабақ жүретін күн еді. Оқу жылы жуықта басталған. Барлық цехтардың сабағына бірбірден болса да қатыспақ ниеті барды. Соны қорғасын тазалау цехынан бастауды құп көрді, әрі цехқа баруға оңтайлы сылтау.

	Бұл цехтағы экономикалық үйірменің насихатшысы – Таубаев. Партком хатшысы келгенде ол кабинетінде сабаққа әзірленіп отырған. Алдында – жаюлы дәптер, конспект, саяси кітаптар.

	– Төрлетіңіз, хош келіпсіз.

	– Хош па, хош емес пе білмеймін, рұқсат болса, бүгінгі сабаққа қатысайын деп келдім…

	– Қашаннан бері біздің бастықтар тексерудің оқыс түріне көшкен? Біржола болса қиынақ. Өткінші науқан болғай!.. – деп Таубаев тісін ақсита жымиды.

	– Түсінбедім, Тәке.

	– Николай Исаевич ұйықтамай жүріп, түні бойы цехтарды тексеріп шықты. Біздің купеляцияға келіп, жаңа пешті қыздырушылардың жұмысын қарап біраз тұрған екен, қалғып кетіп, құлап қала жаздапты, – Таубаев кеңкілдей күлді. – Сірә, мені тексере келген. Бір нәрседен мүлт бассам, баяғы лайықтап жаза тартқызбақ…

	– Бекерге күлмеңіз, Таңат Смағұлович. Егде кісі, шаршауы да түсінікті. Ол кісі «Купелинаны» жүргізуге асық.

	– «Күлсең кәріге күл» деген. Бір түнгі ұйқыға төзбейтіні бар неменеге шыққан, жатпай ма үйінде жылы көрпенің астында? Ал директор түнде жортқандай себеп жоқ. Пештің қалауы бітті. Сынақты қайта бастаймыз.

	– Айтқаныңыз дұрыс. Николай Исаевичке ескертемін.

	– Варламов түзелмейді. Бұрын да сөйтетін, ұйқысы қашқан түні жұртқа маза бермей, телефон соғып шығатын. Сол әдеті тек басқа әкімдерге жұқпағай!..

	Таңат тағы да жымиды. Әлгіндегі күлкісі де әншейін, далбаса көңілдің ізеті екен, әлденеге қысылып, тіпті қыстығып отырғанға ұқсайды.

	– Түсіндім, – деді Ақтаев келіскенін білдіріп, – Сол сыныңызға мен де ілігіп кеттім білем. Ескертусіз келіп сабаққа қатыспақ болғаным әбестік екен. Тағы бірде келермін, ғапу өтінемін!

	Хатшы іле тұрып, есікке беттеді.

	– Жожоқ, атамаңыз! – Таңат та атып тұрып, хатшының алдын кесті, – Насихатшы әзір, тыңдаушылар да толық. Бүгін әмсе сақадай сай кезіміз!..

	«Мына кісі бүгін тым ширығып отыр екен, – деп күйзеле ойлады партком хатшысы. – Әлгінде қатты бұралған серіппедей атылды. Салауатты азамат еді. Мұның өзегін жеген қандай құрт? Менің папкамда жатқан арыздың шатағы, әлде директормен текетірес арпалыс па жүйкесін шаршатқан?..»

	Ақтаев сырт киімін шешіп, насихатшының соңынан ерді. Экономика үйірмесінің тыңдаушылары қызыл бұрышқа жиналыпты. Елу шамалы кісі. Дені жұмыстан шыға сала келгендер. Оларды хатшы себелегіштен бусанып шыққан албыраңқы жүзінен, дымқылданған шаштарынан аңғарды. Бұлар әдетте сағатына қарап асығып отырады. Өйткені үйлерінде қыруар шаруа күтулі: бірі қала іргесіндегі бақшаға асықса, екіншілері – балалар дүкеніне… Бүгінгі жиналғандардың бір тобы – өзге ауысымнан келгендер. Демалыс сағатын амалсыз қиып, «Әй, сен!» атанбас үшін қатысады. Әйтеуір тіркеуші қыз қатысты деген белгі қойып, жексұрын атанбаса болды да. «Міндетің тым ауыр, насихатшы жолдас! Жұмыстан шаршап шығып, үйіне асығып, немесе үйінен әрең келіп, зерігіп отырған бейғам тыңдаушыларды қызықтырып көр, – деп ойлайды Ақтаев, – өнеріңді, білгіштігіңді бүгін байқаймыз…»

	Кейбір цехта саяси сабаққа кісі жинау да қияметтей қиын іс. Жұмыстан ерқашты боп жүрген ересек адамдарды үйірмеге тарту – қиын міндет деп қалалық партия комитеті алдында ақтала алмайсың. Кінәні өзіңе артады, болмаса насихатшының дәрменсіздігі дейді. Ал күні бойы жұмыста бірге болып, біріне жекіп, екіншісімен ақылдасып дегендей ертелікеш цехта сабылған инженерден тыңдаушысын еліткендей шебер насихатшы дайындау оңай болып па?! Анығында мына шағын залда бұйығып отырған жұмыскер қауымға тілмәр шешеннен гөрі, нақтылы іс керек. Табысын молайт, жұмысқа керекжарағын сайла, тұрмысын түзе! Сонда олар жұмыстың тиімді қыбын экономикалық сабақсыз да ұғады, әрі соны ойдағыдай етіп тындырады. Бірақ, амал не, құрғақ сөзбен жайнаған қала салып, жалған насихатпен дүкендерді «жайнатып», дүйім жұртты бәзбаяғы ертекке иландырып келеміз. Соған да міне ондаған жыл!..

	Партком хатшысы соңғы қатарға жайғасты. Сол жерді әдейі таңдаған. Ешкімге бөгеті жоқ, жұрттың бәрін желкесінен көріп отырады: кімнің ұйықтап, кімнің ықыласпен тыңдағанын.

	Хатшыға бір қарап алып, Таңат кезекті сабақты бастады.

	– Жолдастар, бүгінгі тақырып – «Техникалық прогресс және экономика…»

	Қызыл бұрышқа жұрттың соңында кірген краншы Раздаев еденді сықырлата қаздаңдай басып келіп, партком хатшысының нақ қасына жайғасты. Денесі құрыштан құйылғандай мығым, кең иықты, шомбал қара, үстінгі ернінің жиегінде қылтиған жирен түгі бар краншыны Ақтаев жақсы білетін. Үйелмелісүйелмелі сегіз ұлдың әкесі; соларға онымұны сұрап өзіне де, кәсіподақ комитетіне де жиі келеді, тіпті биыл да кіріп, бақшаға бөлінген жерден екі үлес алғанды. Зейнетке шығуына жарты жыл қалған Раздаевқа экономикалық білімін көтерудің қажеті қанша? Аспалы кранның жөндеуін тиімді атқару жайлы кеңесу болса бір сәрі. Сірә, тап қазір де ол техникалық дамуды өрістетуден гөрі, өз үйінің тіршілік күйтін көбірек ойлап отыр. Ақтаев дәптеріне «Раздаев» деп жазды да, сұрау белгісін қиғаштап қондырды.

	Бір кезде жиналыс десе осы отырған хатшының өзі де аза бойы қаза тұратын. Жел сөз жарыстырып, он қайтара жиналыс өткізгеннің орнына, аз да болса нақтылы бір шаруаны тындырып тастағанды тәуір көретін. Қазір өзі күн сайын төртбес мәжіліске қатысады, әрбір кеші жиналыстан құр өткен емес. Тіпті ешқандай жиын жоқ деген күні де қалалық, не облыстық комитетке шақырады. Кейде болмашы шаруаға. Хатшы боп сайланған алғашқы жылы осынау мазасыз қарекетіне зығырданы қайнап әрең төзіп жүрді. Ал келесі жылы өзі өткізген, иә қатысқан есепсіз көп мәжілісжиналыстарды қағазға түрте жүрген. Соңынан есептеп қараса: тәулігіне үш жарым жиынға қатысыпты; уақытқа шаққанда – әр күннің бақандай бес сағаты жиналыспен өтіпті; айына тоқсан бір мәжіліс, немесе үзіліссіз жүз отыз сағат. Демек, жиырма алты еңбек күні!.. Ал бір жиында зерігіп бес сағат қарап отырғаннан гөрі, жүк түсіріп, не көшенің қарын күреу – адамға әлдеқайда тиімді екенін елдің бәрі біледі. Сөйтіп жүріп, қан қысымы көтеріліп кетті дейміз, болмаса әлдекімді жапжас басымен ауру деп кінәлаймыз. Не үшін осы бейнет, кімге қажет? Қоғамға, адамның жеке басына одан қандай пайда бар?..

	Бір жолы басқа облыста істейтін өзімен әріптес партком хатшысынан: «Осы, сіз, ақсақал, үлкен адамсыз, тәжірибеңіз мол. Мұнша көп жиналыстарға қалай төзесіз?» – деп әзілге бұрып, ақылкеңес сұраған. Қонақүйдің кең бөлмесін бірге иемденген сырмінез адам еді. Ол әуелі кеңкілдеп рақаттана күлді. Сонсоң бетіне ожырая қарап: – «Жассың әлі, жассың, – дегенді отағасы, – тәжірибең жоқ. Жиналыс атаулының бәрбәрін зиын қойып талғамай, сөйлеушілердің жаттанды, жауыр болған мезі сөзін қақас жібермей, түптүгел тыңдайсың білем? Өйтсең – көпке төзе алмайсың, жақсы інім. Айтылған сөздің бәрін тыңдау – шарт емес. Керегін, нәрлісін ғана миыңа құй. Тегінде, мезгілмезгіл мінбер жаққа құлағыңды түріп, өз бетіңмен отыр. Немесе кеңсеңнің бір бума қағазын ала келіп оқумен шұғылдан. Бәрібір өзің істейтін жұмыс. Ал жұрт ойлайды: мына кісі сөйлеуге әзірленіп отыр деп. Ойлай берсін. Сонда сен бір оқпен екі қоянды атасың. Шақырғандар риза – жиналысқа келді деп. Өзің де ризасың – бірталай шаруаңды бітіріп, әрі тынығып қалдың. Солай, бауырым, үйрену керек!» Бірақ соған өзі күн бүгінге дейін үйрене алмай қойды. Бір жұмыспен отырып, екіншісін істеу? Иә, бір істі тиянақтамай, екіншісіне жүгіру – әдетінде жоқ рәсім. Ал жиналысқа? Қазір көндікті. Өзі де соларды ешкімнен кем өткізбейді: екі аптада бір мәрте бюро мәжілісі, тәулік сайын толып жатқан комиссиялар отырысы, комммунистердің жалпы жиналысы, бастауыш ұйымдардың жиындары… Соның бәріне партком хатшысы қатысуы шарт, оларды тыңғылықты әзірлеу керек, көбінде сөйлеу қажет. Көп алдында мәнді оймен сөйлеу үшін – егде әріптесі үйреткендей, бөгде қиял ойлап, қалғыпшұлғып қалай отырасың? Сірә, түзелмей, осы қалпында кететін шығар..

	Кенет ол бөгде ойдан шұғыл сергіп, басын көтерді. Алдын

	дағы көптің көңілкүйі әлгіндегі енжар, маужыраған қалпынан өзгеріп қозғалақтай бастапты. Сергек, райлы жайға ауысқандай. Алдыңғы қатардағы тыңдаушылар әлденеге дабырлап, күлкіге қарқ болған. Ахмет мойнын соза қарап еді, түрегеп тұрған дембелше бойлы, шашы үрпиген жасаң жігітті көрді. Сірә, насихатшымен сөз таластырып, әлденеге келіспей қалғанға ұқсайды.

	– Сонда бұл қалай болғаны? Мәселенки, біздің бригаданы алайық. Он алты кісі істейміз. Сегіз сағат бойы бағатынымыз – он екі қазан: тасып кетпесін, қайнатып алма; күкіртті көп бер, аз бер; күмісті көбікті қанша алдың; мырыштан неше құйма қорытпаға тоғыттың?.. Қысқасы, қорғасын үзілмей келіп тұрса, бізде тиыштық болмайды. Тізе бүкпей істейміз. Ауыр. Ауыр болғанмен көңілді. Сіз енді қазанның бәрін сыйымдылығы үш жүз он тоннаға ауыстыру керек дейсіз. Солардың саны – он екі емес, он төрт қазан болмақ. Техникалық прогресс! Таза қорғасынды бұрынғыдан екі есе көп береміз. Бек әйбат! Бірақ? Иә, осы бірақтан соң менің тілім күрмеле бастайды…

	– Күрмелме, давай, түгел айт!

	– Бұл Жиреншин сондай, ешкімнен жасқанбайды.

	– Әттең кеш туып, байларды құртуға қатыса алмай қалған… Жиреншинді мүйіздегендердің бірдебірін насихатшы тоқ

	татқан жоқ. Тыңдаушылардың жанжақтан жарыса сөйлеуін Ақтаев та құп көрді.

	– Е, айтсам, сөз бе екен. Сендер тек күлмеңдер, тише!.. – деп тамағын кенеді Жиреншин. – Еңбек өнімділігі күрт көтерілген соң жұмыскер санын тағы да кемітесіз, солай ма?

	– Өзіңіз қалай ойлайсыз? – деп сұрады насихатшы.

	– Қалай ойлаймын? Көріп жүрміз. Мыссыздандыру процесі автомат жүйеге көшкен соң бригададан төрт кісі бірден қысқартылды.

	– Демек?

	– Демек, бұл жолы да сөйтесіздер. Әрбір техникалық прогресс жұмысшы санын қысқартумен жалғасады. Ал ондай прогрестің маған керегі қанша?

	– Қатырды Жиреншин! «Сіләмғали біздің батыр» деп, әлгінде кім айтты?!

	– Бұл мәселе маған да түсініксіз, – деп тағы бір жұмысшы орнынан тұрды. – Қазан саны он төрт болады екен, бәрі де алып!.. Өнім ғана емес, жұмыс та көбейеді. Сөйте тұра сіз сменаға шығатын кісі саны азаяды дейсіз?

	– Түсінікті емес пе, Кириныч?

	– Түсініксіз болған соң түрегеп тұрмын, – деп жұмыскер қырсыға жауап берді.

	– Отырыңыз, – деді Таңат, – Кириныч, жаңылмасам, бізде сіз елуінші жылдан бері істейсіз?..

	– Дәп солай, елуінші жылдың аяғы – келген айым.

	– Мен ол кезде мектеп оқушысымын. Сол күндегі қазандардың сыйымдылығы қанша еді?

	– Ойбай, сұрама! Жетісегіз тонна. Қырық шамалы қазан болатын. Кран жоқ, бар жұмысты қолмен атқаратынбыз. Күні бойы митіңдеп жүріп тазартқан қорғасынды осы күнгі бір КамАЗ тиеп кетер еді…

	– Бір ауысымға қанша кісі шығады?

	– Пәлі, көппіз. Алпыс кісі, прогулщиктер жоқ болса, тіпті жетпіссексен шамалы жұмыскер шығамыз.

	– Менен сұрап тұрғаныңызды өзіңіз түсіндірдіңіз, – деді насихатшы желпіне сөйлеп, – Қырық қазанға жүгіру қандай бейнет еді, соны қазір он екі қазанда атқарасыз. Әрі кранмен істейсіз. Жұмыс жеңілдеді. Енді сыйымдылығы екі жүз елу тонна төрт қазанда істейтін жұмысты үшеумен атқарамыз – бір ме? Он төрт қазанның он екісі ғана жұмыста болады, қалғаны резервте, не жөндеуде тұрады – екі…

	– Мейлінше түсінікті, насихатшы жолдас, – деп цех бастығының сөзін бөлді Жиреншин, – Айтқаныңыздың бәрі де көңілге қонады. Бізге де керегі сол – еңбектің өнімді болуы… Таңат Смағұлович, сіз енді сол қазандарың қашан қойылатынын айтыңыз? Өткен бесжылдықта алтауын ауыстырдық, тамаша болды. Мың рақмет! Ал мына бесжылдық бітуге айналды, чтото, әлі бір қазан қойған жоқпыз. Немене, қара металлургия зауыттары шойын құюды тоқтатқан ба?

	Таубаев төмен қарады. Бұл сұрақтың жауабын ол білмейтін. Біраз жылдан бері шеше алмай жүрген жұмбағы. Дирекцияның да зықысын алып болған. Зауыт әкімшілігі ғана емес, министрлік те бұл істе дәрменсіздік танытқан. Бар гәп – қорғасын өндірістері үшін құралжабдық шығаратын арнаулы зауыттың болмауында. Сол себепті әрбір өндіріс өзіне қажетті жабдықты түрліше жолмен іздейді. Мәселен, өткен жылы өзі Алтай өлкесіндегі жылу котелдарын жасайтын үлкен кәсіпорынға барды. Әлденеше күн сарыла жүріп кірмеген кеңсесі жоқ. Бәріне де Өскен металлургтерінің кіріптар жағдайын егіле жыр еткенді: «Балқыту пештері соңғы екі бесжылдықта әлденеше мәрте техникалық өзгертуден өтті, қорыту процесіне оттегін үрлеу оларың қуатын керемет өсірді. Тазалау қазандары болса баяғы жер жалдаған қалпында. Былайша айтқанда, үйленгелі жүрген алпамса жігітке бесіктегі баланың шалбарын зорлап кигізгендей жағдай. Цех қуатына дәл емес – диспропорция… Оның үстіне қазандардың бәрі тозған, жамаудан сау жері жоқ…» – деп өздерінің мүшкіл жағдайын төндіре айтқанда: «Қиын екен жағдайыңыз, түсінеміз, – дегенді котел жасаушылар, – бірақ өзіңіз айтыңызшы: сізге екіүш алып қазан құйып беру үшін бізге үйреншікті жұмысымызды тоқтатып, дербес алаң дайындауымыз керек. Бұл болса бірер күн емес, айға созылатын әрекет. Сөйтіп бейнеттенгенде табатынымыз – бір қалта тиынтебен… Өндірістік жоспарға бұл кірмейді, көлденең табыс. Әрі қаншама металл фондын шығын етеміз.» «Үшеу емес, он қазанға заказ әкелейін». – «Қымбаттым, оның нәтижесі бәрібір – біз үшін тиын. Біреу болса да бізге бұдан жылу котелін жасаған артық. Жоспарға есептеледі, миллиондаған сом табыс!..» Варламов бұл мәселемен ақырында Госпланға шығып, қазан құюды котелшілердің жоспарына енгізді, қажет деген металл фондын да тауып берді. Амал не, одан да ештеңе шыққан жоқ. Жыл аяғына дейін әніміне деп сүйретіп келіп, котелшілер ақыры жолын тауып, Өскеннің тапсырысын жоспарынан шегертіп тастады. Шынында да жылу орталықтары үшін жүздеп котел шығарып отырған, соған ғана маманданған кәсіби өндіріс бұлардың төртбес қазанымен әуре болып қайтсін? Өзіне біреу қорғасын тазартуды қоя тұрып, қолындағы дайын металдан автомобиль аккумуляторын әзірле десе – не істер еді?..

	– Бұл сұрақтың жауабын, Сіләмғали, бәлкім, бүгінгі қонағы

	мыздан сұрарсыз. Мен өзім қазандардың цехқа келетін ай, жылын білмеймін. Сіздерді жалған уәдемен алдауға тіпті қақым жоқ, – деді ақырында Таубаев.

	Ақтаев басын шайқады. Аққұба жүзіне қан теуіп қызараң тартты. Қазандар әуресі оған мәлім. Кремльдегі дөкейлерге арызданудан өзге жолды дирекцияның ақтап шыққанын білетін. Соны енді партком хатшысы шешіп тастайтындайақ Таубаевтың өзіне итере салғаны несі? Қайрағаны ма, әлде үйішіндегі шырғалаңның салдары? Ахмет орнынан тұрғанда, не айтарын нақтылы ойлаған жоқты. Бір нәрсе дермін, көңілдерін ауласам болды ғой… дегендей желеу барды көкейінде. Бірақ өзіне тесіле қарап, мүдделі сөз, сөзден де гөрі көкейтесті іс күтіп отырған жұмыскерлер жүзін аңдағанда, әлгі райынан айныды. Бұл қауымды алдауға болмайтынын ұқты. Ащы болса да шындықты естірткен дұрыс деп білді де:

	– Бұл шынында да, жолдастар, күрделі мәселе. Соның кілтін таба алмай қиындатып отырған кінәміз аз емес. Жуық арада түбегейлеп шұғылдануға уәде етейін, сеніңіздер... – деді.

	Сабақ бітіп, жұрт тараған соң екеуі цех бастығының кабинетіне қайта келген. Таңат ойлаған: Ақтаев сабақ жайындағы пікірін қорытар деп… Хатшы үстелдің бергі алдындағы креслоға жайғасты да, қарсыдағы орынға кабинет иесінің өзін шақырды.

	– Сізбен оңаша әңгіме бар еді, Тәке. Сабақ сылтау болатын. Оны өте жақсы өткіздіңіз, насихатшылық тәжірибеңізді, сірә, басқа цехтарға таратуға болар деймін.

	– Жожоқ, атамаңыз! Онсыз да жұмыс көп.

	– Жә, Тәке, әңгіме бұл жайында емес… – Ақтаев тағы да қызараңдап, тершіген маңдайын ұзақ сүртті. – Мына бір арызбен таныс па едіңіз?..

	Ақтаев ұсынған бір парақ қағазды Таңат қолына алды да, көзін жүгіртіп өтіп, үстелдің шетіне қойды. Сәлден соң қайта алды. Бұл жолы ұзағырақ оқыды.

	– Әлбетте, қолайсыз болса – ештеңе де айтпаңыз, Тәке. Әркімнің еркі өзінде дегендей – қайда тұрады, қайда істейді… Шынтуайтын айтқанда, отбасының тіршілігіне біздің араласатын жөніміз де жоқ.

	Таубаевта үн жоқ. Түсі қашынқырап төмен қарап, сазарып отыр.

	– Бұл туралы сұрамас та едік, арыз егер екеу болса? Жарылысқа байланысты әнеугүнгі айтыстартыстан соң мен сізді зауыттан ешқайда кетпейді деп ойлағам...

	– Мен ешқайда кетпеймін. Ойыңыз дұрыс.

	– Түсінбедім, – Ақтаев иегімен арызды нұсқады.

	– Апырай, менің үйдегі ахуалымды білу соншама қажет пе? Ахмет енді шын қысылды. Бетжүзі қыпқызыл бояқтай боп,

	тіл қата алмай, үнсіз отырып алды. Біреудің айтқысы келмеген көкірек сырын қазбалайсың. Таңаттың орнында өзі болса қайтер еді?..

	– Бәлкім, біз бөлек тұруға келіскен шығармыз. Мәселен, сіз былтырдан бері оқуға, жоғарғы партия мектебінде баруға сұранып жүрсіз. Демек, екі жыл бойы отбасыңыздан бөлек тұрмақсыз. Бізде де сондай ой туған шығар? Қамқа аспирантураға түспекші... Ахмет сөйлей түс дегендей өзінен едәуір үлкен, жігіт ағасы болып қалған мосқал инженерге таңдана қарады.

	– Шынын айтқанда, жалғыз баламыз биыл оныншы басқышқа барған еді. Жеңілтек достар тауып, әртүрлі мінез көрсете бастады… Соны да оқуға дайындап бір жайлы еткенше Қамқа Кемеловна…

	– Жарайды, Таңат Смағұлович, отбасының сырын білу – бізге қажет емес, ғапу етіңіз, – Ақтаев орнынан тұрды, – Мына арыздың өзіңіздің келісіммен жазылғанын білгім келгенді тек. Жайыңызды түсіндім.

	Таңат үндеген жоқ. Бедірейген қалпы отыра берді.

	– Шықпаймыз ба? Үйге қайтатын мезгіл болды, Тәке.

	– Жүре беріңіз, Ақа.





IV




	Электротермия пешінің қыздыруға қойылғанына үшінші тәулік. Сағитов күнітүні соның басында. Жасаң инженер тағы бірдемені бүлдіріп ала ма деген қауіппен кешеден бері Лаврушин де «Купелинаның» қасынан шықпай қойған. Әрі жарылыстан сақтайтын клапанмен әуре. Оны қайтадан құрады, түрліше қысымда сынамақ. Соған да жіті көз керек. Тапжылмай отырмаса да сағат сайын бір соғып, бақылауда ұстауы қажет. Жаңадан қаланған пеште бабына келгенше күтім тілейді...

	Партком хатшысы шығып кеткен соң да Таңаттың орнынан тұрғысы келмеді. Әлдекім креслоға байлап кеткендей қайраңдап отыр. Цехқа шықса тағы біреу жолын кескестеп жөн сұрағандай. Көзімен ішіпжеп: «Қамқа қайда кетпек?» – дейтін тәрізді. Үйіне де бүгін қайтқысы келмеді. Тағы да үнсіз, іштен тымырайып отырып, тамағын ішіп, суық төсекте жападанжалғыз теріс қарап жату үшін бе? Ұйқы басып бірден қатып қалсаң жақсы, ал кешегідей ойелес жетегінде таңға дейін дөңбекшіп ояу жатсаң ше?..

	Дүдәмал көңілі соған сенбегенді. Әнеугүнгі ұзақ сонар керіс үстінде де, одан кейінгі дүрдараз жүрген мезгілде де Қамқа бұған бармас, ашу әсерімен әншейін айтқан шығар деп өзінөзі жұбатып келгенді. Бекерге малданыпты, сүйікті жарының өз қолымен жазған арызын көрді. Рас, бұрнағы күні таңертеңгілікте:

	«Сен ойланып болдың ба? Мен бүгін арыз берем», – деген. «Қойшы, бір сөзден жаңылмайды екенсің» – деп мырс еткен де жұмысқа кеткен. Сөйтсе әйелі соңғы рет ескерткен. Сол күні өзі неменеге асықты? Дүние жанып кетсе де ешқайда асықпай, жайланып отырып түсінісу керек еді. Тым болмаса бір жылға шыда, Қайрат оқуын Өскенде бітірсін деуің керекті. Қамқаның сезімі нәзік, жүйкесі жұқалтаң әйел екенін қалайша естен шығарған? «Әйелді айқаймен, иә таяқпен әстілі жеңе алмайсың. Бір мезгіл оны еркелету керек. Еркелете білсең әйел сорлы жетектеулі бұзауша ырқыңнан шықпайды», – деуші еді ауылдағы Кәмила жеңгесі. Ал, сен?.. Қирататындайақ есікті тарс жауып шығып кеттің. Сөйткенде тапқаның не? Өзіңді, тек қана өзіңді тонапсың. Шаруа деп, жұмыс деп, жанталасып жүріп, отбасының тыныштығын қоса құртқансың. Хатшының қолынан Қамқаның арызын көргенде, қайда кіріп кетеріңді білмей қысылдың. Қапелімде айтарға сөз таппай, аузыңа түскенді міңгірледің. Ахмет – бала емес, әрине, бірден түсінді. Сонда не деу керек, құдайау, не айту керек? Қайратты көлденең тартқаны – сасқаны. Мүлдем нанымсыз желеу. Сірә, аспирантура дегені қисындырақ болар? Қамқа да қызық. Сөз таппағандай жазған арызының сиқын қарашы: «Отбасының жағдайына байланысты жұмыстан босатыңыз…» Сөзақ. «Оқығым келеді… Мамам ауру… Денсаулығымды тексертемін…» – десе қайтер еді?

	Телефонға жаутаңдай қарады. Әншейінде дамыл бермейтін беймаза аппарат тап қазір мелшиіп тұр. Қос телефонның біреуі шылдыр етсейші. Цех крандарының салдыркүлдірі ғана сырттағы қарбаластың тыныстіршілігін аңғартқандай. Осындай кештерде Қамқа телефон соғып, қашан қайтатынын сұрайтын. Ең болмағанда, асымызды іше берейік пе дейтін. Бүгін, сірә, әдетінен жаңылып қалған, әлде ұмытып кетті. Қой, мұнысы күпір ой, Қамқа ондай ұшқары қылықтың адамы емес. Оқтатекте Қайрат та телефон соғып, футбол, иә хоккей ойындарының есебін хабарлайтын. Теледидардың көредіау деген кешкі бағдарламасын есіне салатын. Бүгін ол да әкесін іздемеуге серт бергендей…

	Көңілі мүлдем құлазып, кеңседе пайыздап отыра алмады. Дәріс қағаздарын тартпаға салып, сыртқа шықты. Жұлдыз түгел жамыраған. Қара суық азынап тұр. Күздің де, демек, келіп қалғаны. Сол бетінде купеляция бөлімшесіне соқты. Күзетшіден басқа ешкім қалмапты. Пешті қыздыруға қойып, үйлеріне тарап кеткен. Жұрттың соңында қайтатын Генка да жоқ. Апырау, бұларға не болған? Сонда ғана сағатына қараған. Мәссаған, уақыт кешкі оннан ауып кетіпті.

	Бүгін жаяу еді. Диспетчерден көлік сұрауға зауқы соқпады, автобус аялдамасына қарай аяңдады. Адымын санап басып, әрең келеді. Шаршағаны ма, әлде үйіне қайтуға көңілі жоқ. Біреудің зорлығымен еріксіз келе жатқан сияқты.





V




	«Жараңдар, мен тағы да бүлдірдім. Әнеугүнгіден соң Секешаны ұстап алып сыбағасын бергемін. Әрине, жақсылап тұрып. Бетаузы ісіп, екіүш күнге дейін сабаққа келе алмай қалды… Содан бір күні директорға шақырды мені. Барсам, Секешаның мамасы отыр. Бұлқанталқан ашулы. Одан кейінгі әңгіме белгілі: мені мектептен шығартпақ; оспадар ісімді милиция тергейді. Келесі аптада комитетте қарайды, одан соң комсомол ұйымының жиналысына салмақ. Қысқасы, сау басқа сақина тілеп алған бейбақпын.

	Бұрнағы кеште көкем мен мамам күбіркүбір сөйлесті де, бір мезетте қастарына мені шақырды. Сөзді папам бастады.

	– Қайратжан, біз былай шештік, – деді. Үні бәсең. Әлденеге қобалжып отыр. – Мамаң екеуің Алматыда тұратын болдыңдар. Келесі жылы бәрібір сен сол қалаға кетесің. Осы бастан астанаға үйреніп, көндіге бергенің дұрыс...

	Ішім жылып қоя берді. Жарайсың, пап! Ана жолғыдай тергеп, шыныңды айт десе – қайтер едім?.. Ештеңе сұрамайақ (сірә, бәрін де біліп алған), қол ұшын беріп отыр. Ау, талқыға түсіп, комсомолдан қуылып, мектептен шығып, сотталып жатқаннан гөрі, Алматыға зытып берген жеңіл емес пе. Рас, мұның аты – қашу, бас сауғалау. Бірақ қайтемін енді. Медалист болғалы отырған үздік оқушысын қорғай білмеген мектепке менің намысым титтей де қынбайды, қайта өстіп өкіндіріп қою керек! Тек неге мамам екеуміз?

	– Өзің ше?

	– Әзірше қала тұрамын. Бір қыс деген немене?

	– Қаншама достарың бар. Әнеугүнгі Жарылқасын, Мәукен ағайлар көмектессе…

	– Қайратжан, мен бәрібір кете алмаймын, пешті қайтадан сынаймыз. Комиссия мені сол шаруаға жауапты етіп бекіткен. Тергеуден де құлантаза құтылған жоқпын…

	Бәрі де түсінікті болды: мені мына пәледен құтқару үшін екеуінің ойлап тапқан амалы. Қайран, атаана! Папам жалғыз тұрмақ. Мамам жайлы қызметін тастаған...

	– Кітап, қағаздарды, киімдеріңді әзірлей бер. Екіүш күнде жүреміз, – деді мамам.

	– Қамықпа, Алматыдан жаңа достар табасың. Бірақ оларды таңдай білу керек. Ең бастысы – сабағың! Қаражаттан кем болмайсыңдар, жіберіп тұрамын.

	Неге сөйттім, білмеймін, көңіліме қобалжу кірді. Киімдерімді, қағаздарымды реттеу керек еді. Ал менің ештеңе істегім келмейді. Күнделік жазуға да зауқым жоқ».





Екінші тарау





І




	Үш фазалы электр пеші гүрілдеп тұр. Ток оған қос трансформатордан келеді. Әрқайсысы оның дардай бір кеңшардың электр қажетін толық өтегендей қуат жұмсайды. Сондықтан да бір пеш, екі трансформатор қазқатар гуілдей бастағанда үйренбеген адам үстіне ұшақ құлап келе жатқандай сезінеді. Төбе құйқаң шымырлап, миыңды біреу шұқып жатқандай құдды. Шыдап тұра алмайсың: құлағыңды тарс бітеп, жойқын гуіл жетпес жыраққа безуге әзірсің…

	Турасын айтқанда, осы жерде істейтін адам өзін ұшқыр лайнердің ұшқышындай сезінетін. Айырмашылығы – табанымен жер басып жүріп жұмыс істейді, басына кигені де – термошлем емес, кәдуілгі киіз қалпақ.

	Пеш үстіндегі тар алаңда екі кісі қараңдайды. Алаңның айналасы темір шарбақпен қоршалған, бір жағы пешке тірелген. Сол жерде жұдырықтай тауаша тесік бар.

	Жоғарыдағы екеудің табан астында гуілдеген, есті алып гүргүр еткен алапат үнде жұмысы жоқ, алмакезек тесікке мойнын соза үңіліп, әлдене деп айқайлап, өзара таласып қалады. Ілешала мойындарын тағы созады. Көздері талғанша ұзақұзақ қарайды.

	«Купелинаның» қайтадан салынғанына бүгін бесінші күн. Цех бастығы бірақ жүргізуге асыққан жоқ. Қажетау деген әзірлігін түгел жасады. Техкеңес өзін сынаққа жауапты етіп бекіткендеақ, шарт қойып, күні бұрын келісіп алған құқы еді бұл: не істегісі келеді – өз еркінде; ешкім де пеш жөнінде әмір беріп, келісімінсіз өзгерте алмайды… Әрине, бәрі де – күні ертең өкінбеудің амалы.

	Пеш төрт тәулік ұдайы қыздыруда тұрды. Коксты шымшымдап беріп отырып, қызуды біртіндеп көтертті. Осылайша ішкісыртқы қаптаудың отқа төзімділігі тексерілді. Қысымды ұстай ма, ұстамай ма? Электродтар кіргізілген ойықтың айналасы, жемдеуші астау қосылатын түс, кессондардың беріктігі… Өзге де күдікті қуысбұрмалар, мырыш тозаңы жүретін көмей мен әр түрлі жаппатесіктер түгелдей ұзақ сынақтан өтті. Ақыры, цех инженерлері жаңа қондырғының ақауы жоқ, көңілдегідей берік жасалған деген тұжырымға келген.

	Таңнан бері пештің қызуы ең жоғарғы шекке, бір мың үш жүз градусқа көтерілген. Негізгі процесс бұдан әлдеқайда төмен деңгейде, мың градус төңірегінде жүреді. Қызуды шектен тыс көтеру – хромомагнезит қаптаудың отқа төзімділігін сынау. Соған шыдаған кірпіш металл мырыштың тозаңға айналып ұшқан кездегі әлей шарпуына да төзеді.

	Жоғарыдағы екеудің бірі – Лаврушин, таңертеңнен бері ол сол жерден түспей жүр. Қасындағы Сағитов та цехта түнеуге осы күндері машықтанып алған, өйткені бүгінгі әзірліктің бәрбәрі соның бақылауымен жүргенді.

	– Жеңіс, айналып кетейін, тағы бір қарашы. Сірә, бір елі, әлі де шынашақтай көтеру керек қождың деңгейін, – деп қутыңдаған Лаврушин күңгірт көзәйнекті серігіне ұсынды.

	Тауаша көзге қайыра сығалаған Сағитов басын шайқады. Оның қырсығуы – «аузы күйген көжені үрлеп ішедінің» кері, бүлдіріп алсам – пәлеге қаламын… Төрт тәулік бойы жалаң кокспен қыздырылған пешке таңға жақын шлак берілген. Тегінде бұл металлургия зауыттарының күресінүймесінде таутау боп үйіліп жататын кәдімгі қоқыс, яки балқыту пештерінен шыққан қалдық емес. Аты бір болғанымен, заты басқа – химиялық құрамы күрделі есептеулермен, әлденеше жылдарға созылған тәжірибесынаудан соң табылған арнаулы тотықтар қоспасы.

	– Қождан бекер қорқасың, Жеңісжан, – деп үгіттей бастады Лаврушин, екі беті алаулап, маңдайынан тер сорғалап, аптыға сөйледі. – Қоқыс қоспа процеске қатыспайды, «Купелинаның» қызуын көтереді тек. Көбірек берсек межелі қызуға тезірек жетеміз…

	– Жожоқ, атамаңыз, Геннадий Сергеевич. Есептегі мөлшерден бір грамм артық бере алмаймын. Ал есепті жасаған мен емес – өзіңіз!..

	– Сен, жігітім, болжаулы есепке қарама. Ол есеп бұрынғы пешке жасалған. Көзің де сенің бұрынғы пешке үйренген. Ал мынау – мүлдем жаңа дүние. Қабырғасы бұрынғыдан да әлдеқайда берік, қарашы өзің – бақандай бір кезге жуық. Хромомагнезит қаптау, оның сыртында шамот кірпіштен тағы бір қаптау. Ал бәрінің сыртында – болат құрсау. Айнала шендеп, тас қып бекітіп тастадық. Мынаның еңсесі де едәуір биік, пайдалы көлемі бұрынғыдан үлкенірек. Демек…

	– Геннадий Сергеевич, бұлай істеуге болмайды. Мен бұған көнбеймін!

	– Түу, сені де инженер дейді. «Көнбеймін, қарсымын…» – деп ызалана қайталады Лаврушин, – содан өзге ештеңе білесің бе? Ау, ойласаңшы, неңді оқығансың? Қолыңдағы нұсқаудан бір табан ауғың келмейді…

	Ғалымметаллургтің айтып тұрғаны мәлім іс болса да, Сағитов Жеңіс көзі үйреніп, қолы дағдыланған режімнен бір мысқал ауытқуды тап бүгін қажет деп білмегенді. Мейлі жасқаншақ десін, мейлі жасаңсың деп әжуаласын – оған «Купелинаның» амандығы керек. Сол себептен де Геннадий Сергеевичтің намысына тиіп, қайраған сөзін елемегенсіп, естімегенсіп теріс айналған.

	Екеуі ақыры бірбіріне көнбеген қалпы төменге түсті. Әнеугүнгі жарылыста Гусевтің жанын сақтап қалған саты бұл. Тепкішектері де сол. Тіпті бір жері майыспаған.

	Төменде олар ешкімді кездестірмеді. Мезгіл ерте ме, әлде осы пәлеге жоламайықшы деп жұрттың бәрі сырттап жүр ме? Пештің басқару жүйесі құрылған кабина ішінде де тірі жан жоқ. Лаврушин келеақ телефонға жармасты. Айтары белгілі: «Купелина» – металл қорытуға әзір!..»

	Таубаев бұл қарсаңда бас инженерді іздеп отырғанды. Кеше кеште ол кісіге электротермия пешін жүргізетіндігі жайында ескерткен. Тәртіп бойынша, күрделі жөндеуден өткен қондырғыны арнаулы комиссия қабылдауға тиіс. Оның төрағасы – бас инженер. Комиссия мүшелерін Таңат оңай тапты: бәрі де кабинеттерінде күтіп отыр; қазірақ жетуге әзір; тек бастығымыздан нұсқау болсын дескен. Ал Жан Дәулетович үштікүйлі жоқ. Үйінен ертеңгілікте кетіпті, таңертеңгі өндірістік лездеме жиында кеңседе болған, содан кейін ешкім оны көрмеген…

	Бір мезетте кабинетке Сағитов келді. Ештеңе деген жоқ, босағадағы жыпырлаған орындықтардың шеткісіне сүлесоқ қисая кетті. Жайданжай жүрген жоқ: «Пеш бабында тұр, күмісті көбікті қашан береміз?» – деген сұрау айтпаса да, жүзінде сайрап тұр.

	Басқару пультіне жайғасқан Лаврушин цех бастығын бірден жаналқымға алды.

	– Ау, басеке, сіздің ғұзырыңызды күтіп отырмыз.

	– Екі тай көбікті контейнерге толтырып қойдық. Смена адамдары әзір, қақпа алдында қарап отыр, – деп тақымдады Сағитов.

	Таңат телефон дөңгелегін қайтадан айналдыра бастады. Өндірістехника бөлімінің бастығын орнынан ұстады.

	– Петр Иванович, өзің жет. Күтіп отырмыз.

	– Бас инженерсіз бастай алмаймыз, қымбаттым.

	– Жан Дәулетовичті таба алмадық. Қайда кеткенін ешкім білмейді.

	– Келіп қалар, асықпа.

	– Шлак ваннасын балқытып қойдық, қашанғы тосамыз?

	– Балқытпау керек еді, қымбаттым.

	– Бұл ақылыңызды кеше айтқаныңыз жөн еді. Қазіргіңіз кеш, жолдас Дронов.

	– Таубаев, тіліңді тарта сөйле. Батылбатыл дегенге сен тіпті төбемізден әңгіртаяқ ойнататын болдың…

	– К черту вас всех! – деп Таңат трубканы тарс еткізді. Цех бастығы орнынан тұрды.

	– Енді біреуін де іздемеймін! – деді. – Сағитов, жұмыскеріңді жина!

	– Дұрыс істедің, – деді Лаврушин төмен түсіп келе жатқанда. – Саспа, бүгінертең ештеңе болмайды. Дәулетов барып тұрған қорқақ, дәлірек айтқанда, ақымақ. Мен оны тым жоғары бағалап жүріппін...

	– Генка, құдай үшін, аузыңа тыныштық берші?!

	– Ну, сенің мінезің…

	Басқа жағдайда Лаврушин мұндай қорлауға төзбес еді. Өре тұрып, шартташұрт дауласа кетуі кәдік. Бүгін ол жұмыстың жайын ойлады: сөздің аты – сөз, онымен қорғасын құя алмайсың; пешті де жүргізе алмайсың; ал іске келгенде – күйсе де, күлсе де барша бейнетіне шыдап, бар жауапкершілікті мойнымен көтеріп отырған нар жігіт бұл… Досына ол мүсіркей қарады: қатты бұралған мандолина шегіндей дызылдап тұр; сәл қатайтсаң үзіліп түскендей; көзі шүңірейіп, үлкен танауы қалыптан тыс қоңқайып кеткен; тегі, бүгін де шала ұйықтаған? «Демек, бұған тап қазір тиіспеу керек. Не айтса да қарсылықсыз көніп, көмектескені жөн» – деп ойын түйді де, ғалымметаллург пеш алаңына беттеді. Купеляция бөлімшесіне келісімен Таубаев энергетиктердің бірін подстанцияға жұмсады. Жаңа агрегаттың жұмысқа қосылғанын мәлімдеп, бұл туралы арнаулы журналға қол қою қажет. Ежелден қалыптасқан тәртіп солай, өйтпейінше пешті жүргізуге болмайды. Басқа әзірлік түгенделген сияқты. Күндізгі ауысымның жұмысшылары түгел шыққан. Басқа бөлімшелерден қызықтап келгендер де бар, инженертехниктерді қосқанда қарамы жиырма шақты адамның басы құралыпты.

	– Осы пешті ең алғаш жүргізгенде қызық болған. Ешкім ештеңе білмейді, – деп қысыр әңгіме бастады бригадир. – Жаңылмасам, мына тұрған басекең де мұның сырын алмаған әлжуаз кезі… – Таңат үндеген жоқ, қату қалпы сазарып тұр.

	Мәдибек цех бастығына көз астымен барлай қарап, әңгімесін жалғай түсті. – Ішіміздегі білгішіміз – Кеннадый Сергееш. Бұл шикілсары сол кезде бүгінгісінен де мазасыз еді. Пайыздап отырмайды, зыр қағып жүгіріп жүретін.

	– Әлгі қызық оқиғаңызға бірден түссеңізші, Мәтаға, – деп құлаққағыс қылды жігіттердің бірі.

	– Иә, соны айтайын. Пештің сырын ешкім білмейді. Осы күні ғой жарты тонна күмісті көбікті бірақ төгеміз де, жарым сағатта бар мырышты тозаңға қуып шығып, қарап отырамыз. Алғашқыда мына Кеннадый қасқаң бізге жеті киләдан бастатқан. Жеті килә ұнтақты пештің көмейіне тыға салып, астыға жүгіретінбіз. Астында пештің айырғышы, оны тоққа қосу керек. Он минутте жұмыс бітеді. Қағаз дорбамызды құшақтап үстіге қайтадан шығамыз. Дорбада жеті килә ұнтақ… Не керек, соның өзін жетістік көріп қуанғанбыз. Бейнеті әлей ыреторталардан құтылдық деп ойлағанбыз.

	– Па, шіркінің! Бөсбөс! Саналы бола қалуын. Коксикті күректеп тастап, Геннадий Сергеевичтің жүйкесін құртқаныңды да қосып айт, жастар естісін, – деп қағытты ескі жұмыскердің бірі.

	– Е, оны қойшы, – деп Мәдибек қипақтап қалды.

	– Айта бер, старина. Ұлағаты мол әңгіме, – деді Лаврушин де тиыш тұрмай.

	– Болмадыңдар, айтайын. – Мәдибек басын қасыды. Сонсоң жанжағына қулана бір қарап алды. – Оны енді саған емес, Кеннадый дос, шынын айтсам, әлгі Мәукен деген ғалым әріптесіңе қырсығып жасағанбыз. Саған титтей де қастығымыз болған жоқ, көңіліңе алма, шыны сол… Сынақтың екінші жылы ғой деймін, пешке көз үйренген, жеті емес, жетпіс киләдан көбік салып жүрген кезіміз. Мына кісі жоқ, Алматыға қайтып кеткен. Орнында әлгі жолдасы істейді. Жолдасы деймін, шені жоғарырақ бастығы. Ол шіркін бұл кісіге басымдығын көп ұзамай, бізге де жасай бастады. Қит етсе айқайлап шыға келеді. Екі сөзінің бірі – «Рапорт жазып, сыйлықтан сыпыртам, қатынбалаңды аштан қатырам!..» Құдды бір сол неме бізді өмір бақи асырап жүргендей. Бір күні жыным келді де, жігіттерге мұны қатырайық, ұмытпастай сабақ алсын дедім. Тегінде бар ғой, біздің жұмыскер қауымына жазықсыз тиіспеу керек. Тиістің бе – шыда!..

	– Коксикке оралыңыз, Мәтаға, ұмытып барасыз, – деп қалды көмекшілерінің бірі.

	– Иә, сол коксикті айтамын. Оны біз күмісті көбікпен қосып, шихта жасап беретінбіз. Нормасы түк емес, жетпіс килә көбікке – үш килә кокс. Не үшін сөйтетінін әлі күнге дейін шала білемін: естуімше, көбік құрамындағы мырыш, қорғасын тотықтарын даралап айырып берсе керек…

	«Қартым пәлекет. Бәрін біліп тұрып қасақана мақаусып сөйлейді, – деп ойлады Таңат, – біздің ескі адамдардың осындай қитұрқы мінезі бар, қазіргі жастар бұлардай емес… Күректеп кокс лақтырулы ғана біледі, ал соның неге керегіне титтей де ойланбайды… Апырау, электрик неге кешікті?..»

	– Сонымен, көбікке бір жолы екі күрек коксты артығымен тоғыттым да жібердім. Мына Кеннадый коксты қосарда өзі өлшеп, қасымда тұрып алатын. Ал Мәукен Оразұлы еңкеюді білмейтін тікбақай адам, қалтасына қолын салып, әрліберлі кердеңдеп қақпа алдында жүреді. Сонсоң мен де құтырдым. Екеу емес, коксикті төртбес күректен тоғыттым. Пешті құртқан сол болды. Үшінші сағаттаақ шлак тұрған деңгейден қабырғаны тесіп шықты. Іштегі металдың бәрі еденге су боп ағып берсін.

	– Міне, қызық!

	– Қызық дейтін түгі де жоқ, нағыз оңбағандық – біздің істеп жүргеніміз. Бейнетін өзіміз тарттық. Алматыдан мына кісі ұшып келді. «Копелина» қараң қалды. Өңкей білгіштер жабылып олай қарады, бұлай қарады. Мына кісі бастығымен жанжалдасып, бұлқанталқан болды. Обалы не, бізге тиіскен жоқ. Ал біз түк білмегенсіп тымырайып жүрміз. Не дегенмен білгіш қой бұл сабаз! Ақыры, өзі тапты. Пеш түбінде қалған металл құймасын шұқылап отырып бір күні: «Бар пәле мынада, коксик көп берілген» деп шыға келсін. Бірақ қай ауысымның қаншалықты бергенін қазбалап іздеген жоқ… Біз ойлағанбыз: оңай құтылдық деп… Арада бірнеше ай өткен соң, ресторанда кезекті сыйлықты жуып шалқып отыр едік, үстімізге Кеннадый Сергееш келе қалды. Дастарқанға шақырдық. Кеннадый басын шайқады, келгісі жоқ. Біздің металлург ағайынның қызып алған кездегі жайы белгілі емес пе. Зорлықпен отырғызбақ боп қолынан сүйрей бастадым, сонда бұл қасқаң бетіме бажырая қарап тұрып: «Мәдеке, мен сізбен арақ ішпеймін. Тіпті бір шыны аяқ шай да. Өйткені сізге деген қазандай өкпем бар. Сынақ пешін қасақана бүлдіргеніңді білесіз бе?» – дегені ғой. Ұялғаным сонша, мастығым дереу тарап кетті. Тегінде, мұндай әділ сөзге жұмысшы ағайын бірден тоқтайды…

	– Жә, әңгімені доғарайық. Электриктің де төбесі көрінді, – деді Таңат жиналып тұрған көпке қарап. – Сіздер де тараңыздар, бұл жұмысқа қатысы жоқ адамдарға айтамын, – деді ақырын ғана. – Қызықтайтын ештеңе де жоқ…

	Сағитов цех бастығының соңынан ерді. Мәдибек бастаған бригада адамдары тез қамданып, топ ішінен жарылып шыға келді. Жүздері қату, аяқ алыстары ширақ.

	– Іске сәт, жігіттер!

	– Ұзағынан, ұзағынан деңдер!

	Мадибек артына бұрылып, қолын бұлғады. Басқа жігіттер де қалт тұра қалып, құптаған шырай білдірісті. Келбеттері бірақ солғын, зорлана жымияды. Қаншама бекінгендерімен үрейленіп, әлденеге қобалжудан арыла алмай, іштей қуыстанып бара жатқан тәрізді.

	Таңат оны сезген жоқ. Сезгендей жайы да жоқты. Неде болса бүгін бастауға бекініп, кеңседен ширақ шыққанымен әлгі күтіністе, одан соң ішке ене бергенде аяғы сүрінгендей кідіріп, біреу иығына тартып: «Ойлан, батыр. Бұл жолы бүлдірсең – біржола құрығаның» дегендей болған. Жүрегі өрекпіп біржосын мазасыздана бастады. Өзге емес, жары Қамқаның үні де құлағының түбінен: «Осы пеш түбіңе жетеді, түрмеден бірақ шығасың. Маған енді сенің соңынан ас тасу ғана қалды…» – деп тақымдап тұрғандай…

	Саспаған Лаврушин ғана. Цехқа ол жұрттың бәрінің соңында, жаратылысында жоқ салғырттық көрсетіп, маңмаң басқан байсалды қалыпта кірді.

	– Жартылап ғана жемдейміз. Кішкі контейнерді көтеріңдер, – деді Таубаев.

	– Таңатик, бекерге қорқасың. Неде болса тәуекел, үлкенінен бірақ түсейік.

	– Қатерге итермей жайыңа тұр, Лаврушин!

	– Сен қызықсың, Таңат. Осы шаруаға қайта кірісуге бел байлағандаақ сен басыңды қатерге тіккенсің.

	– Болды, жетеді! – деп шорт кесті цех бастығы. – Генадий Сергеевич, сен осында, аспаптар алдында боласың. Байқа, сәл ауытқу көрсең – тоспа, қоңырау бер. Пешті тоққа өзім қосамын…

	Кіші контейнерді тельферкран әпсәтте пеш үстіне апарды. Екі жұмыскер оны саумалап еңкейтіп, жемдегіш астауға төкті. Сол сәтте жемдегіштің поршені де сартсұрт жұмыс істей бастаған. Оның құрылысы күрделі тетік: көмейіне салған кен ұнтаған диірменге құйылған бидайдай шүмектеп төкпейді, өлшеулі мөлшерде сығымдап алады да, пеш ішіне бірақ атады; бұл болса қысымды сақтаудың амалы.

	Жемдегіштен түскен алғашқы көбік пешке жеттіау деген мезетте Таңат электродтарды токқа қосты. Ырымшыл еместі. Бірақ бұл жолы еркінен тыс ерін ұшымен: «Иә, сәт!» – деп күбірледі.

	Ток беруді күшейткен қос трансформатордың, одан соң энергия көзіне қосылған пештің үйреншікті гуілі естілді.

	Жоғарыда жүрген жұмыскерлер жемдегіштің қақпағын жапқан соңақ дереу төменге түскен. Қауіптенетін сияқты, пеш іргесінде де аялдамай, берірек шығып, цех бастығы тұрған ток айырғыш маңынан да ұзап, қақпаға қарай жылыстап кетіпті. Таңаттың құлағына кенет таудан құлаған су сарылындай әлдененің тосын сарыны жетті. Әлде бұл шыртшырт етіп пеш көмейінде лапылдаған от шарпуы ма? Мәдекең үрейленіп, Таңатты иыққа түртті. Цех бастығы бірақ сыр берген жоқ, сәл алға ұмтыла түсіп, көлденең дыбыс аңдаған әлпетте сілейіп тұр.

	Аспаптар кабинасынан Лаврушин жүгіріп шықты, жайраңдап күліп жақындай бере:

	– Солай, басеке, – деді, – жеп қойды, жұғын болған жоқ. Қомағай неме бірақ асады. Реакция тіпті тез жүрді. Сағитов, жарадың! Жігіттерің де жайсаң! Шихтаны өте жақсы жасағансыңдар, әрдайым осылай тиянақты істеу керек – коксты артық та, кем де берме, әмбе мұқият араластыр. Сөйтсең, бауырым, тыныш ұйықтайсың. Тотықтардағы оттегіні кокс жанған кезде опоңай тартып алады, қаптауың да аман болады. Ұқтың ба, Мәдеке? Ә, сіз оны баяғыда ұққансыз. Тек қырсық мінезің ғана жаман. Ал біз шихтаның құрамында қанша кокс, қанша шлак болу керектігін бес жыл есептеп, бес жыл тәжірибе жасап тапқамыз…

	Досының көңілді кезінде ерекше сөзшең боп, ерсіліқарсылы жоси беретінін Таңат баяғыдан білетін. Оның әңгімесіне сол себепті малданған жоқ. Сағитовқа иек қағып, белгі берді де, үстіге өзі шықты. Ауысым шебері аспаптар алдына ығысты. Барған беттеақ Таңат тауаша тесікке үңілген. Лаврушин аяғының ұшымен тұрып, мойнын созғанда, бойы жеткен тауашаға ол өкшесін көтермейақ емінеркін қарады. Сырықтай серейген ұзын бойының пайдасы (Бірақ бойшаңдығынан көріп жүрген зияны да бар. Әсіресе «Ладаға» отырғанда. Бас киімін шешіп қоймаса – төбесі тиіп, құнжиып қалатыны қолайсызақ). Аспаптар сырын көкірегімен ұғатын Геннадийды әулие деуге сыйғандай. Дұрыс айтқан. Пеш ішінде бүлкілдеп жатқан бір мысқал көбік жоқ, түптүгел реакцияға түсіп, қорғасыны бір бөлек, мырышы бір бөлектеніп тотықсызданып үлгерген. Алтын, күмісті бойына сіңірген қорғасын сапсары боп жалқыаяқтанып, шлак ваннасының астына түскен. Ал мырыш атаулы түптүгел тозаңға айналып ұшып кеткен. Сірә, конденсатор аталатын суытқыш камерада сұйық күйге қайтадан айналып жатса керек. Таңат соның бәрін көрген жоқ, көкірегімен ұқты.

	Төменге түскен соң инженер аспаптар кабинасына кірді. Көңілі сонда ғана жай тапты. Процесс шынында да тамаша жүрген: пеш іші, суытқыш камера, үлкенкіші газ сорғыш көмейлерге шекті бірқалыпты қысымды көрсетіп тұр; аспаптар тілінде ешқандай шоршу жоқ; неше күнгі әзірліктің текке жүрмегенін, көп жұрттың жабыла кешкен бейнетінің, шаршаулы жүйкесінің есесі қайтқанын дәлелдегендей.

	Кабинадан көңілі марқайып шыққан цех бастығы жемдегішке үлкен контейнерді көтеруге рұқсат етті.

	Жемдегіш астау осылайша әлденеше дүркін қайта толтырылған. Әлденеше дүркін күмісті көбіктен мырыш ағызылды. Одан бөлінген сұйық қорғасын шлак ваннасына құйылуда. Құпқұрғақ көбіктен әпсәтте тозаңға, тозаңнан сұйыққа айналған ақ мырыш болса, конденсатордың бүйір шүмегінен арнаулы қалыпқа төгіліп жатыр. Пеш астындағы алтындыкүмісті қорғасын жолағы да барған сайын молайып келеді. Бірер тәуліктен соң ол да өзіне арналған шүмектен сыртқа аға бастайды…

	Шыдамсыз Лаврушин екі мәрте тамаққа барып келді. Түстікке деп бір рет, шөлдеп кеттім деп екінші қайтара. Ешқайда шықпаған, купеляция бөлімшесінен қарға адым ұзамай, ұзақты күнге бір орнынан тапжылмай отырған – Таңат қана. Соңғы барғанда досы буфеттен шұжық, самса ала келген, соны таңдайына басып, құрғақтай талғажау жасады. Сөйтіп отырғанда шаруа тындырып, әлдеқандай бір жұмыс бітірсе игі. Пеш айналасында, аспаптар кабинасында, телефон қасында өтіп жатыр уақыты. Ауысым адамдарымен қатар жүріп жұмыс та істемеді, оларға бөгет те болған жоқ. Былай қарағанда, өзіменөзі боп жүрген жанның әлпеті. Бірақ бұл алдамшы әсер: шынында ол бәрінің жұмысын бақылап, көңіл елегінен өткізіп отырғанды.

	Кешкі ауысым үйлеріне қайтты. Одан беріде астау екі қайтара жемделді. Жұмыссыз қалған Лаврушин цехқа бір кіріп, бір шығып мазасызданғалы қашан. Досын жалғыз тастап, қонақүйге кетіп қалуға дәті бармай, шұғылдануға және ермек таппай, Таңат құсап сағаттар бойы сұлқ отыра беруге тағаты жетпей, соданақ сілесі қатты.

	– Таңатик, мен әбден қажыдым.

	– Шаршасаң, қайта бер.

	– Құдай біледі дейін, дәл бүгін ештеңе болмайды.

	– Маған да болмағаны керек, – деп жымиды Таңат.

	– Ендеше, не отырыс? Жүр, мейрамханаға кеттік. Шаршап жүргенде бір кеш тоя арақ ішуге қақымыз бар шығар.

	– Генка, достым. Бүгін саған рұқсат, өзің бар. Тіпті шығыныңды мен көтерейін. Ал «Купелинаны» кезектесіп күзетеміз.

	– Сенсіз ешқайда бармаймын!

	– Онда тыныштал. Маған да тыныштық бер.

	– Ау, сонда не бітіреміз?

	– Пешті бақылаймыз, бірбірімізге ертек айтамыз.

	– Ертегінің дұрыс, ал пештен ештеңе де таппаймыз, бұл анық.

	Ертең де осылай болады. Бүрсігүні де…

	– Міне, қызық! Сеніңше ешқандай жарылыс болмаған. Қысым қалпында, қызу көтерілмеген…

	– Мен олай дегем жоқ. Қысым да көтеріледі, температура да шапшиды әлі көзіңді талай мәрте ақшитып. Бәлкім, ақыр аяғында дүмпумен бітер. Бірақ ол сен сықылды сағат сайын тарсылдамайды, күтпеген сәтте дүңк етеді.

	– Жетістірдің. Ал жарайды, көріпкелім, соның болатын күнін айтшы.

	– Таңатик, бос былшылды доғарсақ қайтеді? Мен шынында да шаршадым. Керістен де, жұмыстан да, асхананың сылдыр су көжесінен де. Үйдің тәтті тамағын сағынып жүрмін. Қамқаға дереу телефон соқ. Бізге бүгін жақсылап тұрып қазақша ет асып берсін. Ертең – сенбі, бірер сағат кеш жатса қартайып қалмас…

	– Ау, сенбі деймісің?… Қойшы, рас па? – Таңат кенет әлденеге абыржи бастады. – Мен де, сірә, қажысам керек, қалай ұмытқам?..

	– Сонымен кеттік пе? Сендер өзі сараң болып кеткенсіңдер ме, өзім айтпасам – үйлеріңе шақыратын емессің, – деп Геннадий тағы да қажай бастаған.

	Таңат досына бажырая қарады. Ештеңе естімегеніне шүбәсіз сенді. Сонсоң да қарққарқ күліп:

	– Жүр кеттік, – деді де жалмажан киіне бастады.





ІІ




	Осыдан үш күн бұрын Таңат әйелі мен баласын Алматыға шығарып салған. Билеттері кешкі сапарға еді, өтемөте қолайсыз уақыт – түнгі он бір…

	Жылда демалысқа шыққанда, курортқа кетерде, бір қауым ел болып жиналып келіп, әуелі үйде, соңынан аэропорт басында дуылдасып жүріп, мәресәре салтанатпен бірінбірі аттандырып салатын өскендіктердің дәстүрлері барды. Қамқа бұл жолы соның бірін де қажетсінбеді. Аттануға, сірә, нақ осындай елеусіз, жұрт ұйқыға бас қоятын кешкі мезгілді әдейі таңдаған. Соның зардабын ақырында Таңат көрді. Қаншама шабадан, бумаларды жалғыз тасыды, көптігі соншалық – машинаға сыйғыза алсайшы.

	Аттанатын күні келіншегі біржосын пысық боп кеткенді. Үйде отырғандаақ көржер шаруаларды қайтақайта ежіктеп баққан: «кірді тұрмыс комбинатына жуғызасың – телефонмен айтсаң, өздері алып кетеді, әкеп те береді; тек байқа, ақ көйлектеріңді берме – бүлдіріп қояды, оны өзің жу; түскі тамаққа бұрын да келмейтінсің – асханадан ауқаттанасың; ертеңгілік оңай – жұмыртқа, иә шұжық жеп оразаңды ашасың; ал кешкі асты амал жоқ, өзің істейсің. Қиын ештеңесі де жоқ, екіүш күнге жететін ғып бір қазан етті бірақ дайындап аласың…»

	Келіншегінің нұсқауларын Таңат үнсіз тыңдаған. «Өзің кетіп бара жатқан соң несіне ежіктейсің. Өлмеспін, бірдеме етіп тірлік жасармын», – дегісі келсе де, ештеңе айтпады. Сөзді көбейтіп, құса көңілді одан әрі аздырмауды тілеген.

	Ақылкеңесті Қамқа жолшыбай да молайтты. Күйеуінің бірақ саңырау кісі құсап, құлақ қоймай отырғанына шамданды білем:

	– Неге үндемейсің? – деді бір мезетте тиісе сөйлеп. – Өзіңдей жігіттер жапжас әйелдерін аспирантураға да жіберіп, өмір сүріп келеді. Балаларын шешесінен артық бағып отырғандар да бар…

	– Әрине, әрине! – деп еріксіз мырс етті Таңат, – Мақұлбектей болу қайда маған?! Үш жылда ол қыңқ деген жоқ, жұмысын істеді, екі баласын да өзі бақты…

	Алайда Тазагүлдің аспирантурада ғылымнан гөрі, серуенмен көбірек шұғылданғанын айтқан жоқ. Қамқа оны жақсы білетін. Күндердің күнінде Тазагүл: «Мен ғылыми жетекшіме тұрмысқа шықтым. Балаларым ересейгенде түсінер, ал сен кешір. Басың менен азат!» – деп күйеуіне жеделхат жолдаған.

	– Саған ондай қатер жоқ, бекерге қорықпа. Жігіттер қызығатын жастан, құдайға шүкір, өткенбіз әлдеқашан, – деді Қамқа бұл тақырыпта сөз бастағанына өкініп.

	– Неге? Мәукеннің айтуынша, сенен асқан сұлу, сенен ақылы артық әйел жоқ біздің Қазақстан көлемінде… – Қамқа тіксініп жүзін көшеге бұрды: Мәукен антұрған ана жолғы сұхбатты айтып қойды ма деп қымсынған. Таңат ештеңе аңғарған жоқ, жымиған қалпы әлгі сөзін қайта сабақтады. – Мәукеннің өмірде сыннан өткен теориясы бойынша, қазіргі заманның әйелдері қырыққа асар белеңде ерекше желпінеді екен. Бұл кездегі желпінісі өзгерек те, ұзағырақ болса керек.

	– Сөйле, сөйлеп қал! – деді Қамқа сыздана тіл қатып, қараторы жүзі сұрланып, қанын ішіне тартып алды. – Қайраттың қасымызда болмағанына тәубә…

	Жолдастарымен қоштаспаққа Қайрат үйден ерте шыққан.

	Аэропортқа өзі келмекті.

	– Жарайды, бұл әңгімені доғарайық. Сен – Тазагүл, мен – Мақұлбек емеспін. Әр үй өзінше бақытты, өзінше шерменде… – Бұл кезде жол бұралаңдап келіп, биік үйлерді түгесіп, аэропорт қалашығына апаратын қыраттың үстіне шыққан. Таңат келіншегіне бұрылып, – Жарылқасын маған ренжіп кетті, аздап шекісіп қалғанбыз…

	– Жетіскен екенсің, арқа сүйер жалғыз досыңды ренжітіп қайтарсаң.

	– Мен оған зәредей де қиянат жасағам жоқ, – деп Таңат креслоны сықырлата шалқайды. – Кінәлі өзі. Варламовтың ызбарына қарсы тұра алмады, ақырында Мәукеннің құрған дұзағына түсті. Соның бәрі Жарылқасынның ымырашыл, жалтақбай тірлікке көшіп, ақиқат жолынан тайғандығының салдары. Сірә, қазіргісінен де жоғары мәнсаптан үміті бар… Қысқасы, бәрің де өзара келіскендейақ, «Айтқанды істейсің!» деп тізеге салдыңдар. Оларың маған жаға ма, жақпай ма, аринабатыма сыя ма, сыймай ма – жұмыстарың болған жоқ…

	– Сен, әрине, ешқашанда кінәлі болмайсың. Өйткені тура жолдан таймайтын арлы жігітсің. Көнбеймін, келіспеймін деп қырсығуды ғана білесің. Балашағаның үмітарманын құрмалдық ету – сен үшін сөз емес!..

	Қамқа ызадан жарылардай болып, қалшқалш етіп қыстыға сөйлегенді.

	– Жарар! – деді Таңат аэровокзал алаңына келіп тоқтаған соң. – Бүгінгі насихатыңнан миым шіруге айналды, енді бір сөз де естуге шамам жоқ! Одан да әңгіменің тоқетерін тыңда: сөйтіп, Алматыдағы мүдделі қызметтен ештеңе өнбейтін болды, министрліктің есігі, сірә, мен үшін біржола жабылды деп біл!

	Қамқа қапелімде не айтарын білмей, тымтырыс отырып қалды. Өскеннен кетуге бел байлағандағы бар үміті осы болатын. Күйеуі оны өз қолымен біржола құртыпты. Сірә, Алматыға ауысуға құлықты болмағандықтан. Енді бұған не шара? Райынан қайтып, жеңілгенін мойындап, аэропорт басынан үйіне оралу – қиынсыз іс. Жұмыстан шығып, Қайратты да мектебінен босатып алып, артыныптартынып аттанғалы отырғанда – не дейді? Бүйтер болса біржола күйрегені. Таңатты бұдан кейін көк түтін буған Өскеннен ешқашанда алып шыға алмайсың, әдемі астанамен де біржола қоштасқаның…

	– Ту бастағы ойың осы еді, ақыры соған келтіріп тындың, – деп мырс етті келіншегі.

	– Оның рас, кеңседе тапжылмай отырып, күнітүні қағаз қотару – менің қолымнан ешқашанда келмейтін тірлік. Инженерметаллург металл қорытуы керек! Сондықтан да ол металл шығаратын қалада тұруға тиіс! Өскенде – менің орным! Ел қорына түскен әрбір он тонна қорғасынның кем дегенде төрт тоннасы менің қолымнан, мына алақанымнан шығады! Мен үшін – бұл зор мақтаныш, сен, жаным, осыны түсін, қандай ұлы іс екеніне мән беріп қара: кешегі көшпелі елдің баласы, ататегімен өмір бақи жылқы баққан Таубайдың немересі – майталман металлург!.. – Таңат әлгіндегі кекті қалпын ұмытып, қыза сөйледі. – Ал сен осындай мәндімағыналы іс атқарып жүрген инженер күйеуіңді күйбең тірлікке сүйреп, қағаз кеміруге жекпексің.

	– Мынауың қайдан туған пәлсафа? – Қамқа басын шайқады. – Сенің ойыңша, министрліктің қызметкерлері қағаз көшіріп, тектентекке отырады екен ғой? Министр де, оның төрт орынбасары да, әлденеше басқарма бастықтары, олардың қарауындағы қызметкерлер бәрбәрі сеніңше бос сөз сөйлеп, текке отыр?

	– Нақ солай, текке отыр! – деп қолын бірбіріне соқты Таңат, – Біздің Түсті металлургия министрлігінде бес жүздей кісі істейді, Одақтық министрлікте екі мың шамасы. Ал айта қойшы, солардың қайсысы тікелей өз қолымен бір тонна демейін, тіпті бір кило металл қорытып отыр? Жоқ, зәредей де! Бар болғаны – біріне бірі жарлық беру, иә сонсоң әредік жетіп келіп, бізге дікіңдеу; иә тағы кеншілер өндірген концентратты зауыттарға үлестіру, түрлі фонды бөлу. Осыдан өзге солардан қандай әрекет көрдің? Біздің цехтың қазандарын ауыстыруды, міне, екі бесжылдыққа созып, тек қана қағаз жүзінде «орындап» келеді. Осы да тындырған іс пе? Жоқ. Егер мен алдажалда билік айтқандай мықты жерге іліге қалсам, осынша әкімшілікті дереу таратып, бар ерікті өндірістің өзіне берер едім. Айталық, қорғасын қорытады екенбіз – соған қажет кенді қайдан, қанша алуды да өзіміз шешейік; металды қандай жолмен және қанша шығаруды да… Тегінде, бұл – бір ғана біздің металлургия емес, күллі кеңес жүйесіне індет боп тараған бюрократизм. Қашан айттың деме, ерте ме, кеш пе, бір күні осыдан опық жейміз. Біздің мақтаулы қоғам да осыдан күйрейді. Білесің бе, егін салатын бір трактористің, иә мал баққан бір қойшының үстінен кем дегенде қағаз кемірген он шенеунік күн көріп отыр. Металл балқытқан металлургтің де үстінен қарап, нұсқау беретіндер де соншама!..

	– Ойой, сен қияли сөзге көштің, – деп келіншегі сақылдап күлді. – Сендей бүлдіргіш революционерді ондай жерге жақын жолатуға болмайды. Біз сықылды кеңсе күзеткен пақырлардың соры қайнап, нан жеп отырған жайлы орнымыздан түптүгел сыпырыламыз. Жә, қиялды қоя тұрып, тіршіліктің сөзіне көшелік. – Қамқа қолын ерінің бетіне тақап, көзін жасқағандай жорта қимылмен Таңаттың етті де сүйекті танауын ақырын ғана шертіп қалды. Ежелден мәлім ойнақы қылығы. Сірә, сонымен қолайсыз әңгіменің зілін жеңілдеткісі келген тәрізді. – Он алты жылда сен өзің түгілі, балаңның баласына жеткендей металл қорыттың! Бір басыңа сол да жететін шығар. Сол себепті, қияли ерім, көкке шапшып арамтер болмай, жерге түс! Әкім болғың келмейді екен – болмайақ қой, зорлық жоқ. Ғылыммен шұғылдан, түсті металдар институтында жүргендердің сенен ақылы асқанын көрмедім, Құсбеков ғұрлы зерттеуші боласың…

	Бұл дәлелді Қамқа нақ осы арада ойлап тапқан тәрізді. Соны да таяныш көріп, күйеуіне қиыла қарағанды.

	– Ғалымсымақ Мәукеннің жетекшілігімен бір құтыдан бір құтыға химреактив қотарып, мезі күйбеңмен ертелікеш уақыт өткізу үшін бе?

	– Тағы да лағып кеттің, Таубаев, – Қамқа теріс қарап, булана бастаған есіктің шынысын жеңімен сүртті. – Өндіріс қазанынан от кешіп келген инженерді академиялық институт қуана қабылдайды, демек, қадірқұрметің өзгеше болмақ. Сонсоң онда Құсбековтен гөрі шынайы білгірлер бар…

	Машинаның өзі жақ есігін айқара ашып, іле қайтадан тарс еткізгенін Таңат тіпті аңғарған жоқ. Қамқа селк етіп, еріне жалт қараған. Таңаттың жүзі қарауытып, екі қолын қайда қоярын білмей ербеңдетіп, саусағының буындарын сырқырата бұрай бастады…

	Шыдамсызданған Қамқа сағатына қарады. Аэропортқа ерте келіпті, рейстің ұшуына әлі де бірталай уақыт бар. Таңатта үн жоқ, демін ішіне тартып, сазарып отыр. Анығында ол аузын ашса келіншегін мүлдем ренжітіп, қайта көрместей етіп, өшіктіріп жіберерін жете сезгендіктен де өзінөзі тежеп, қайыра сөйлемес үшін тілін тістеп алғанды.

	Қамқаның соншама құлдырап, өзімшіл тоғышардың көйлегін кигеніне түсіне алмай, таңданып отыр: Алматыда, сірә, нендей іспен шұғылданарын білмейді; қазіргі ниеті – қартайып отырған шешесінің пәтерін басып қалу; одан соң, әрине, әйтеуір бір қызметке іліккен өзіне тиісіп, ер адамға мардымсыз ақша табу ұят емес пе деп бастап, қашан бір мол еңбекақыға қолы жеткенше жанын жеп, сорын қайнатары сөзсіз; содан кейін де отбасындағы керіс неге кеш келесің, сенде осы демалыс бола ма деуге ауысады. Одан әрі: «Шетелге неге шықпайсың, сендей білікті инженерлер Африкаға барып, небәрі екі жылда ақшаны қапшықтап әкеп жүр; машинаң да ескіріп кетті, оны неге «Волгаға» ауыстырмайсың?..» – деп қажай бастайды…

	«Ау, осынау тоғышардың ұсақ тірлігіне біз қашан келдік, қай уақытта? – деп қамыға ойлады Таңат. – Институтта оқыған албырт шақта бұған сірә да бас иген жоқпыз, көңілде романтикалық мұраттар басымды; Өскенге келіп жұмыс бастағанда күпір ойлардан мүлдем ада болатынбыз; жұлдыз жамыраған жайлы кештерде балконда тұрып, жарқын болашақты қиялдап, неше түрлі армандар соғушы едік. Соның бәрі енді ертекке айналып, құрғақ қиял болып шықты. Қазақстан металлургиясын қайта құрып, металл бұлағын тоқтаусыз ағызып, ел тұрмысына түбегейлі өзгеріс жасамақ болған асыл арманымызды біз қашан жоғалттық? Соның бәрі енді жанға саялы жер жаннаты, ырдудырдуы көп, қызықшыжығы мол астананың бір бұрышында шалжиып отыруға құрбан болмақ? Он бес жыл бойы малданып жүрген асыл арман, биік мұраттар бірақ күнде, ой тоқыраған қас қағым сәтте күлталқан болып, күресінге тасталмақ. Не себепті, не үшін?..»

	– Қысқасы, Алматыға келмейсің.

	– Келу үшін, жанымау, таудай себеп керек емес пе?

	Әйеліне таңырқап, жаңа көріп отырғандай состия қарады да, басын шайқады.

	– Неге үндемейсің?

	– ?

	– Қысылма, турасын айт.

	Таңат зорлана күлді. Сонсоң келіншегінің желкесіне қолын қойып, сипап отырып:

	– Есіңде ме? – деді, – Қайраттың кішкене кезінде үйге келгендер оның былдырлаған тілін қызықтап: «Кімді жақсы көресің – көкеңді ме, әлде шешеңді?..» деп қасақана сұрайтыны. Қайрат сонда екеумізге жаутаңдай қарап, қайсымызды меншіктеуді білмей дал болып, ақырында үндемей құтылатын. Есіңде ме?

	– Бір күні сен жігіттерге ашуланып, мұндай сауал қоймаңдар деп тию салғансың.

	– Өйткені сол сауал баланы өтірік айтуға үйретеді, сәбиді өтірікке баулу – әрқашанда қиянат.

	– Ой, сен басқа сөзге аударып жібердің. Жаңағы сауалыма жауап бер. Соны естімей ешқайда кетпеймін, осы рейстен қалсам да, – деп Қамқа наздана сөйледі. Ол да, сірә, қоштасудың соңғы сағатын жайдары өткізуді қалағандай.

	– Бәлкім, сауалыңды сәл өзгеше қоярсың? Мәселен, сүйесің бе, сүймейсің бе деп…

	– Несі бар, қаласаң солайақ болсын, – деп Қамқа қылымсыған шыраймен күйеуіне сұқтана қарады.

	– Мұның енді мен үшін – жаңа сынақ. Жоқ, сынақтан гөрі азаптаудың жаңа түрі, – Таңат кіді үнмен, сірә, әзілдесуге зауқы соқпады білем, әр сөзін шегелегендей нықтап сөйледі. – Сүйдім дейін, тілеп отырған сөзің бе? Бір сен үшін айтқаныңа көндім дейін. Ал осымыз, өзің айтшы, балалардың тығылмақ ойыны емес пе? Кімге қажет ол? Саған ба? Немесе сүймеймін десем. Бұл да өтірік. Онда сен он алты жыл бойы не үшін бірге тұрдық дейсің? Сенсіз бір күн оңаша ой ойлап, дербес тірлікпен өмір сүрмегенім өзіңе аян. Ендеше не үшін бірбірімізге жалған сауал қоямыз? Сынау үшін бе? Шынында бұл – мені қорлау, саған деген шынайы сезімімді аяқасты ету. Солай, Қамқахон, кетем дедің, Өскенде тұрмаймын дедің – жолың болсын! Баяғы заман емес, зорлықпен байлапматап қалай ұстаймын? Ал мен, көңілім жаратқан, ризалықпен атқарар қызмет болмаса – Алматыға бармаймын! Сен үшін де, Қайрат үшін де, өзім үшін де!..

	Таңат сөйлей бастағандаақ Қамқаның тұла бойын бір суық сезім шарпып өткенді. Көңілі құлазып, әлдеқайдан сап еткен сезік: «Қателестің Қамқа. Оңбай қателестің!..» – деп мазалаған. Сол күдік барған сайын зорая түссін. Азып отырып өз анасының ертеректе айтқан ақылын есіне алды: «Сенің мінезің тура маған тартқан, оқуыңның көптігі болмаса – нағыз көкбетсің. Марқұм әкең жегін түйедей жуас еді, менің небір келеңсіз қылықтарымды қайыспай көтеретін. Ал сенің күйеуіңнің мінезі өте қиын, оны ерегеспен сірә да жеңе алмайсың – еркелікпен, тек қана ақылмен алу керек…» – деуші еді шешесі байғұс. «Мұның бәрі әншейін сөз, – деп ойлайтынды Қамқа. – Күйеуім мені сүйеді. Ұсақтүйекке, тұрмыстың болмашы күйбеңіне ренжитін еркек – Таңат емес. Күні бүгінге дейін ол маған бірдебір шаруадан қарсы келген емес, тек жұмысына бөгет болма, одан өзге еркіндікті ері ешқашанда тілеген де емес. Енді міне, соншама жарасымды шат тұрмыстан соң, өзінше еркінсініп, Таңаттың жұмысына билік жасап, қол сұққысы келіп еді, қытай қорғанындай мықты қарсылыққа жолықты. Неткен қатты мінез, қайсар қылық! Құдды өзі соған зиян ойлап отырғандай. Мен де адаммын, жаны нәзік әйелмін. Менің де жақсы қалада, көңілім хош көрген қызықты ортада тұрғым келеді. Мінезің қыңыр болса, ондай қайсарлық менен де табылады. Сен келмеймін десең, мен де сені іздей қоймаспын…»

	Ойын осыған түйген Қамқа:

	– Жарайды, бірталай әңгіменің басын қайырдық. Тоқетерін айтшы. Осы сөзді не үшін бастап отырсың? – деді.

	– Алдажалда келе алмайтын болсам, бұдан арғы тірлігімізді де ойлау керек. Соның басын ашып алу үшін… – күмілжіген Таңат қылмысты кісідей төмен қарады.

	– Оны мен білмеймін, – деді Қамқа бірден, – Мен десең, ұлым бар десең – еріксіз келесің. Жұмыс жөнінде қам жеме!..

	Межелі уақыт таянғанда сыртқа шықты. Қайрат та сол кезде автобуспен келген, қасында – екіүш ересек бала, бұларға көрінбей жүрген қыздары да бар сияқты, бәрі жабыла тасып, жүктерді өткізді. Ілешала отыру басталды.

	Үйішін сыртқы есікке дейін шығарып салған Таңат ұлын басынан сипап, бауырына басты. Қамқаны салқын ғана, өзіне тарта түсіп, ерін ұшынан сүйіп, қош деген.

	Нақ сол мезеттегі салқындығына Таңат артынан қатты өкінген. Екеуін де қатты қысып тұрып неге құшырлана сүймедім, ал Қамқаны көпке дейін босатпай тұруым керек еді, сол кешті не себепті басқаша өткізбедім деп те күйінген. Бірақ, амал не, өмірдегі барша қылығыңды, мінезқұлқыңды әрдайым сараптап, үнемі ақылға салып ойлап тұрамысың – мынауым ұнасымды, мынауым келеңсіз деп? Қас қағым сәттегі көңіл құбылысының құлысың. Көбіне бүлдіріп алып, өмір бақи өкініп жүргенің…





ІІІ




	Кеше кешкілікте Шекер телефон соққан. Амандасқан бетте қымсына сөйлеп:

	– Таңат, сізге апам ренжіп жатыр, – дегенді. – Үйге келуді қойдыңыз. Қамқаны ерте келіңіз және айтқаны – ақылдасатын шаруам бар дейді. Қашан келесіздер?

	Басқа біреу болса қисынды дәлел айтар еді: жұмыс жағдайын түсіндіріп, бүгінгі қарбалас шаруаны сылтауратып; ең болмағанда, басқа күнге сырғытып… Шекерге соның бірдебірін жасай алмады. Ә дегенненақ кешірім сұрап, кішірейіп бақты, ақыры ертеңгі кеште, жұмыс аяғында кіріп шығуға уәде берген, тек Қамқаның бара алмайтынын, Алматыға жолаушылап кеткенін ескерткен.

	– Онда кешкі асқа келіңіз, Қайрат екеуіңіз кешкі асты біздің үйден ішіңіздер, – деп пысықтады Шекер.

	Сол уәдесі есінен тарс шығып кетіпті. Сірә, қажығандық, әлде бүгінгі қауырт жұмыстың зардабы? Қалайда, ұят бола жаздаған. Бармай қалса мүлдем масқара болады екен…

	Бөтен үйге келгенін Лаврушин машинадан түскенде бірақ білді.

	– Батырау, қайда алып келдің? Мен бүгін Қамқадан өзге әйелдің қолынан ас ішпеймін, – деп Геннадий манағы сөзін қайталап, аяқ астынан қырсық шығарсын.

	– Сұраған асыңды осы үйден ішесің, батыр. Соңынан Лизаға соғамыз. Ақылдаспақ шаруам бар деп, түстен кейін телефон шалған. Сені де ерте кел деген… Ал қалай, бірден бөлек кетесің бе, әлде менімен бірге барасың ба? – деді Таңат кеңкілдей күліп.

	Гена байғұс әпсәтте дегбірден айырылды. Осы шын айтып тұр ма дегендей досына жаутаңдай қараған. Сенбейін десе – Лиза тұратын биік үйдің ауласы, соның зауыт жақ шеткергісіне тоқтапты.

	– Атама, сенен бір елі қалмаймын. Мұндай сый әзірлегеніңді қайдан білейін…

	Таңат енді аңғал досын бекерге алдағанына өкінді: қырыққа келгенше Геннадийдің алғашқы құштарлығынан айнымай жүргеніне әрі таң қалып, әрі әлі күнге дейін дертті кісі құсап, Лизаның әредік жорта қылымсып, басынан сипап қоятын еркелігіне баладан бетер қуанатын аңғалдығына іштей ыза да болатынды. Лизаға ана жолы айтқан ақылы да есіне осы арада түсті. Бірақ, амал қанша, Елизавета Мироноваға бір күн болса да алданышқа ермек керек. Бұл оның өзіндік уанышы. Ал Лаврушинге? «Бәлкім, мұныкі дұрыс та шығар? Махаббат – дерттің ауыры. Оған адалдықпен қоса темірдей төзімділік керек! Ал біз? – деп қынжылды ілешала ол. – Толып жатқан бап іздеу: жақсы киім, жайлы үй, жайнаған жиһаз керек; сүйгенің рас болса – жарыңды саялы жерлерге, көрікті қалаларға қыдырт; оны да аз десең – әсем қалада, мәртебелі адамдар ортасында, жақсы қауым қоршауында тұруы шарт. Мұны істей алмадың ба – сүймегенің…»

	– Жарайды, Генка. Әуелі мына үйге кіріп шығалық.

	Күләш шешей келініне анықтап айтпадың деп ренжіп, Таңаттың үйіне қайтақайта телефон шалғызып мазасызданып отыр екен. Екі азамат кешіккен себебін айтып, кешірім сұрады. Қарт ана орнынан тұрып келіп, Таңаттың маңдайынан сүйді. Соныменақ болмашы кірбің тарқап, шырайлы жайға ауысқан.

	Таңат атаана тәрбиесін тым аз көріп, жастайынан жетім қозы боп өскенді. Бауыр дегенде өзіне тетелес қарындасы ғана бар, оның өзі жырақта тұрады. Әкесі майданнан оралған жоқ, ал анасы есін біле бастағанда дүниеден қайтты. Кішкене қарындасы Сандуғаш екеуін әкесінің інісі Манат балалар үйіне бермей, өз балаларымен бірге өсірген. Оқытты, еш нәрседен қолын қаққан жоқ, отау үй шығарды. Екі сөзінің бірінде: «Ысмағұл ағамның сөнген түтінін қайта түтеткен күні ажал келсе – арманым жоқ!», – деп отыратынды. Кәмилә жеңгесі де алтын адам. Тұла бойы тұңғышы Қанатты жақсы көрді ме, әлде өзін артығырақ сүйді ме – осы күнге дейін соны айырған емес. Киімді екеуіне бірдей кигізетін еді, ал тамақтың дәмдісін Таңаттың алдына қарай сырғытып отыратынды. Сөйтсе де балалық шағы соғыс кезіне, жетімсіздік мезгілге дөп келді. Көп қызықтан ада қалып, балалық дәуреннен секіріп өткендей сезінетінді өзін, көп нәрседен қағажу көрген тапшылықта өсті. Ана құшағын, әке мейірін аңсайтын кездері де болған. Қамқаға үйленгенде жақсы жар ғана емес, шынайы анаға жолықтым деп те қуанған. Енесі Қалимадан күткен мейірін көре алмады бірақ. Өскенге келсе, енесі құрметті қонақ екенін ескертумен болып, әрқашан әдемі киініп, қақ төрде құздиып отырумен кететін. Өзіне де балам деп бір мезет иілген емес – келгенде маңдайынан сүйетін, кетерде және бір мәрте. Өзге уақытта менің ана балам қандай, мына балам сондай… деген желбуаз сөзден жаңылмайтын. Сірә, өзінің кісіге жуық маңда жұғыспайтын тәкаппар мінезі де себеп болған шығар. Әйтеуір Қалима шешесімен әлі күнге дейін сыпайы сізбізден аса алмай келеді. Енесіне соншама салқынқанды Таңаттың Күләш шешейге деген ықыласы бөлекті: біржола жоғалттым деген ана мейірін, өмір бақи сағынып жүрген ана құшағын осы кісіден тапқан; қашан келсе де – құшағы әзір, қашан көрсе де – мейірімі мол жомарт ана; ештеңе бөліп бермесе де, маңдайынан әрдайым сипап жібереді…

	– Өзімсініп ұрсып жатқаныма ренжіме, Таңат қалқам, сенен өзге енді кімге ұрсамын?.. – Кемсеңдегенмен кемпір жылаған жоқ. Бір жері сырқырағандай тістеніп алды да, түсін суытып, сұлқ отырып қалды. Содан келіні ас қамымен ауыз үйге шығып кеткенде ғана Таңатқа еңкейе түсіп, – Маусыммен қоштасудан соң, қарағым, жүйемді бір уақ босатқан емеспін. Мен бекінбесем ана сорлы ішқұсадан күйіп кететін. Ештеңе көрмеген боркемік бейбақ қой… – деп сәл тоқтады. – Сен, қарағым, Маусымжанның достарының ішіндегі жылқы аласындай ардақтысы едің, Шекержанды орталарыңнан айырма. Қайғысын ұмыттырып, әрнеге еліктіріп әкетпесеңдер – бұл өзі тап болған тағдыр зобалаңынан жол тауып, әй, шыға алмас… – Ана ауыр күрсінді. – Мен, қарағым, баяғының кертартпа кемпірі емеспін. Азмаз сауатым бар; жесірліктен тартқан тауқыметім де бір басыма жетеді. Шекерімді ойынкүлкі, тойдомалаққа шақырып, жөнсіз мазалады деп, сендерге реніш айтпаймын…

	«Қандай абзал жан, – деп ойлады Таңат қарияның көкірегінен шымшымдап шығып жатқан сырына құлақ түре отырып, – Қандай кеңпейіл кісі. Адуын біреу болса, мынадай жағдайда Шекердің басқан ізін аңдып, алдыартынан матап, үйінен қарыс қадам шығармай қояр еді…»

	– Тағы бір тілегім, Таңат қарағым, Ермекжан біздің жас қой әлі, бұғанасы қатпаған, жүрегі әлі ширамаған уыздай былқылдақ. Бұған да өзіңдей атпал азаматтың тіректаянышы керек. Жалтыр мұзға барса да, әлгі сырғанақ төбетін жерлеріңді айтамын, жетелеп жүретін ересек керек. Қайратың бол, өзің бол – қайда шықсаңдар да, қастарыңнан тастамай, ерте жүріңдер. Ер баланың үйкүшік болмай, шешесінің етегіне оралмай, ыстықсуыққа бірдей пісіпқатып, емінеркін өскені жақсы. Маусымжан сенің Қайратыңды ерекше жақсы көруші еді. Тауға шықса қасынан тастамай, ертіп кететін. Қамқа келінді де сол үшін талай ренжіткен…

	«Шынайы ақылгөй деп, тегінде, осындай қарияларды айту керек. Осы сөзіне терең бойлашы. Әлбетте бұл – бір емес, талай күн толғап, талай түн ұйқысыз ойлап, ақыл қазанында қорытқан байламы. Қандай абзал тілек!»

	Таңат шерменде анаға қарап:

	– Тағы да қандай ақыл, тілегіңіз бар, апа? – дегенді.

	– Ойбу, алжасқан басым, аш адамға ақыл қона ма? Күнімау, әуелі асқа тойып алыңдар, – деп кемпір ескі диваннан сүйретіле көтерілді.

	Осы мезетте Шекер ыстық ас әкелген. Буы бұрқыраған қой еті, қамыр жаймасы бар.

	Таңат үй иелеріне Лаврушинді таныстырды.

	– Е, қарағым, орыс досыңды ертіп келгенің жақсы болған. Біздің үй енді сендердей азаматтарды сағынып көреді, – деді қария. – Қысылмай еркін отырыңдар. Тіпті әлгі ащы судан да ауыз тиіңдер…

	Шекер де енесінің аужайын бағып отыр екен, лып етіп тұрып, серванттан арақ алып, дастарқанға қойды. Қонақтар бірақ ішуден үзілдікесілді бас тартты.

	– Неге ішпеймін дейсіз, Таңат? – Келіншек кенет келеңсіз сауал қойған кісідей бетінің ұшы қызараң тартып, жүзін тайдырып әкетті. Өзі бүгін бұрынғыдан да шырайлы тәрізді. Сірә, ошағына кісі келгеніне қуанышты. Гена да тыныш отырмай, Шекерге сұқтана қарап қойды. – Аздап алып отырыңыздар, жұмыстан шаршап келгенде Маусым да жалапжұлап ұрттағанды теріс көрмейтін…

	Айтарға енді жал қалған жоқ. Таңат шөлмектің тығынын ашып, алдында тұрған шүрегей құлақтарға арақ құйды.

	– Апашка, бұдан былай сізге енді балаңыз үшін де ғұмыр сүру керек. Қалған ғұмырыңызда ауырмаңыз, сіз үшін! – деді Гена.

	– Ниетіңе тойдым, қарағым. Алып қойыңдар, ас болсын! Қонақтары біршама ауқаттанған соң үй иесі құлақтарды екінші қайыра толтыртты.

	– Кемпірі өліп, жетім қалған бір шал ертелікеш шайға қанбай, шөлдей береді екен де, таяғын таянып отырып: «Білмеппін ғой жайыңдыай, кесеге жұққан шайыңдыай!» – деп зарланады білем… Сол жарықтық айтпақшы, балалар, сендердің мынаны ішулерің келіспеді, – деді ана боларболмас езу тартып. – Маусым орталарыңда отырса – шөлмектің ендігі екеуүшеуін тауысып қоятын едіңдер…

	Қызарақтаған Таңат қарияның сөзін аяқтатпай, Шекерге иек қақты.

	– Мынауыңның үлкенірегін әкелші, жаным. Апам риза болсын, жақсылап бірақ алайық, – дегенді.

	Шампан ішетін үлкен бокалдарға шөлмектегі арақты түгесе құйған соң Таңат орнынан тұрды да:

	– Апа, әлгінде айтқан тілегіңіздің бәрін де қабыл алдым. Қалай орындарымды, тегінде, алдағы өмір көрсетер. Ал қазір мына бокалды біз Ермекжанның денсаулығы үшін, өзінің ғана емес, көкесінің де жасай алмай кеткен қыршын өмірін қосып, ұзақ ғұмыр сүріп, салауатты азамат атануына арнап көтереміз! – деді.

	– Айтқаның келсін, құлыным! Аузыңа – май, астыңа – тай!

	– Ал мен, – деді Геннадий да қосарлана ниет айтып, – дастарқанымда дәм татып отырып, көңіл үшін айтты демеңіз, апа, жан балаңыз Маусым Асқарбаев үшін ішемін. Өйткені біз бүгін балаңызды жұтқан тажал пешті қайтадан жүргіздік. Менің кәміл сенген ойымша, соның бүлінуіне Маусымның титтей де кінәсі жоқ! Таяу күндерде біз есіл азаматтың қапылыста қаза болғанын үкіметке анықтап бермекпіз. Сеніңіз бұған, тіпті ант ішуге бармын!

	– Орыс болсаң да балам дейінші, қарағым. Мың рақмет саған да! Маусымжанның рухы сендерге жар болғай!..

	Екі жігіт алдарындағы толы бокалдарды бір мезетте ішіп салды. Содан соңақ алдарындағы асты апылғұпыл жеуге кіріскен. Ыстықсуығын, сұйыққоюын да айырар емес. Қолдарын табаққа кезекпекезек салып, қарамы едәуір етті ширек сағатта ойсыратып тастады. Сорпа ішіліп, қонақтар қолдарын сүртіп, үстел басынан шегінген кезде, Күләш апа қайтадан сөз бастап:

	– Таңат қарағым, мына Кена балам да Маусымжанның досы екен, сені үйге шақыртқан шаруамды айтайын, – дегенді. – Елжұрттың, сен сияқты досжаранның көмегімен Маусымжанның қазасына бірталай қаражат жиналыпты. Өз тірлігіміз өзімізге жетеді, батаның қаржысын қайтеміз дегенге Шекер екеуміз көп ойландық… Соны біз азаматтың басына белгі тас қоюға жұмсасақ деп едік. Осының жөні қалай болады, қарағым?

	Бұл шаруаның бүгешігесін Таңат білмейтін. Бұрынсонды шұғылданбаған іс. Сен не айтасың дегендей оймен досына қарап еді, әлгіндегі ішімдікке барлығып қалған тәрізді, екі беті албырап, көзі қызарып, өзіне жұтына көз тастап, әлденені ишараттағандай кейіпте телміреп отыр. Сірә, өз қиялындағы істен өзгені ұғатын емес.

	– Мұның жауабын кейінірек, ойланып айтайын, апа, – деді Таңат.

	– Тек ұзатпа. Қырқына дейін бір жайлы етсек, көрім болар еді.

	Көңілдегі алаң сол, – деп ана күрсінді де, кейін шегінді.

	Геннадий әлгі ишаратын қайтадан бастады. Біресе аяғынан басады, біресе есік жақты нұсқайды. Тілеп отырғаны белгілі: Лизаға тезірек жетуге ынтық. Таңаттың манағы қалжыңын шын деп ұққан. Таңат оған енді шынымен жаны ашып, бірер мәрте мүсіркей қарады да, Миронованың үйіне телефон соқты. Аппаратты жүйеден алып тастаған, бәлкім, үйінде жоқ, бірнеше мәрте қоңырау шалғанда, трубканы ешкім көтермеді. Сонсоң дәліздегі орындыққа жайланып отырып, цехқа қоңырау берді. Сағитовты орнынан тапты: пеш бұрынғы күйінде екен, бүгін алаң болмаңыз, түнгі күзетті менақ атқарып шығамын деп сендіре жауап берді. Соған риза болды ма, әлде мейірімі мол жандардың жылы жүзі, мол дастарқаны пәс көңілін жадыратты ма, Таңаттың кенет осы үйде әлі де отыра бергісі келді. Тап қазір тұра жөнелсе, – дастарқан шырқын бұзып, қос бейбақты ренжітіп алармын деген қауіп те толқыған көңілін шырмап, ойын бөле берген. Оның үстіне мейірім, мархабаты мол осынау ізгі жандарға көп күннен бері көкейін тескен шерін ақтарып, даладай кең үйде сопиып жалғыз қалғанын, ұлы мен келіншегі өзін тастап, Алматыға безіп кеткенін айтқысы келіп, неше мәрте оқталсын. Бірақ батылы жетпеді. Ал Шекер өзі телефонмен сөйлескен кезде Геннадийға тағы да бірер рюмке ішкізіп қойыпты. Онсыз да қыза бастаған жұқалтаң сорлыға бұл болса едәуір салмақ. Тезірек әкетпесе бұдан әрі не істерін кім білсін?..

	Ақыры жұмысты сылтауратып орындарынан тұрды.

	Сыртқа шыққан соңақ көрешекті досынан көрді: аш құрсаққа ішілген арақтың буы басына теуіп, буыны босаған Лаврушин Лизаның үйіне апар деп қиғылық салсын: «Жоқ» деген сөз миына кірсейші; еркіне қоймай, сүйрелеген бойда машинаға мінгізіп, мейманханаға жеткізді. Онда да бірталай әуреледі. Ақыры, төсегіне жатқызып, бөлмесінен шығармауды кезекшіге пысықтап әрең шықты.

	Геннадиймен арпалысып жүріп титықтап қалса керек, әлде манадан бері ішкенжегені буынына түсті ме – бір мезетте күрең «Ладаны» сыртқы есікке тіреп қойып, өз үйінің алдында тұрғанын бірақ білді. Енді амал жоқ, үйіне кіріп, бірер сағат мызғып алғаны жөн. Қалталарын ақтарып кілтін іздеді. Жуық маңда таба алмай бірталай әуре болды. Сөйтсе креслоның астына түсіп кетіпті. Одан соң жамылғыштың қалталарын ақтарып темекі қарады. Шылым шекпейтін. Тек әбден сүлдері құрып, қатты шаршаған кезде аңсары ауып, бірер соратын. Артқы қалтадан басталмаған бір қорап сигарет тапты. Машинаның оттығымен біреуін тұтатып алып, құмарлана сорды. Маужыраған күйі сәлпәл тарқап, біршама сергігендей болды. Машинаның рулін ұстап жүріп, ішімдік ішкеніне де сол сәтте қынжыла қамықсын: бұрынсоңды өзінде болмаған қылық… «Апырау, соны қалай іштім? – деп тергеді өзін кенет. – Ту баста Шекер қиыла өтінген соң, сөзін жерге тастай алмай, ауыз тидім. Соңынан? Абзалы, бастамау керек еді. Жә, неге сөйттім? Шекер бірдеме десеақ лып етіп, соның тілегін орындап тастауға әзір тұрамын. Тегінде, бұл Қамқаның лебізі. Сірә, қызғанышпен айтады. Әрине, әйелдердің ежелгі іштарлығы. Әнеугүні шымшытырық түсін жорытқанда да, ол өзіне ауыр сөздер айтты. Сөйтсе де бүгін маған не көрінді? Есік алдында машинамның тұрғаны есімнен тарс шығып кетіпті. Неге? Міне, соның салдары, үйіңе бар да жат төсегіңе! Ау, цехтағы жұмыс, «Купелинаның» жағдайы не болады? Пештің тағдырын Жеңіске сеніп тапсыруға болмайды. Ол жас маман. Оның үстіне бұрынғы пешті бүлдіріп, қылкөпір үстінде тұрған. Тағы бір жарылысқа ұрынса, Сағитов қайыра оңалмайды. Біржола құлайды. Оған да қазір жанашыр көз, қамқорлық керек. Ендеше, Таубаев жолдас, қиқақты қой да, цехыңа жөнел. Міндетіңе алған соң бұл істің бейнеті де, зейнеті де – сенікі!.. – Оталғышқа кілтті сұқты да тағы кідірді. – Қайтсем екен? Ақжүрек Лаврушин әлгінде маған не деді?.. «Слушай, Таңатик! Әлгі үйдің әйелі неткен перизат! Құдай біледі дейін, Лизадан да сұлу екен. Лизаның өңі қазір тайды, бұрынғыдай емес. Мен оны бұрыннан жақсы көріп қалған соң ұмыта алмай жүрмін… Ал Шекер – жапжас. Нешеде өзі? Саған ол бір түрлі ынтызар көзбен қарайды екен. Иә, иә. Сосын біржосын мейірімді адам. Керемет биязы, үні қандай майда. Қарақат көзі жаудырап тұр, қалың жауында тас түбінде ықтап қалған киіктің лағы сияқты тұптура. Ешқандай қорғанышы жоқ, айналасына үреймен үрке қарап, бірақ жарық дүниеден қуаныш тосып отырғандай құдды. Әй, достым, сен де оған бірнеше рет сұқтана қарадың. Жә, жә. Танбайақ қой. Мен бәрін де байқап отырдым. Ал ол, тегінде, көз алмай қарауға тұратын жан! Дүниеде нақ осындай жүзі сұлу, жаны сұлу әйелдер болады, ә!?..» – деп Генка жосып бергенде, неліктен оны тоқтатпадың? Сөзақ. Мас адамның әдеттегі былшылы. «Шекер маған ынтызар көзбен қарапты?!» – деп күпір ойға жеңсік берді де, өзінөзі мысқылдай бастады. – Сөзіңе болайын… Қасында толып жүрген әйел затын көрмейтін, Лизадан өзге жанды ұрғашы деп білмейтін көрсоқыр Генка Лаврушин – кәдуілгі Ванка3 білгішсініп, маған ақыл айтпақ. Қара жамылып, қайғымен езіліп отырған байғұс келіншекке дені сау кісі осындай кінә таға ма? Дастарқан басында қарамақарсы отырған тірі пенделер бірбіріне қарамай ма екен? Бірақ байғұс келіншек неліктен бүгін қайтақайта қызара берді? Әсіресе шерменде енесі мені ошағына теліп, бас көтерер деп, арқа сүйер деп... өзіне жақындата түскен сайын. Күләш апа да қызық. Мен бір сол үйді ұмытып кететіндейақ пысықтап бақты. Сірә, Шекер соны да намыс көріп, іштей қысылған боларау? Жә, ойыңда жоқ, қиялға сыймас әлденелерді шатпақтап осы отырысың не? Әйелің бар, балаң бар. Әйелің – сұлу, балаң – сүйікті. Сенің отбасыңдағы бақытыңа көрген жұрттың бәрі қызығады, сұқтанғандар да болған. Ал Лаврушин қызықтырды екен деп, біреудің ошағына түсіп, шаңырағын шайқалту? Өзге емес, Маусымдай қимас достың әруағын қорлап? Құдай сақтасын, жер бетінде әйел көрмей өтсем де!…»

	«Ладаның» креслосында қиялға шомып қанша отыра берер ме еді, әлде ұйықтап қалар ма еді, кім білсін, егер түнгі шақырумен келген таксист дыбыстап, жол беруді сұрамаса? Таңат машинасын ағаш түбіне жылжытты да, есіктерін кілттеп, көшеге шықты.

	Аяғын ілби басып сыртқы есіктен әрең аттады. Үйі екінші қабатта. Әр тепкішекке демалып, азар келеді. Бойын түзу ұстай алатын емес. Шынында да масаң екен. Ақылесі қалпында, тек буыны былқылдап қалған. Пәтерінің алдына келген соң да есікті ашпай сәл тұрды. Амал қанша, бір мезетте үйіне кірді, бөлмелер қаңырап тұр. Қыбыр еткен жан жоқ. Бұрын ішпейжемей көңілді өсіріп, жайнап тұратын сәнді үйінің сиқы тура жұтап қалғандай: орындықтар әр жерде бейберекет сопиып; пианино, сервант, шкафтар, үстел беті кір қожалақ, шаң тұтқан; асүй тіпті лас. Қамқа мен Қайраттың кеткеніне үшақ күн. Апырай, үш күнде мынадай түрге енсе, үш айдан кейінгі сиқы қандай болады? Жасаужиһаздың сәні де әйелмен екен ғой. Дүниеге көрік беріп, көркейтіп отыратын қасиет те әйелдің алтын қолы екенау? Қолы, әлде асқан ебі? Қамқаның жалғыз өзі осынша бөлмелерді, мұнша жиһазды сүртіп, таза ұстауға қалайша үлгерген?. Ау, соған өзі ойланып көрді ме? Жоқ! Таңғы сегізде цехта болуды білді. Кешкі сегізде үйіне қайта оралса құбақұп! Ал қазір?..

	Манадан бері аяғы алға жүрмей, біресе машина ішінде, біресе баспалдақтың тепкішегі үстінде аялдап, әр адымын санап басып, кегежін тартқан себебін де енді түсінді. Үйіне кіруден қашқалақтапты: пәтерінің нақ осы суық ызбарынан, жаныңды мұздатқан ызғырық жайынан, моладай қаңырайған есіз қалпынан безген…

	Асүйге барып, газды жағып, кофе қайнатып ішті. Содан бір мезетте жатын бөлмесіне келген. Оны көргенде әлгіден бетер шошыды. Төсегі таңертеңгі умаждалған күйінде жиналмай қалыпты. Ал Қамқаның кереуеті бұзылмаған, басаяғы біркелкі қымқырылып, таптұйнақтай болып тымпиып тұр. Таңаттың соған да жыны келді: төсектің түрлітүсті гүл шегілген қытайлық атлас жамылғышын қос қолдап тартып қалып еді, додадодасы шықты; сол бетінде оны қарсы бұрышқа бірақ атты; тримо айнаның бетіне тиіп, алдында тұрған иіс май құтыларын салдыркүлдір құлатқанында жұмысы болған жоқ. Айна құлап, күлталқан боп жатса да қарар емес. Қатар тұрған қос төсектің умаждалған сыйқы енді теңесті. Еденге шашылған құтыларды быртбырт басып келіп, Қамқаның жастығын да солай жөнелтті.

	Осы қарекетіне дән риза болған паң жүзбен жанжағына ерлене қараған Таңат со бетінде Қамқаның төсегіне құлай кеткен. Сырт киімін шешкен жоқ. Туфлиін ғана сыпырып тастаған. Етпеттеген қалпы ол ұзақ жатты. Көзін тарс жұмып, қолмақол ұйықтап кетуді тілеген. Бірақ әлгіндегі ашуы жөпшеңде тарқаған жоқ. «Бәрі де құрысын – сүйген жар да, сүйікті жұмыс та, мынау даладай төрт бөлме... – деп бір уақ мұңайды. – Бәрі де соның бір түнгі рақат ұйқыма тұрмайды! Қайғысыз, қамсыз көңілмен жаның рақатқа батып, мойныңда ешқандай парыз, міндет болмай, дәлірек айтқанда, соның бәрін бір уақ ұмытып, қатып қалсаң тәтті ұйқы құшағында! Үйің жылы, көңіл тоқ, жарың қасыңда. Ерін ұшымен жарыңның ыстық демін жұтып, денеңе денесі тиіп, қанға қан, жанға жан қосылып, біріңдібірің үнсіз ұғысып жатқанға не жетсін?! Иә, иә. Құрысын бәрі де. Бұл бейнетті тастап, балашағамның соңынан кетемін. Тезірек ыстық жар құшағына жетемін!..»

	Өзінөзі жұбатқан алдамшы ойға малданып жатып ұйықтап кеткенді, әлде уақытта шошып оянды. Бір нәрсе табан астында гүрсілдеп жатқан тәрізді, «Купелина» бірдемеге ұшыраған екен деп, алқынжұлқын атып тұрған. Бір ғажабы, мұрнына ең әуелі шіріген жұмыртқаның иісі сезілді. Секем алып, жанжағына қараған. Шамды сөндірмепті. Үйдің іші самаладай жарық, бар бөлмеде шам жанып тұр. Айнала құлаққа ұрғандай тыныштық… Демек, дүмпуді түсінде естіген, әлде жүрек дүрсілі ме? Бірақ неге шошынды? Ал мынау жағымсыз иіс? Төсекке қайтадан құлай кеткісі келіп тұрса да, асүйге барды.

	Мәссаған, газ жабусыз қалыпты. Табада бірдеме қоңырсып, шағын бөлмені қара қошқыл түтінге буған. Оны өшіріп, табаның үстіне су құйып, сәл тұрып, газ шығып жатқан тағы бір кранды тапты. Жағымсыз иіс те, сірә, содан шыққан? Абиұр болғанда дер кезінде оянған. Әйтпесе? Су кранын ашып, бетін жуды да, сылқ отыра кетті: «Оянбай жата бергенімде нендей жағдаятқа ұшырар едім? – деп күйзелсін кенет. – Қамқа мен Қайрат қайтып келеді. Ал мен? Оң жақта серейіп жатырмын. Жұрт гугу: адуын Варламовпен алысып, әккі Дәулетовке қарсы шығып, ақыры келіншегімен де жанжалдасып біржола күйреген соң – газға уланып мерт болған; мықты деп жүрген азаматымыздың демі солай таусылған; мықтылығы әншейін екен! Шамашарқын білмесе неменеге алысқан?..»

	«Жоқ, жолдастар! – деп жұбатты Таңат өзін шошытқан опасыз ойдан тезірек арылғысы келіп, – Бұларың бекер! Газға уланып өле қалсам – өзгеден де бұрын өзіме жасаған опасыздық болар еді. Өзіме және үйішіме! Маған азамат деп сенген цех ұжымына, барша жолдастарыма! Бәрінен де бұрын ізбасар ұрпағым – Қайратқа!..»

	Асүйдің терезесін айқара ашты да, ұлының бөлмесіне барды. Қайрат бөлмесін өзінше жинап, кітапқағаздарын, дүниемүліктерін реттеп кетіпті. Көркем әдебиет кітаптары – шкафта, аспапсаймандары – үстел тартпасында, шашылып жатқан бір нәрсе жоқ. Бұлай деп ойламаған, ұлының ұқыптылығын көріп, соған тіпті сүйсініп қалды. «Жарайсың, Қайратжан! Тірі болса бұл немеден жақсы инженер шығады! Техникамен әуестенеді. Міне, қаншама аспаптар жинап алған. Техникалық журналдарды, оқулықтарды сұрыптауы оңды! – деп шалықтап тұрды да, басын шайқады. – Осының бірін мен неге білмеймін? Қайраттың нендей өнерге әуестеніп, қандай маман болуға әзірленіп жүргенін ертерек байқасам ғой – екеуіміздің арамыздағы салқындық, соңғы күндердегі түсінбестік болмас та еді? Әттең?!..»

	Ұйқыдан серги бастады.

	Жатын бөлмесіне келіп, еденде шашылып жатқан нәрселерді жинады. Басқа бөлмелердің жарығын сөндірді, асүйдің терезесін жапты. Тағы не істесем деген кісіше әрліберлі жүріп, ақыры Қайраттың бөлмесіне қайта оралды. Кітап сөрелерін ақтарып, бірнеше дәптер суырып алды. Парақтап қараса пән сабақтарын жазған дәптерлер. Геометрия мен математиканың есеп жаттығулары. Кенет қалың дәптердің ортасынан екіүш көтерме бет сусып түсті. Жыпырлаған жазу. Бастапқыда әдеби бір шығарманың көшірмесі деп ойлаған. Көз жүгірте қарап, таң қалды. Әр жерін шолып оқи бастады.

	«Біздің үйге кінәрат кіргелі қашан. Менің үлкендерім өзара сөйлеспейтін болды, – деп жазыпты. Қайраттың қолтаңбасы. Оқымай жауып тастауға қимады, жазбаның бастапқы жолдары жүрегіне инедей қадалды. – Олар, сірә, әлденеге келіспей жүр. Менен оны жасырады. Ал мен бәрібір білемін…

	Мектептегі қазіргі жағдайымның оңып тұрғаны шамалы. Бір себептен тезірек кетіп қалғаным да жақсы болар еді. Секеша итпен бір класта бірге отырғаннан ауыр жаза жоқ бүгінде мен үшін…»

	Қайраттың күнделік жазатынын білмейтін. Осы күнгі жастар мұндай мезі ермекке әуес емес, бұлардың құмары – джинсі шалбар мен дискотека, магнитофон деп ойлайтын. Мына жазулар – сол түйсігін теріске шығаратын айғақ. Сірә, бұл – күнделік дәптердің үзік беті? Ал қысқа үзіктен қаншама жайтті ұқты, бала болса да қаншама байқағыштық аңғартқан. Баланың нәзік жанын елемеу, жүрегін жаралау, пәк түйсігіне қаяу салу – бізге тегінде түк емес, атаанаға кешірілмес күнә!..

	Баласының жан сырына сәлпәл жанасуы Таңаттың ұйқысын біржола ашып, онсыз да алаң көңілін бұрынғыдан бетер құлазыта түскенді. Төсекке қайтадан жатуға ойы болғанымен дәл бүгін рақаттанып ұйықтай алмасын ұқты. Бөлмедегі әрбір зат, анау жалтыраған шарайна, Қамқаның көйлектері тұратын үлкен шифоньер, мынау жезбен шептелген сән тумбочка, мөлиген сүттей ақ қабырғаларға шекті осы үйде әлдекімнің жетіспейтінін айқайлап тұрғандай.

	Ақыры ол цехқа барып қайтуға көңілі ауып, сыртқа шықты. Манағыдай емес, түн ызбары қатайған, бетке соғып тұр, машинаның іші де суып қалыпты. Таң жақын, тау үсті, күншығыс бөктер алагеуім тартып, ағара бастаған. Көшелер де бұлыңғыр, түнгі жарығын әзірше сөндірмеген, өз үйіндей құлазып тұр. Қыбыр еткен бір жан жоқ. Түн көрпесін айқара түріп, жарығымен жер жалап, жосып келе жатқан бір машина көрінсейші. Таңат бұған да қоңылтақсып, жүдеп қалды.

	Сәлден соң ол зауыт қақпасының алдына келіп тоқтады да, дыбыс берді. Біршама күттіріп кішкене есіктен күзетшінің басы қылтиды.

	– Кеш жарық, Сема ағай!

	– Кеш емес, таң қазір. Келіншегің үйден қуып шықты ма, жар төсегінен таң атпай не үшін бездің? – Зерігіп отырған күзетші өзімен тілдесетін кісі табылғаныма қуанғандай Таңатқа тиісе келді. – Түнгі жұмысқа ауысқансыңдар ма, ылғи өстіп жосисыңдар да жүресіңдер түге!? Әлгінде тағы біреуіңді өткіздім. Енді сен…

	– Жарар, Сема ағай, қақпаңды аш.

	– Қатындарың да ақымақ сендерге күйеуге шыққан.

	– Рақмет, Семен Архипыч!

	– Не үшін, қақпаны ашып, мезгілсіз уақытта енгізгенім үшін бе?

	– Жоқ, келіндеріңнің сыбағасын мықтап бергенің үшін.

	– Ақталғаныңа болайын, бар, бар, жөнел!

	Тағы да бір мәрте «зың» дегізіп, күрең «Лада» жөнеле берді.





Үшінші тарау





І




	«Купелинаның» қайтадан жүргеніне екінші апта. Әзірге ешқандай сыр берген жоқ. Бір мезет қалыпты режімнен шыққан емес. Құдды ешбір жарылысқа түспеген тәрізді. Сол үшін ешқандай айқайшу шығып, дүйім жұртты дүрліктірген айтыс та болмаған. Бәрбәрін таңғалдырып, опоңай жүріп кетті. Осы сергелдең басталғаннан бері купеляция бөлімшесінде тау боп үйіліп қалған күмісті көбікті ілездеақ ойсыратып тастады. Цех адамдары, әрине, бұған шексіз қуанған. Қайсысынан сұрасаң да:

	«Тамаша, тек көз тимесін!..» – деседі.

	Таңатты, тегінде, осы жайт көбірек алаңдатқанды: пештің әуресіз жүріп кеткені – оған біртүрлі жұмбақ құбылыс сияқтанған; ең шатағы – «Купелинада» істейтін жұмыскердің сақтықты ұмытуы; цехқа әнеугүні сескеніп кірген қатерлі күндерді өздері емес, басқа біреулер басынан кешкендей. Қондырғының өнімді істеп, бағалы металл жоспарын үстемелей беріп тұрғанына мәз. Бұл қуаныш қаншаға созылады? Бірер апта, әлде бірер айға? Әлде соңғы сынақ көрсеткендей табандатқан біржарым жылға? Онда өзі мықтап қателескен: әнеугүнгі жарылыс кездейсоқ жағдаяттан туған; түнгі ауысым адамдары шынында да режімді бұзып, әлденені бүлдіріп алған. Мерт боған Маусым Асқарбаев мұны айта алмайды, ауруханада жатқан Григорий Гусевтің, сірә, соны жария қылуға құлқы жоқ. Өйткені ай сайынғы тұрақты нәпақасынан қағылады. Ал бұл – бақандай төрт жүз сом! Енді міне, «Купелина» бұрынғыша гүрілдеп түр! Геннадий екеуінің көпшілікпен тайталасы бекерге шықты. Сірә, қателескендерін мойындау керек. Өзіңді, жолдастарыңды бұйырып тұрған мәртебелі марапаттан қағу әбестік болды…

	«Жоқ, менің бұған әлі де шүбәм көп, – деп ойлайды Таубаев гуілдеп тұрған электротермия қондырғысын әрліберлі айналып, тынысын тыңдап, аспаптар тілін жалықпай бақылап, ертелікеш сарылған күндерде. – Тап бүгін бұл шіркін тамаша істеп тұрғанымен, оның сыры – сіздерден гөрі, қымбатты жолдастар, маған көбірек мәлім… Иә, иә. «Купелинаға» менің бергенім көп, одан алашағым да аз емес. Бүгінде пеш оңай жүріп кетсе – сіздер мұны ғалымдардың ой еңбегінің нәтижесі, оны салушылардың тиянақты жұмысының жемісі деп қана білмеңіздер. Ыңғайсыздау болса да айтайын: ең алдымен менің еңбегім – жұмысқа табандылығым мен қарауымдағы мамандардан талап ете білгендігімнің нәтижесі; одан соң пешті салуға қатысқан зауыт мамандарының шеберлігі. Пеш тамаша жүріп тұр! Реторталарда айлап қорытатын күмісті қалдықты бірақ аптада жіліктеп айырып береді. Әрі қаншалықты таза айырады: қалдықтағы күмістің тоқсан бес пайызы сарқыншақ қорғасынға шығады екен, ал мырыш атаулы тозаң түрінде дара бөлінеді. Одан қаншама алтын, күміс, платина алуға болады!? Нақ осындай өнімді де әскез қондырғыны бүкіл Одақтан, тіпті дүние жүзінен іздеп көр: сірә да таппайсың! Мәселе тек осынау ғажайып пешті бүлдірмей пайдалана білуде…»

	Бұрынғы қорытуда бағалы металдардың үштен екісі ғана алынып, қалғаны технологияның ту басына қайтарылатын. Ал «Купелинада»? Жүз бөліктің бесеуі ғана! Осының өзіақ купеляция процесіне төңкеріс енгізген жаңалық емес пе? Рас, біржола игерілді деуге әлі ертерек. Металды айыру технологиясы жетілгені хақ, бірақ қауіпқатері мол процесс деген дақпырты дүйім елге мәшһүр болды. Шынында да титтей көз жазсаң – апатқа душар болуың кәдік. Әмбе сол бұғынып жатып, қапыда соғады. Әлбетте ғылымитехникалық төңкеріс заманында мұндай олқылықтар таң нәрсе емес. Жарылысдүмпулер ғарышта да болып тұрады. Алдағы өмірде де болады. Адамзат қоғамы қаншама ғасыр, дәуірлер өмір сүрсе – сірә, соншама кездейсоқ бүлініс, ойда жоқ дүмпулерге ұшырауы сөзсіз. Өйткені «Сүрінбейтін тұяқ, жаңылмайын жақ жоқ». Ал өмір – алға қозғалыс, мәңгілік көшу!…

	Цехында болған төтенше оқиғаға Таңат Таубаев енжар көңілмен қарап, өзінөзі жұбатқан бейтарап пәлсафаға ерік берсе – ешқандай қиналмас еді. Омырауына лауреаттың жалтыр значогін тағып, зауыттағы маңдай алды инженер атанып, бәлкім, үйінде де ешбір жанжал болмай, тыптыныш өмір сүрер ме еді, кім білсін? Бірақ жаратылыс оған мұндай салиқа қылықты, тыныш жүру мінезін қимапты, амал не….

	Жұмыстан бүгін ертерек қайтқанды, үйінде жатыр. Газ плитаның үстінде тұсақ қойдың сан еті бүлкбүлк қайнауда. Жолшыбай базарға соғып, келеақ қазанға тоғытқан. Тұзын, сарымсағын, лавр жапырағын мөлшерлеп салды, алғашқы қайнауын аңдып отырып, дер кезінде көбігін алды. Газды басыңқырап қойып, үлкен бөлмеге келді де диванға қисайды. Бұрын ол асүй жаққа жоламайтын: алдына келгенді ішетін; үйде тамақ бар ма, жоқ па – ойлаған шаруасы емес; солар қайдан келіп жатыр – онда да жұмысы болмайтын. Көбіне бұларға дәмді етті, әсіресе қолдан сойылған мал етін, ассудың өзге керекжарағын Маусым тауып беретін. Оның қырдағы елмен байланысы арылмаған, жергілікті ет комбинатында да таныстары көпті. Тегінде, марқұм үй шаруасына пысық, кісімен оңай жақындасатын қағылез жігіт еді. Дүкенде ештеңе жоқ кезінде де ол, қайдан болсын, бір қойды тұтастай сүйреп келіп, екі үйге қақ бөлетін де: «Қамқатай, сал мынаны қазанға! Мен болмасам, мақтаулы байың сені аштан қатырады…» – деп ырсиып тұратын.

	Қасында қазір солардың бірі жоқ. Асхананың ащылытұщылы көжесі ертелікеш ішуден жалықтырған соң, бүгін өзінше бір тірлік жасамақ болған: пештің тынысы түзеліп, цехтың өзге де қауырт шаруаларын тындырып, көңілі жайланды; содан ба, тәбеті бүгін дәмді асқа ауған; етті мол асып, өзінше бір тоймаққа ниеттенген. Бірақ сол жуық маңда пісер емес. Тұсақ емес, кәрі қойдың етіне жолықты ма, әлде бірден қатты қайнатып алды – бірнеше мәрте сорпадан суырып кесіп те көрді, тісі батпайды. Ал аш өзегі ас сұрағалы қашан!..

	Зерігіп отырып теледидарды қосып еді, мәз ештеңе кезіктірген жоқ. Диванға қисайып жатып газет ақтарды. Одан да ермек таппады. Енді не істеу керек?

	Бір бөлмеден бір бөлмеге қыдырып жүрді де қойды. Уақыт тоқтап қалғандай.

	Сыртқы есіктің қоңырауы зың етті кенет. Шахмат тақтасында сайысуды тілеген көршілердің бірі ме деп есікке қуана ұмтылған. Геннадий Лаврушин екен, досының келгеніне Таңат ерекше мәз болды. Танауы сезгішақ сабаздың – былқытып ет асқан күні келуін айтсаңшы!..

	Ғалым досы бұрынғыша мейманханада тұратын. Бес күндік іссапардың санаулы қаражатын ол келген кездеақ түгескен, содан бері өзінің қамқорлығында. Лаврушиннің зауытта болу мерзімін ұзарту туралы институтқа хабар әнеугүні жолданған. Әзірше жауап жоқ. Уақыты ұзартылды ма, әлде соған себепсіз кешігу жазылып жатыр ма? Бұл хақында Геннадий Сергеевич ойланған емес. Институт басшыларына телефон соғу, өзіне қаражат сұрау? Жоқ, ондай тіршілік күйтіне көңіл аудару – ғалымметаллургтің рәсімінде болмаған нәрсе. Талай мәрте сол үшін таяқ жеген, бастықтарынан реніш те естіген, қосымша сыйлықтан қағылған, ендігәрі қайталамауға уәде берген. Бірақ ілешала бәрін де ұмытып кететін. Бұл жолы да сөйтті. Бар ермегі – купеляция бөлімшесінен шықпау. Досының сырын білетін Таңат оған келген беттеақ металлургтердің арнаулы ас талонын беріп қойған: сол бойынша оған күн сайын сүт, май, бір мезгіл ыстық тамақ тегін беріледі. Ауыр өндірісте баяғыдан қалыптасқан тәртіп солай. Негізінен бұл жұмысшыларға арналған тамақ. Бір тәуірі, ғалым басымен қатардағы қорғасыншыларға тиесілі қазанға түсіп жүргені Геннадий Сергеевичтің кәперіне кірмейді.

	Бірақ бір мезгілгі тамақпен қалайша жарау жүрсін? Қалтасы тақа қағылған күні өзіне келіп: «Тағы да жұрдай болдым…», – деп ағынан жарылады. Жұрт құсап кесулі күн тағайындап, кесікті соманы қарызға сұрауды да білмейді. Қалтаңда не бар – соған риза. Кейде бес сом, кейде он сом алады. Үш сом берсең де аз демейді…

	Екеуі бүгін де түскі асқа бірге барған. Астан соң Геннадий әлденеге қуланған шыраймен өзін тоқтатып: «Басеке, тағы да қарыз сұраймын, молырақ», – деген. Таңат оны Лизамен кездесуге барар деп ойлаған, өзінше сәттілік тілеп, сұрағанын молайтып берген. Қазір өзі әлденеге көңілді оралған. Жолы болған жігіттей жайраң қағып тұр. Тілі де бұрынғыдан гөрі ұзара түскен тәрізді:

	– Кеш жарық, басеке.

	– Ешкің арық. Жоғары шық! Аяқкиіміңді шешпесең де болады, – деп Таңат шаңға көміліп жатқан лас еденді қымсына нұсқады.

	– Отырсың баяғы түн күзетіп?

	– Түнді ғана емес, мына қақсауық телефонды да, – Тілдесуге кісі табылғанына қуанған үй иесі ақжарқын шырай білдірді. – Ешқайда шыға алмай құсада отырмын. Шыға қалсам, біреуміреу іздеп жатқандай мазам кетеді…

	– Түсінікті, батыр. Тағы нендей хабарың бар?

	– Әзірше тыныштық.

	– Ал мен саған сыйлық әкелдім. Анаумынау емес – КВК. Ең жоғарғы, ең сапалы, генерал дәрежесіндегі коньяк, міне! – деп Лаврушин газетке оралған шөлмекті қойнынан суырды. – Тіске басатын ештеңе үйіңнен табыла ма? – Іле танауын тартып, қарқылдай күлді. – Жарайсың, Таңатик, дәмдің астың иісі шығады. Өзің ұрлық жасап отырғаннан саумысың? Сенің ондайың да ертеректе болатын. Келіншек күтіп отырсаң, кетейін…

	– Жожоқ, жоғары шық.

	Төрге шыққан соң да, Лаврушин тыныш отыра алмады.

	– Сен неге менен «Бұл неғылған батпан құйрық, кереге басында жатқан құйрық?» деп сұрамайсың? Өзіңнен бағана қарыз алып, ал кешінде КВК сыйлауың қалай десейші.

	– Сірә, бір жерден сәлемдеме алған боларсың?

	– Шатасуыңа! Бір жерің – институт па? Маған олар жұмыстан қуылғаным жайында бұйрық жолдамаса, өзгедей жақсылық жасай қоймас. Әнгүдік Лаврушин оларға тек қана бөгет.

	– Ендеше түсінбедім сыйлығыңды.

	– Картадан ұттым. Ұқтың ба, сайтанның сапалағы? Мейманханада біздің қыдырмашылар көп. Неше күннен бері солардың ызасы өтіп жүр еді; карта ойнайық деп отыра қалады да, қалтамды қағып алатын… Ал бүгін өзіңнен алған қос сарқұлақты ортаға қойдым да, «Жігіттер, мынау соңы» – дедім… Қысқасы, сарқұлақтарың міне, сол қалпы. Міне коньягың! Міне, одан асқаны…

	– Ау, сонда сендер немене ойнайсыңдар? Ұпай жинар жиырма бір ме? – Таңат досына таңдана қараған. Мынасы жаңа өнер, құмар ойындарға бұрын әуестігі жоқты.

	– Қаратаяқтардың ежелгі машығы.

	– Преферанс па? Жетіскен екенсің.

	– Бекерге тиіспе, – деді Геннадий боларболмас жымиып, – Қай заманнан бері бұл – еріккендердің ермегі. Сонсоң жұмыстан зеріккендердің. Иә, тағы мен сияқты сүрбойдақтардың… Ал сендердің мейманханаларың шартараптан жиналған келімсектер – бәріне мол аргон мен мырыш ұнтағы, тағы нелер керек. Варламов болса, кәрі найсап, берем деп те айтпайды, жарылқап та жібермейді… Бұлар да бетінен түгі шыққан найсаптар, қонақүйден орын сұрап алып, уақытты картамен ұзатып, апталап күтуден жалықпайды. Обалы не, күшті картшылар! Ең бастысы, қалталары қалың.

	– Ау, олар – зеріккендер болса, сенің жұмысың бар ғой?

	– Мәукеннің қарамағына көшкеннен бері мен де болмашыны таудай етіп, түкке тұрмайтынды мәнді ғылып көрсетуге үйренгенмін. Сонсоң да зерігушілердің тобына қосыламын. Саспа, достым. Осылай жалғыз тұрсаң, сен де бұған үйренесің, «Бір қол жетпей отыр, Генка, тез жет!» деп әліақ маған дікілдейтін боласың. Оны мына тірлігіңнен байқап тұрмын, сол кезде сөйлесеміз, – деп түйреді Лаврушин.

	– Тапқан екенсің ақымақты. Сіңбіруге қол тимей жанталасып жүріп, маған енді преферанс ойнау қалыпты…

	– Таңатик, дәл кәзір бізде уақыт көп.

	– Қысқасы былай, – деп үй иесі өктем сөйледі. – Мейманханамен есеп айырып, менің қасыма шығасың. Сонсоң көреміз кімнің карта, кімнің қалыңдық ойнайтынын…

	– О, тоқта, достым, Қамқаның Алматыға кеткенін естіп едім.

	Бірақ мен ойлағам, уақытша, жолаушылап кеткен шығар деп…

	– Генка, тамақ ішсек қайтеді?!

	Екеуі асүйге ауысып, үстел басына жайғасты. Ыстық ет қол тигізбейді, Таңат бір басын шанышқымен басып алып, тақтай үстіне салып қойып, жапырақтай бастады. Генка сарымсақ турауға шебер екен. Жұдырықтай пиязды екіге жарып алды да, күлдей ғып әпсәтте жонып шықты. Аузын бірақ бір сәт жаппады.

	– Кел деген сөзің көңілге қонады, әрине. Қонақүйде кісі көп, өмірі басылмайтын дырду. Ал сенде қаңырап тұрған төрт бөлме. Маған соның бір бұрышы да жарап тұр. Сен де жалғыз, мен де жалғыз… Саған, сірә, қиындау, өйткені сен бұған дейін оңаша тұруға үйренбеген адамсың. Ал мен?.. Бойдақ өмірге әлдеқашан көндіккен кісімін. Маған бұл түк емес. Зеріксем, түні бойы есеп шығарамын, әйтпесе шахматтың жаңа этюдін шешуге кірісемін…

	– Этюдті қайтесің, әуелі мені ұтып ал, – деп күлді Таңат.

	– Бірденақ бір фигураны сыйлаймын. Тілесең – ферзініақ ал! – Лаврушин де есе жіберер емес, шүленси қалды.

	– Мырзасын! Сен мені институттағы Таубаев көресің ғой кім көрінгенге ұпай сыйлайтын. Мен қазір спорт мастерлерімен де шайқасудан тайынбаймын…

	Етті турап болып, тұздығын құйған соң екеуі бірер мәрте қомағайлана қарбытып алды. Содан соң ғана Геннадий асүйдегі ыдыс шкафтың үстіңгі сөресіндегі бүйірі шығыңқы бокалдарға қолын созған. Таңат досына ере түрегеліп:

	– Мұндай қымбат дүниені дәмін алып, азаздан ішу керек, – деп сылтау айтты.

	– Әй, сен тіпті қу болып кетіпсің, – Геннадий күліп, қолын соқты. – Сірә, сақтанып отырсың. Онда әлгі шүрегейлеріңді әкел, ең құрығанда ауыз тиелік.

	Әлгіндегі шұңғыл бокалдарға қарағанда, балапан дерлік шағын рюмкелерге коньяк құйылған соң:

	– Ал сөйле, тек қысқа, – деді Таңат.

	– Тыныштық үшін! Әлемдегі, жер бетіндегі, үйіңдегі және сенің цехыңдағы мәңгі тыныштық үшін!..

	– Дұрыс, өте жақсы айттың.

	Ілеақ асқа бас қойған. Әсіресе Таңат араны ашыла жеп отыр. Сөзге зауқы болмады. Алдындағы үйеме табақ астан өзгеде жұмысы жоқ кісідейақ қауырт кіріскен. Үйге кісі келгенде ас үлкен бөлмеде берілуші еді. Ет табақпен жарыса салат, көкіністер қойылып, үстелде жыпырлаған тарелка, сауыттардан шынтақ тірер орын қалмай, иін тіресіп тұратын. Ал қазір? Алдарында бір табақ еттен өзге ештеңе жоқ. Иә, сонсоң тілінген қара нан. Соның өзіақ өздері ұмыта бастаған студент шақтың орта құрсақ тұрмысын, бірақ соншама ыстық та қадірлі дәуренді еске салғандай; анау үлкен бөлмеге жасалатын дастарқан шат та салтанатты өмірді паш етсе, мынау – кешегі жарты сықпаны бөліп жескен қимас достық, бірбіріне таза ниет, бүркеусіз ықыласпен қосылатын бақытты кезеңді көз алдарына елестетеді.

	Генка екіүш мәрте қарбытқан соң шұбыртпа сөзіне қайта кірісті.

	– Сезіп жүрмін, сенің жайың қазір мәз емес. Қамқа да қызық, осындай кезде кетіп қалғанын да жақтамаймын…

	– Гена, тамақ же!

	– Бас инженер сені әуелден жек көреді, ал әнеугүнгі әрекетіміз аса дұрыс болмады. Соны бекерақ жасадық. Бас инженерді тоспай... Аса сүйкімді шаруа емес… Варламов та сені қостай қоймас деймін, сендер оны мықты деп бекерге мақтайсыңдар. Қайдағы мықты, техникалық кеңесте менің бірауыз сөзімді көтере алмай, мұрттай ұшты.

	– Мұның жала, Гена. Николай Исаевич жыл сайын осы мезгілде ауруханаға тексерілуге жатады, жасы келіп қалған кісі. Жарылқасын біліп айтса жуықта оны зейнетке аттандырамыз. Николай Исаевичтің басқалардан бір артықшылығы – адамды жұмысына қарап бағалайтындығы. Сондықтан мен оның біржола кететіндігіне қуанудың орнына ренжитін кісімін, – деді Таңат, – Сол себепті шалды бекерге күйдірме!..

	– Халің онда қиындады, – деп Лаврушин шанышқысын үстелге қойып, саусағын бүгіп, дәлел санады. – Сол мықтының орны тегінде көпке дейін үңірейіп бос тұрады бұл – өмір заңы. Ал Дәулетов директор болып жарытпайды, тым ұсақ тірліктің пендесі. Демек, Дронов болады. Жалтақ қана емес, танауының астындағыны көрмейтін бейшара… Директор болатын сендерде бірақ адам бар – партком хатшысы. Иә, Ахмет Ақтаев. Бірақ сол жігітің де тым ысқаяқ сияқты, әліптің артын бағатын мінезді бұлар, апырау, шешесінің құрсағында жатып үйрене ме?

	Бұл сөзге Таңат ішексілесі қатып күлді де:

	– Сені де өстіп, түгіңді қоймай, мүшелеп сынапсыбайтын бір сыншы табылса, шіркін? Рақатқа батып, шексіз ләззат алар едім…

	– Мені қойшы, мен кішкентай адаммын. Менің дертім – біреу ғана, – деп күрсінді Лаврушин, – Ол – Лиза!.. Біраздан бері тілдесуден қалдық. «Асықтырма, Генка, – деді, – Өзім айтамын, өзім шақырғанша үйіме жолама!» деп аяғымды тұсап қойды. Қашанға төзуге болады, міне, неше күн болды бір көруге зар болып жүрмін. Сені де, дос дейді, тым болмаса бірауыз сөз айтуға жарамадың.

	– Олай десең, кеттік. Қазірақ барайық та екеулеп ортаға алайық.

	– Жоқ, бүгін болмайды. Сен оған менсіз бар, оңаша сөйлес… Таңат рюмкесін көтерді.

	– Тағы не айтасың? Ақылың бүгін көптігі сонша, басыңа сыймай тұрғанға ұқсайды, тыңдаушың барда сөйлеп бақ, әйтпесе ауырып қаларсың. Ал, қане, ішесің бе?

	Геннадий досына жаңа көргендей сыңай қарады да:

	– Бұл пеші құрығыр екеумізді бір жіппен байлап, әбден діңкелетіп отыр: сәтті аяқтап шықсақ – батырмыз, бізден асқан ақылды кісі жоқ; ал қайта құлаттық па?..

	Сол сәтте телефон безілдеп қоя берді. Таңат селк етіп, іле атып тұрған. Лаврушин қарқылдап күліп:

	– Әне, жүгір. Дәуде болса – Қамқа, – деп тақымдады.

	– Әлде сені іздеген Лиза? Телефонға екеуі қатар барды.

	– Ой, кім болса да алсаңшы!

	– Жоқ, сен ал!

	Таңат әлденеден сескенгендей трубкаға бажырая қарап, қалт тұрып қалды. Аппарат болса безілдеп дамыл табар емес.

	Трубканы көтергенненақ Таңаттың жүзі қуқыл тартып, өзгеріп сала берді. Купеляция бөлімшесінің бригадирі Әлім Дулатов екен, амандасқан да жоқ, бірденақ абыржыған үнмен электротермия пешінің ауысым инженері жазып қалдырған нұсқау бойынша, қысқа мерзімді жөндеуге тоқтатылғанын, пеш төбесіне қатқан мырыш тілдерін түсіріп жатқанда, оның екі мәрте жүремелете солқ еткенін асыға хабарлады.

	– Сырық енгізген көзді дереу жабыңдар – деді Таңат.

	– Жаптық, екінші рет сол кезде солқ етті.

	– Қысым қанша?

	– Жүз алпыс маңында.

	– Маңы деген не сөз, дәлірек айтыңыз.

	– Қалайша дәл айтамын, егер көрсеткіштің тілі жүз алпыстың үстінде билеп тұрса…

	Лаврушин алғашқыда жайбарақат тыңдаған, сірә, шыдамады білем, жатын бөлмеге кіріп, қосалқы телефонның трубкасын көтерді.

	– Қысқасы, былай істеңіз, – деді цех бастығы дірілдеген үнін байқатпауға тырысып, сөзін үзе сөйлеп, – пешті дереу тоқтан айырыңдар, иә мүлдем алып тастау керек. Адамдарың түгел цехтан шықсын, ал өзіңіз, естисіз бе, өзіңіз аспаптар қасында болыңыз. Ұқтыңыз ба, мен барғанша аспаптан көз алмай қарап тұрыңыз.

	– Тоқта, тоқтай тұрыңыз, – деп сөзге араласты Лаврушин кенет, – пешті токтан айыруға болмайды. Мырыш тілдері байлана берсін, ең бастысы процесті тоқтаусыз жүргізу…

	– Бұл кім өзі қосарлана жарлық беріп тұрған?

	– Мен, Лаврушин. Тек абыржымай айтқанды бұлжытпай орындаңыз.

	– Таңат Смағұлович, кімді тыңдаймын?

	– Кім бастығың болса, соны! – деп трубканы Таңат тарс еткізіп бірақ жапты. Сонсоң Ларушинге қарап, – сені жын соққан ба, мас боларсың, сірә. Онсыз да солқылдап тұрған пешке көбік бер дегенің не сөз!..

	– Не естісең – сол. Пеш қайта солқылдамасын десең – айтқанымды істе…

	– Нұсқауды мен комиссия қалдырған актіге сүйеніп бердім…

	– Ол актіге мен әлі қол қойғам жоқ, келіспейтін тармақтарым болған.

	– Сенімен дауласып тұруға уақыт жоқ, – деп Таңат дереу диспетчерге телефон соқты. Оның машина жіберемін деген нақтылы жауабын естіген соң, жатын бөлмеге кіріп кеткен. Киімін ауыстырып қайта шықса, қонағы жайбарақат қалпы асүйде отыр. Сорпа құйып алған. Әлгінде шұқылап жеген етті де уысын толтыра асап жатыр.

	– Гена, саған не болған? Киінсеңші тезірек!

	– Тәбетім жаңа ашылды. Өзің де отыр, пеш жуық маңда гүрсілдемейді, – деді Лаврушин жайбарақат қана, – Гүрсілдесе де клапан қорғайды…

	– Гена, тез киін деймін, цехқа жету керек. Машина келе жатыр.

	– Өзіңақ бар. Маған онда істейтін ешқандай жұмыс жоқ.

	– Түк түсінсем бұйырмасын…

	– Түсінетін түгі де жоқ. Сен мені бәрібір тыңдамайсың. Өзіңше білгеніңді істейсің.

	– Өкпелеп қалған екенсің ғой. Түсінікті.

	– Комиссиядан жырылып, Өскенде қалғанда, мен ойлағам: екеуміз міндет пен жауапкершілікті тең бөлісеміз деп… Пештің сынағын да ақылдасып отырып, бірге жүргізуге келіскеміз. Жаңа сен не істедің? Бәрбәрін өзің шештің. Варламовтың одағай өнегесін түптүгел қабылдапсың. Кішкентай диктатор! Қысқасы, мен ешқайда бармаймын!..

	– Құдайау, бүлінген ештеңе жоқ қой. Бар болғаны – «Купелинаны» тоқтат дедім.

	– Міне, міне, осы бұйрығың менің жаныма тиген. Түзеткім келіп сөзге араласып едім, бастық екеніңді көлденең тарттың. Дұрыс, дауым жоқ оған. Пештің қожайыны – сен, мені саған кіріптар етіп қойған – Варламовтың терісқағыс бұйрығы. Ау, екеуміз ана жолы дүйім жұртқа не үшін қарсы шықтық? Техкеңесте қызыл кеңірдек болған таласта не себепті бірауызды болдық?..

	«Купелинаның» солқылдамайтын режімін табу үшін. Солай емес пе? Ал қазір не естіп отырмын? Пеш бұрқ етіп еді, сен: «Ойбай, тоқтат!» деп баж еттің. Тоқтап тұрған пештен мен не іздеймін? Суық қондырғыларды мен Алматыдан да табамын. Маған бір нәрсені болжау үшін, «Купелинаның» металл беріп қана емес, мезгілмезгіл гүрсілдегені де керек. Ұқтың ба? Қысқасы, мәнсіз дауды доғаралық. Ертең институтқа қайтамын. Сенің кереғар жарлығыңды тек қана орындаушы болуға менің титтей де құлқым жоқ, ғапу ет, достым…

	Таңат та ойланды. Әсіресе ғалым досының мынадай қысылтаяң сәтте қылп етпей, сабырлық сақтап, жайбарақат қылық танытқаны өзгеше әсер еткенді. Мынасы – ештеңе естімеген, қауіпқатер жайлы білмейтін бейхабар кісінің әлпеті. Әмбе бұл мінез күйгелек Лаврушиннен шығып отыр. Демек, оның осыншама сабырлы қылығында өзіне беймәлім сыр бар. Кетем дегені әншейін сөз. Мұның ашуы мықтағанда бірақ кеш, ертеңақ өзі іздеп келеді.

	– Жарайды, Генка, жеңдің мені. Мойындаймын қатемді.

	– Ә, солай ма?! – деп күп ете түсті аңғал Лаврушин. – Бірақ бастықтардың қулығын білемін: бүгін жығыла кетіп, ертең сол уәделерінен қолмақол айнып шыға келу – сендерге түк емес.

	– Қой енді, Генка, тұр орныңнан.

	– Олай десең, басеке, мәселенің басын қазірден ашып алайық: менің айтқанымды бұлжытпай орындайсың, бастықпын деп тізеге салмайсың.

	Мұндай қатаң шартқа Таубаевтың келіскісі келмеді.

	– Пешті құлатып қойсаң да үндемеуге тиіспін бе?

	– Құлатпауға тырысамын.

	Терезе алдынан машинаның гудок берген дабысы естілді.

	– Қане, кеттік!

	– Машинамен мені қорқытпа, күте тұрады…

	– Туу, сенде иман жоқ екен, Турасын айтшы, тағы қандай шартың бар? Тек созба, тез! – деп қинала айқайлады иесі қонағын иығынан жұқылап.

	– Көп емес, бірақ шарт, біреуақ, достым. Бүгін маған пештің тынысын тыңдап, тағы бір мәрте солқ еткенін өз құлағыммен естуге мүмкіндік бересің. Бар болғаны бірақ рет. Осыған келіссең ғана шығамын үйден…

	– Жарайды, келістім. Пешке қосылып өзің күрсінсең де титтей қарсылық етпеймін!..

	Екеуі цехқа жеткенде түнгі ауысым келетін уақыт тақап қалған мезгілді. Қақпа алдында кісі көп екен. Кешкі, түнгі ауысымның адамдары түгелдей дерлік, хабар алған Сағитов та жастар жатағынан келіп қалыпты.

	– Қазір кіруге болмайды, – деді қастарына келген Жеңіс. – Құттықтаймын, Геннадий Сергеевич! Жаңа клапан бұл жолы жаңылған жоқ, есебіңіз дәл екен, қатырып істепсіз!..

	– Немене, клапан бұрқ етті ме, – ғалым басын изеді, – оның міндеті – сол, қысымды жедел босату…

	Таңат басын шайқады. Лаврушин болса Сағитовке жақындай түсіп, құлағын түрді.

	– Қысым су бағанасымен екі жүзге жетісімен жарылыс клапаны атылыпты. Ана жолы ғой, солай істесе – ешқандай жарылыс болмас еді, әттең, не керек?!.. Ал қазір кіріп болмайды, цех іші – көкпеңбек түтін. Желдеткіштер қосулы тұр, тазартып болсын. Сәлпәл күтіңіздер…

	– Кісілерің аман ғой?

	– Тырнағына күйе жұққан бір жан жоқ. Тек бригадирдің жүрегі дүңкілдеп алып ұшқан соң медпунктке жібердік. Сірә, қорқып қалса керек.

	– Қысымның екі жүзге жеткені бекер болар, – деді Лаврушин.

	– Өзім көргем жоқ, бригадирдің сөзі.

	– Пеш ішіндегі газ құрамынан үлгі алған кісі бар ма?

	– Ондай анализ бізде жасалмайды.

	– Газ жүретін көмейдегі құрам да тексерілмей ме?

	– Жоқ. Біз тегінде пештен шығатын газдардың қызуын ғана өлшейміз.

	– Бұларыңды, бауырым, түсінбедім. Сынақтың алғашқы жылдарында осының бәрі өлшенетін, – деді Лаврушин кәдімгідей ренжіп. – Таңат Смағұлович, үстіге көтерілейік, сенің кабинетіңе. Ақылдасатын шаруа бар…

	– Тоқта. Әуелі пештің жайкүйін көрейік.

	– Мен үшін көретін ештеңе жоқ, бәрі де түсінікті, несіне арамтер боламын. Жарылыстан қорғайтын клапанның көмейі, әне, үңірейіп тұр. Оны құммен қайтадан толтыру керек. Төбесін қатқан мырыштан тазартқан соң пешті қайтадан жүргіз. Бітті шаруа, бекерақ келгенбіз… – деп Лаврушин теріс айналды.

	Осы сәтте дәрігерлік пункттен бригадир келгенді. Укол алып келсе де, әлгінде басынан кешкенін ұмытпаған тәрізді, әңгімесі ту бастан қожырап, түсініксіздеу шықты.

	– Аздап сасып қалдым, құрысын, бұл пәленің мен сықылды кексенің қолы емес екен… Сіз ескерткен соң, Таңат Смағұлович, аспаптар кабинасында тапжылмай қарап тұрдым. Ширек сағат өткен жоқ, кенет мылтық атылғандай бірдеме дүңк етті. Сыртқа жүгіріп шықсам, пештің айналасы – көк жалын, бұрқылдаған от, түтін дегенің бұрқбұрқ шығып жатыр…

	– Сөзіңізге қарағанда бір ажалдан құтылған екенсіз, – деді Лаврушин басын шайқап.

	– Ойбай, сұрамаңыз! Құдай сақтады…

	– Сөйтсе де қысым қаншаға жетті?

	Ғалым қонақтың өзіне неліктен шүйіліп тұрғанын бригадир әлі де аңдаған жоқты.

	– Екі жүзден асып түсті десем, әй, қате емес! – деп қойып қалды.

	– Пештен шыққан отты да, түтінді де бір мезгілде көрдіңіз бе? – Лаврушин енді Дулатовқа шындап қадалды.

	Анау бірақ айылын жиған жоқ, бұрынғыша лепіре сөйледі.

	– Көргенде қандай! Мен, сірә, тағы да жарылыс болған екен деп ойлағам… Сөйтсем клапан атылған екен, оны мына інім түсіндірді, – деп бригадир Жеңіске қарады.

	– Мына кісің ештеңе де көрмеген, жолдас Таубаев, айтып тұрғанының бәрі – өтірік! – деді кенет Лаврушин. – Сірә, сіз клапан атылардан көп бұрын далаға қашып кеткенсіз. Солай ма, ертерек зытып бергенсіз, ә?

	– Әй, шырағым, сен не деп былшылдап тұрсың? Өзіңнің есің дұрыс па? – Бригадир түтігіп кетті. Қорғау күткендей жанжағына алақтап бір қарап алып, Лаврушинге кенет қайтадан тап берді. – Ішіп келесің де, ғалымсымақ неме, аузыңа келгенді оттайсың. Қара мұны, бізді бір үндемейтін мылқау кісі көресің ғой. Сеніңше, жұмыскердің бәрі өтірікші, сондықтан оларды тілегеніңше қорлай беруге болады, солай ма?.. Жоқ, сенбейді екенсің – сұрама, тиыш тұр? Ал мен?..

	– Әлеке, сабыр етіңіз, – деп цех бастығы басу айтып еді.

	– Жоқ, Таңат шырағым, әуелі мына кісіге қой деңіз. Бүйтіп бізді тектентекке қорламасын! – Дулатов өрепки сөйлеуден тыйылмады. Сірә, сөзіне нақтылы дәлел айтудан гөрі, бұларды айқаймен иландыруды құп көргендей.

	Таңат та оған енді дүдәмал көзбен сүлесоқ қарады.

	– Геннадий Сергеевич, айыбың дәлелсіз, – деді цех бастығы. – Бұл кісі бізде көптен істейді, цехтағы озық жұмыскерлердің бірі…

	– Жоқ, бұл кісі – нағыз суайт, озат болса қайтейін, бәрін де жанынан шығарып тұр, – Лаврушин де ежелгі даукес дағдысына басып өршелене түсті. – Өтірік болмаса, қысымды екі жүз дей ме? Мықтағанда ол жүз сексеннен аспайды. Одан әрі бір мысқал көтерілуге жол жоқ. Өйткені жаңа клапан қысым бір жүз сексенге жеткенде атылуға есептелген. Түсінікті ме, Дулатов? Өтірікті де, қымбаттым, қисындырып айту керек. Ал сіз қызыл өңеш болып, бізді опоңай сендіргіңіз келеді. Мұныңыз, тегінде, озат жұмыскерге тіпті де жараспайды… Сонсоң пештен қазқатар көрінген жалын мен түтінге келелік: түтіні дұрыс, ал жалын қайдан келеді? Таңат Смағұлович, өзің айтшы?

	– Мас дедім ғой мынау, күнітүні отқа оранып тұрған пештен көк жалын шықпағанда, құдайау, атаңның басы шыға ма? – деп дүрсе қоя берді Дулатов тағы да ертоқымын бауырына ала түтігіп.

	– Әлеке, қысым шкаласын қоя тұрып, көргенбілгеніңізді бізге нақтылап айтып бере аласыз ба? – деп сұрады цех бастығы бригадирге тура қарап, – бізге бұл өте қажет…

	– Ойбайау, бағанадан бері мен ертек айтып тұрғандай, Тәке, мұныңыз не сөз?

	– Жалын мен түтінді бірдей көргеніңіз рас па?

	– Пештің қызуы мың градус! – деп Дулатов қасарыса сөйледі. – Сонда оның жалыны қайта кетеді? Іші толған от болады да…

	Ызадан күйінген Лаврушин қолын соқты.

	– Міне, суайт!

	– Пешті қай уақытта токтан айырдыңыз? Дәлірек айтқанда, қай мезгілде көбік жемдегіш тоқтатылды? – деп Таңат шартташұрт болуға шақ тұрған ғалым мен металлургті тежегендей тың сөз бастады.

	– Қашан? Сізге телефон соғардан жарты сағат бұрын…

	– Ақиқатқа жаңа жеттік. Сөз де жаңа түзелді… Сіздіңше, сонда, Дулатов, пеш тоқтап тұрса да жалын құсып, ентіге береді екен ғой, – деп шымшып алды Лаврушин.

	Бригадир бұл жолы дауласқан жоқ, төмен қарады. Таңат басын шайқады. Сол мезетте Сағитов келіп цехқа кіруге болатынын хабарлаған.

	Цех ішінен Таңат ана жолғыдай әлемтапырық көрініс күткен: Дулатовқа сенсе – айнала шашылған қоқыс, көбік кесектері болса керекті; күйеленген төбе, үңірейген пеш мойнын көрер еді… Мұнтаздай таптаза деуге болмас, алайда қаусап қалған ештеңе байқалмайды. Пештің айналасы әдейі сыпырып қойғандай жинақы. Жарылыс клапанынан атылған құм қиыршықтары түгелдей қарсы қабырғаның іргесіне түсіпті. Цех төбесі де күйеленбеген, сірә, желдеткіштер пештен шыққан газды дер кезінде сорып үлгерген. Тек түтіннің күлімсі иісі ғана боларболмас білініп тұр.

	Келгендер үстіңгі тағанға көтеріліп, тауаша көзден ішке үңілді. Бағана тоқтаған пеш едәуір суып қалыпты. Төбенің әр жерінен мырыш қорытпалары салбырап тұр. Екіүш мәрте астыүстіге түсіп шыққанда, Таңат солардың кәдімгідей рет түзеп, қазқатар қатқанын аңғарды. Сол құбылысты ол Лаврушин мен Сағитовқа көрсеткенді.

	– Түсінікті емес пе, екі жерде екінің төрт болғанындай, – деді Геннадий Сергеевич. – Кессон жүрген жерде солай қатқан, басқа жер таза. Өйткені ол ара ыстығырақ…

	– Демек, кессондау процестің жүруіне зиян, – деп қалды Жеңіс.

	– Кессонсыз бәрібір болмайды. Еріксіз төзуге мәжбүрміз, амал жоқ, – деген Таңатқа ғалым дереу тың дәлел айтты.

	– Демек, пешті тұтас кессондау керек. Футеровқа ұзаққа сақталады, температураны тек біршама көтересің.

	– Тұтас кессондағаның қалай?

	Лаврушин қалтасынан блокнот суырып алды да, қолмақол сызып көрсетті.

	– Айталық, болат құрсауымен пешті мықтап құрсап, ту сыртынан су жүргізіп қоямыз. Қабырға біркелкі суиды, металл да еш жерде қатпайды. Яғни қорытпадан тазалау үшін бүгінгідей тоқтатудан біржола ада боламыз…

	– Шынында да мынауыңыз тамаша идея! – деп Сағитов алақанын соқты. – «Купелина» бір жыл, екі жыл, қашан футеровка жұқарып, отқа желінгенше тоқтаусыз істейді… Ғажап, ғажап! Генадий Сергеевич, осы идеяңызды маған сыйлаңызшы.

	«Бұл шіркіннің басы – компъютермен бірдей! Қарадан қарап тұрып, мұндай идеяларды ол онондап айта салады. Жұрттай қызғану жоқ, пайдаланып кетедіау деген қауіп те ойламайды. Шынында да жақсы идея, – деп ой толғады Таубаев. – Пешті болат табақпен айнала құрсау қиын емес. Қазір де ол құрсауда тұр, тек соны бір тамшы су шықпайтындай етіп ықтияттап жаса. Сонсоң оның сыртынан тағы бір болат қорап орнат, екеуінің арасынан су жүріп тұрады. Бар болғаны солақ. Тамаша ұсыныс! Тек соның қаншаға түсетінін есептеу керек…»

	Таңат Сағитовқа түнере қарады да:

	– Өз ақылыңмен өмір сүру керек, шырағым, – деді. Сағитов қыбыжықтап қалды. – Жә, мынаны не істейміз? Шлак ваннасы әлі қатпапты, демек, пешті қайтадан жүргізу керек. Процеске қатысып үлгермеген кокс ванна үстінде жылтырап жатыр, әлі сөнбеген. Ал сен, Гена, баяғыда суыған дейсің…

	Ақыры, екеуі кабинетке көтерілген.

	– Ал, не айтасың? Үйде білгішсініп едің, сөйле, – деді Таңат. – «Купелина» не себепті солқылдады?

	– Тоқтаған кезде бір гәптің болғаны анық… Сол шамада бөлінген газдың құрамын тексеру керек сияқты...

	– Сеніңше, сол сәтте процесте өзгеше реакция жүре ме?

	– Білмеймін, менікі тек долбар ғана.

	– Долбар, долбар… Ау, қашанғы долбарлаймыз? Әлгінде сен пешті токтан айырма деп жағаластың. Абиұр болғанда оны мен ғана естідім…

	Лаврушин мырс етіп, басын шайқады.

	– Сендер, тегінде, өндірістің илеуіне түскен соң, институтта немене оқығандарыңды ұмытып қаласыңдар. – Мүлдем қарапайым нәрсе: пеш токтан ажырады, процесті тоқтаттық, газ да сорылмады. Сонда пеш көмейіндегінің бәрі қайда баруға тиіс? Әмбе ол – айналасы бітеу, мейлінше тұмшаланған герметикалық жабық қондырғы… Демек, қысымды біз қолдан көтердік. Біз емес, сен. Токтан ажырат деген нұсқауды кім берді?..

	– Сөйтсе де мен бір нәрсеге түсінбеймін, – деді Таңат. – Бұдан үш күн бұрын пешті аз уақытқа тоқтаттық. Ештеңе болған жоқ. Ал бүгін не өзгерді, неге ол гүрсілдей бастады? Әлгі түсіндірмеңе бұл мүлдем қабыспайды, ғалым жолдас.

	– Не десең о де, пешке қойған адамдарында сенбеймін. Режімді бұзып алады да, ақталу үшін өтірік айтады.

	– Елдің бәрін бекерге жазғырма. Әлгінде бригадирдің егде тартқан жасына қарамай, ауыр сөздер айттың…

	– Қашан айттың деме, ол шал – кәрі суайт! – деп Лаврушин әңгіме сүреңін тереңдете түсті. – Пешті токтан айырған соңақ далаға тайып берген, ештеңе де көрген жоқ ол. Өйткені пәлелі жерден қашыққа кеткенін мойындағысы келмейді. Түсінікті пәлсафа: кімге болсын жаны тәтті; бір кісіні жұтқан сойқанды пеш…

	Кенет есік сықыр етіп, Әлім Дулатов кірді. Бас киімін қолына алды. Сипақтап босағада сәл тұрды. Бірдеме айтқысы келгендей, цех бастығы бірақ түк көрмегендей тұқиған қалпынан аумады. Таңаттың алдында жатқан қораптан сигарет алып, Лаврушин орнынан керенау тұрды. Со бетінде ауызғы бөлмеге шығып кетті.

	– Таңат Смағұлович, өтінішпен келіп едім, – деді Дулатов.

	– Құлағым сізде.

	– Кешіріңіз, Тәке, мына сойқанды пеште мен енді, сірә да істей алмаспын. Әуресі көп екен, не істесең де бәрібәрі көз алдыңда жүретін қазан емес…

	– Осы бөлімшеге жібере гөр деп сұранған өзіңіз емес пе?

	– Кім білген мұның сырын. Бәрін автомат істейді, кнопканы басасың да қарап отырасың десті жұрт, бойым шәу тартып, қайрат қайта бастаған соң, мен ойлағам…

	– Бекер ме сол? – деп цех бастығы мырс етті. – Тазалау жұмыстары болмаса, мұнда қолмен істейтін ештеңе жоқ.

	– Сөйтсе де босатыңыз мені. Зейнетке шығуға бірақ жылым қалды…

	– Жарайды, Әлеке, ресми арыз әкеліңіз.

	– Рақмет, Таңат шырағым! Тәңір жарылқасын!..

	– Әлеке, бір ауыз сөз! – Шығып бара жатқан Дулатов есіктен кері қайтты. Таңат орнынан тұрып, бригадирдің қасына келді. – Шыныңызды айтыңызшы, клапан атылған кезде қай жерде болдыңыз?

	Дулатовтың қара қоңыр жүзі қызараңдап, цех бастығына тура қарай алмай:

	– Сіз де маған сенбейсіз бе? – деп міңгірледі.

	– Сенер едім, өзімдейақ сенуші едім сізге… тек манағы сөзіңіз аспаптар көрсетуімен қиыспайды… – Таңат одан әрі жүрекжарды үнмен қиыла сөйледі. – Бізге шындықты білу, Әлеке, тап қазір ауадай қажет болып тұр…

	– Мен сонда, жасым алпысқа ентелегенде, Таңат шырақ, манағы сөзді ойдан шығарды деп тұрсың ба? Мынауың жала…

	– Жарайды, ақсақал, жала дейік… Сөйтсе де пешті мырыштан тазартуға тоқтатқан соң не істедіңіздер?

	– Қызық сұрақ, не істедік? Газды сорғыздық та, тауашаны ашып қойып, темір сырықпен төбені тазалауға кірістік.

	– Тазалау неше минут жүрді?

	– Сағатқа кім қарапты? Қанша керек болса – сонша…

	– Сөйтсе де?

	– Кім білген соны, мықтағанда он бес минут шығар, әй, содан көп емес. Сонсоң пеш солқ етті.

	– Біз баяғы сыртқа тұра қаштық дейсіз ғой?

	– Ау, астыүстің жан біткендей солқылдап тұрғанда өзің қайтер едің?

	– Жарайды, жүре беріңіз. Сізді мен сыртқа безіп кетті деп кінәлап тұрғам жоқ, Әлеке. Қайтеміз, айтқыңыз келмесе шындықты. Аппарат пультіне кіріп, аспаптар көрсеткішін көру міндетіңіз еді, амал қанша…

	Дулатов үндеген жоқ, тас еденді олайбұлай мыжғылап, қыбыжықтап тұрды да шығып кетті. Ілешала Лаврушин кірген.

	– Ал не білдің?

	Таңат алақанын жайды.

	– Ғапу ет, сен де, Дулатов та иландырған жоқ мені!, – деді ғалым досына күйінген шыраймен. – Жұмыскер қу жаны үшін өтірік айтсынақ, ал сенікі – интиуция, тек қана долбар… Долбармен мені сендіре алмайсың! Түсінікті ме, Лаврушин?

	– Жүр онда, сол дәлелді тезірек табу үшін «Купелинамен» «сөйлесіп» көрелік…





ІІ




	Ертеңгілік есепке Таңат Таубаев барған жоқты. Ол шаруаны технологке тапсырып, таңғы алты шамасында үйіне қайтқан. Шырт ұйқыдан оны қонағы оятты. Көзін ашса, Геннадий үстіне төне түсіп жұлқылап тұр.

	– Оян деймін! Оян!

	– Немене, жайшылық па?! Пеш?..

	– Пеш емес, қорықпайақ қой, байғұсым, – деп қонағы әуелі кеңкілдеп күліп алды. – Бірақ әмірқұқайы пештен де зор – бастығың, бас инженер. Түні бойы «Купелинаны» тербеткеніңді айтып, оятқым келмеп еді, шақыр деп дікіңдеп болмады. Сірә, асығыс жұмысы бар…

	– Әрірек асырып, дауыстап айтуға болмайтын жерге жіберсең еді.

	– Қой, Таубаев, сөйлескенің жөн. Қайтесің, ұсақтүйекке ерегесіп.

	– Оянбайды дей сал, – Таңат есінеп, көрпесін кеудесіне тартты.

	– Қой, қой, батырекесі. Әйтеуір ояндың, енді тұр. Қонағың аш, өзің де жараусың…

	Әрліберлі керіліп төсегінен әрең тұрды. Шалбарын бұтына кептеген соң көйлегін іздеп, біраз бөгелді. Сонсоң айна алдына барып, шашын тарады. Лаврушин көз алмай бақылап тұр, қайыра дікілдеген жоқ бірақ… Әлден уақытта жатын бөлмедегі телефон трубкасын керенау көтерді де: «Таубаев сізді тыңдап тұр», – деді қашанғы әдетімен. Ешкім дыбыс қатпады. Тіпті телефонның ежелгі гуілін де естімеді. Сонда ғана бұл бөлмедегі аппаратты жатарда суырып тастағаны есіне түсіп, коридорға беттеді. Алайда трубканы алған жоқ, ваннаға сүңгіп кетті.

	– Жолдас, мұныңыз жарамады. Бастығың, сірә, күтіп отыр. – деп Гена ваннадан жуынып шыққан үй иесін қайта тақымдады.

	– Сен, немене, Дәулетовке хатшылыққа жалданып па едің?

	– Жалданған жоқпын, сенімен тілдестіруге уәде бергемін. Бұл хақында сөйлескісі келмеген Таңат асүйге бұрылды.

	– Сендерді де көпкөрім бастық, салауатты кісі көреді жұрт. Қор болған қайран сенім!… – Шарт сынған Гена қолын сермеп, ваннаға кіріп кетті.

	Содан бір мезетте томсырайған қалпы шайға отырғанды. Қонағы ойлаған: «Сірә, мұның үйінде мен бір күн де тұра алмаспын. Барып тұрған деспот! Өз айтқаны болмаса бір жанға көнбейтін. Қамқа қайтып кетпесін?..» Таңат ойлап отыр: «Осы екеуміз бірігіп қалай тұрар екенбіз? Түннен бері неше мәрте шекістік. Бекерақ шақырыппын…»

	– Гусевке барып қайтайық, – деп Гена кенет тың сөз бастады. – Жұдырықсыз төбелестен бізге сол пайдалы…

	– Гусевтен ештеңе шықпайды.

	– Сөйтсе де тағы бір мәрте сөйлесейік, кім білсін. Адамның аласы ішінде деген…

	Телефон шылдырлады. Қонағы Таңатқа иек қаққан. Таңат міз баққан жоқ, қолын сермеп, жайбарақат отыра берді. Телефон болса, тоқтаусыз безілдеп жатыр. Ақыры, қонағы шыдамады. Хатшы қыз екен, Таңатты сұрады.

	– Оята алмадым, қымбаттым. Алып ұйқыда жатыр. Неғылсаңда оят деймісің? Сіз үшін тағы бір рет төмпештеп көрейін… – Жалыға бастаған ба, ілби басып асүйге келді. – Ал сөйлесесің бе, Дәулетовтің хатшысы…

	Орнынан керенау тұрған Таңат телефонға келіп:

	– Ал, не айтасың, Катя бойжеткен, менсіз өртеніп жатқан қай бастығың? Өзі, әлде көлеңкесі? – деді қату үнмен. Хатшы қызды бұрын Қарлығаш, иә Катенька деп еркелетіп атайтын. Бүгін оған да дөрекілік көрсете сөйледі. Қасақана жасап тұр. Оның үстіне бас инженерді жұрт ажуалайтын «Варламовтың көлеңкесі» дейтін лақап атымен атады. Бұл аздай соны хатшы қыз емес, бас инженердің өзі тыңдаған.

	– Сен, Таубаев жолдас, шынында да дандайсып кеткен екенсің. Көлеңке деп кімді айтып тұрсың? – десін қырылдаған Дәулетов.

	Әйтеуір бүлдірген соң Таңат та айылып жимады.

	– Кім деп ойласаңыз – соны! – деді жаңағы қату қалпында. – Не айтпақ едіңіз?

	– Сен әбден тойған екенсің, Таубаев. Рапортқа келмейсің. Біз ұсынған орынбасарларды жаратпайсың. Мастерлерің бетімен жайылған біреулер… Мезгілімен жұмысқа келу тағы жоқ. Пеш төтенше тоқтайды, оны зауыт басшыларына хабарлау есіңе келмейді. Оны жүргізерде рұқсат алу, тиісті хаттама жасау және жоқ. Сонда біз кім, сен кім?..

	Жан Дәулетұлы аянған жоқ, Таңаттың өрескел сынсипатын, артыкем кемшілігін шотқа қаққандай тізіп, аяусыз сықпыртып, біраз жерге жеткізді. Таңат төзімділік жасап ешқандай дау айтпай, тыныш тыңдады. Ақырында, жайбарақат шыраймен:

	– Болдыңыз ба, Жан Дәулетович? – деді. – Менен, сірә, тап бүгін солардың бәрінен дереу арыламын деген сөз шыға қоймас. Өйткені тым көп кемшілік санадыңыз…

	Дәулетов жарылып кете жаздады.

	– Таубаев, осы қазір маған келіңіз!

	Бас инженерге бірдебір адам қарсы келмейтін. Таңаттың өзі де жасы үлкен кісі, әрі өзіміздің қандас, бөгде көзге табалатқаным ұят болар деген оймен неше түрлі қияпас қылықтарына осы күнге дейін кешірім жасап, іштен тынып келген… Ал бүгін шыдай алмады. Әнеугүнгі, талай жылдан бергі елеусіз кетіп жатқан есесін бірақ қайтарғысы келді де:

	– Бара алмаймын, Жәке. Себебі төсектен әлі тұрған жоқпын.

	Бірер сағатсыз, сірә, тұра да қоймаспын, – деді міз бақпастан.

	– Бұлай десең, Таубаев, зауытқа келмеуіңе де болады. Біржола, мүрдем! Қазірден бастап боссың!

	Таңат бірақ қылп еткен жоқ. Цехқа телефон соқты, Қара қорғасын қабылдайтын қазан қалмаған. Қолда бары түгелдей жұмысқа қосылған. Біреуі күрделі жөндеуде тұр. Жоспарлы жөндеу. Бүгінертең бітпейді – тесілген түбін жамау керек, ток жүретін спиралін ауыстыру қажет, ал балқыту цехындағылар бұлардың қысылтаяң халімен санасатын емес. Сұйық қорғасынды үстіүстіне шөміштеп жіберіп жатыр. Дереу тежемесе, бірер сағаттан соң қорғасынды еденге қатырады. Цехқа бұл қыпқызыл зиян. Қайта қыздырудың өзі қаншама шығын!?…

	– Бас инженерге телефон соғыңыз, – деді технолог орнында уақытша істеп жүрген жігітке, – балқыту пештерінің біреуін жөндеуге тоқтатсын, иә қорғасынды қалыпқа қатыруға жарлық берсін. «Купелина» қалай?

	– Нормально!

	– Жарайды, желікпей қоя тұр. Мен түс ауа соғамын.

	Цехпен сөйлескен соң әлгіндегі ырыңжырың көңілі басылып, сабасына түсті. Қазан жетімсіздігі – қорғасын тазалау цехының ескі дерті. Оны бүгінертең жөндей алмайсың, биыл да, келесі жылы да. Балқыту пештерінің қуаты мен қорғасын тазалау қазандарының көлем алшақтығының зорайғандығы биыл туған қиыншылық емес…

	Қонағының қасына келді. Әлденеге разы сияқты, жымжымың етеді.

	– Ештеңе де дәметпе, – деді Гена түсін суытып, – мақтамаймын.

	Бастығымен ақылды кісі бұлай сөйлеспейді…

	– Маған ол енді бастық емес. Солай, достым, күйдірме бекерге.

	– Не болып қалды? Жан Дәулетович жұмыстан кетті ме?

	– Цехқа енді келме деген бұйрық алдым, құттықтауыңа болады: босаған мен!..

	– Жетісіпсің.

	– Шын айтамын. Кел, соны жуалық.

	– Бұл үшін мен су да ішпеймін.

	Таңат бірақ қыр соңынан қалмады. Асүйге барып, керегін үлкен бөлмеге алып келді.

	– Қане, Геннадий Сергеевич, бері жақында!

	– Ернімді де тигізбеймін!

	– Тым болмаса жабырқау көңілімді жұбатсаңшы. Дос көңіл үшін!

	– Мен саған енді дос емеспін.

	– Сонда қалай, сенің достығың менің қызмет дәрежеме қалай өзгеріп отыра ма?

	– Таңат. Бұл сөзді доғар. Түсіндім жайыңды…

	– Немене түсінікті?…

	– Саған енді тезірек кету керек, Қамқаның соңынан. Сол үшін әдейі жасап отырсың – сыныққа сылтау іздегенің! Бірақ өте әлсіз сылтау…

	– Жарайды, Гена. Шыныңды айттың, әрі қарай ежіктесек, бүлдіреміз… – деді Таңат мырсмырс күліп, – Дәулетов маған ештеңе де істей алмайды, мен де цехтағы орнымды опоңай бере қоймаспын. Солай, достым, бекерге қиналма. Жүйке, тегінде, алдағы жұмыстарға керек. Жә, көшу мәселесін не істедің?

	– Көшпеуге бел байладым, батыр. Екеуіміз бірігіп, сірә, бір үйде от жаға алмаспыз. Бір зарядты екі ион өмірде де бірге тұра алмайды, электростатиканың заңы бойынша, тебісіп жатуға тиіс, – деп жымиды қонағы.

	– Сөзді қой да, нәрселеріңді алып кел, Гена. Жарты сағат уақыт жете ме?

	– Рақмет қамқорлығыңа.

	– Гена, қайтесің қырсығып. Мынау моладай қаңырайған кең үйде мен жападанжалғыз қалай тұрамын, өзің ойлашы! – Манадан бергі көңілді шырайының бәрі әншейін екен, даусының қалайша қатты шығып кеткенін Таңаттың өзі де аңғармай ашына сөйледі. – Мен десең, жынданып кетпесін десең – осы қазір көш!

	– Жарайды, келістім.

	– Онда тездет! Гусевке барсақ деймін, тап бүгінгідей кеңшілік бола бермес бізге…





ІІІ




	Гусевті аурухананың астындағы дәлізден кезіктірді. Бұл кезде ол сыртқа өз бетімен кіріп шығатын халге келген. Бірақ денесінде жарақат көп. Жуықта ғана жонарқасына қара санынан алып, тері тігілген. Соның жібі әлі де алынбапты. Әйтсе де бойы бері қарағаны шүбәсіз. Бұл қалпында енді бірер айда үйіне шығуға тиіс. Бәлкім, зауыттың сауықтыру үйінде демалады. Қаласа санаторийге кетеді. Жол қаражаты, жолдама құны – бәрі де кәсіподақ есебінен. Біраз уақыт осылай жүре тұрады да, зейнетке шығады біржола… Мұның бәрі сырқатқа мәлім жайттар. Тағдыр жазуы солай болған соң қайтпек? Еріксіз көнгендей ыңғай байқатқан. Не дегенмен Гусев тағдырының көнтерімді жағдаятқа ойысқанына рақмет айтуға тиіс: жарылыс кесапатынан қара басын аршып алды; комиссия кінәсіз деп ақтап берді; демек, айлық еңбекақысын үйде жатып алады… «Бір емес, екі жерден мен үшін ақша саласың алақаныңа! – деп қалжыңдағанды Марфаға комиссия шешімін естігенде, – мүгедектің зейнетақысы – бір; ал зауыт үстеме ақы төлеп тұрады – екі! Былайша айтқанда, денемдегі әр жарақат үшін – бірбір сарқұлақ!..»

	– Сәлеметсіз бе, Григорий Александрович, бойыңыз қалай?

	– Құдайға шүкір, – деп жымиды сырқат, – сіздің арқаңызда, Таңат Смағұлович, мемлекеттің тұзнанын тегін жеп, бойға әл жиып, қоңайып жатқан жайымыз бар – бұл да енді жазмыштың жазуы… Мың рақмет сізге де, Геннадий Сергеевич, зейнетке ертерек аттандырған озат ғылымыңыз үшін… Осында жатып қанша адамнан қан алдым – әйелдің де, еркектің де, о, несін айтасыз, неше түрлі халықтың! Сірә, мен енді күллі адам баласына бауырмал болмасқа шарам жоқ!.. Өйткені неше жұртқа қарыздар болып қалдым…

	Науқас адамға Таңат не десін? Ештеңе айта алмады. Естімеген, елемеген кісі құсап, сырқаттың көңілін басқа сөзбен аулағанды. Лаврушин ғана осыншама кекті қайдан жиғансыз деген кісіше, Гусевтің бетіне ожырая қарап тұрды да:

	– Мен бір нәрсеге таңмын, – деді, көкейіндегі уәжге бірден түспей, Таңаттың алыстан орағытып амалдап тұрғанына, сірә, шыдамы жетпесе керек. – Сіз сол түні қалайша аман қалғансыз? Өтемөте таңданарлық жағдаят!..

	Науқас бұл сөзге едәуір шамданып қалды.

	– Немене, сіздің тілеуіңіз басқа ма еді? Асқарбаев тірі қалып, мен баяғы өліп кетсем – сіздер үшін тиімдірек болғандай ма, қалай?..

	Таңат ғалым әріптесіне зілдене көз тастады да:

	– Гусев, сізге кереғар сөздің керегі қанша? – деді жайбарақат сөйлеуге тырысып, – Серігіңіз құсап күйіп кеткенде қайтер едіңіз? Александрыч, тірлікке шүкірлік айтып, өмірге күле қарау керек! Жұрттың бәрімен жағалай жауласқанда сізге не түседі?

	– Бұл, сірә, саяси сабақтың кіріспесі болар? – Гусев тілін тағы да безей бастап еді.

	– Гриша ағай, біз сізге сенім арта келдік, – деп Лаврушин тағы да сөзге араласты.

	– Амалдарың таусылған соң Гусев бірдеме айтып қалар деп, үміттеніп келгенсіңдер, сірә? Апырау, сіз, Геннадий, ғалым адамсыз. Соншама қарапайым дүниенің құпиясын білмейсіз. Таңат Смағұловичке кінә жоқ, қорғасын жоспарын толтырамын деп басы қатып жүрген адам. Ал сіз, керемет пешті ойлап тапқанда, соның аяқастынан не себепті гүрсілдей бастайтынын қалайша білмегенсіз? Таңмын…

	– Александрыч, мен сізді дәл мұндай кекшіл, имансыз адам деп әстілі ойламаған едім. Жарайды, әңгіменің турасын естіртейін: мен үшін – сіз емес, Маусымканың тірі қалғаны жақсы еді, – деп Лаврушин кенет. – Ол нағыз азамат болатын, амал қанша!..

	– Геннадий Сергеевич, не деп тұрсың?! Бүйтеріңді білгенде ертпейтін едім, – деп Таңат шынымен сасқалақтады.

	Гусев те қапелімде не дерін білмей, қыбыжықтап қалды. Көзіне тура айтқан аяусыз үкімді күтпеген тәрізді. Ауруханаға түскеннен бері жылы сөз, мүсіркеген жанашыр қабақ, бірыңғай мадаққа үйреніп қалған құлағы тұтқиылдан естіген ащы сөзді түрпідей қабылдағаны анық.

	– Ғапу етіңіз, Григорий Александрович, сізді ренжітейік деп келген жоқпыз, – деді Таңат ғалым серігінің сөзін тағы да жуыпшая сөйлеп, – «Купелинаны» қайтадан жүргіздік. Неше күннен бері жапжақсы істеп тұр еді, кеше кеште құрып қалғыр тағы да гүрсілдеп, зәремізді алды…

	Цех бастығының кішірейе сөйлеген жайдары сөзі науқастың өрекпіген көңілін қалпына түсірді білем, әлгіндегі қиқар қалыбынан қайтқандай ыңғай танытты.

	– Немене, тағы да жарылысқа түсті ме?

	– Жоқ, одан аман. Тек тазалауға тоқтатқан кезде бірер мәрте солқ етіп, жігіттердің зәреқұтын алыпты…

	– Тоқтатқанда не істепті?

	– Не істеуші еді, төбеге қатқан мырышты тазартқан.

	– Қай тесіктен, неше адам? – деп Гусев кенет абыржу байқатты.

	– Сіздер қайсысын ашып едіңіздер? – Лаврушин осы сәтте тағы да тыныш тұра алмай, сөзге араласқан.

	Науқас жалт қарады. Сірә, әлгіндегі кекті сөзі есіне оралды білем, ораудан бос жалғыз көзін сығырайта қадап, сабынша бұзылып, қалшқалш етіп қобалжи сөйлесін.

	– Мұны сіз, қымбаттым, шындап білгіңіз келсе – менің комиссияға берген түсіндірменнен оқыңыз, – деді әр сөзін нықтап. – Ондай арзан сөзге мен түспеймін, шырағым. Төмендегі тауашаны ашқанбыз… Пешке бұдан өзге ештеңе де істеген жоқпыз. Түсінікті ме? Бұл – бір. Екінші, әлгінде сіз менің отқа күймей аман қалғаныма өкінгендей болдыңыз. Мен де сөздің турасын айтайын, қымбаттым: сіздің дәнекүс пеш түгілі, немістің термит снаряды мен өртегіш шөлмегі де мені күйдіре алмаған. Жанып жатқан танкіден де дер кезінде шығып, аман қалғанмын. Солай шырақ, мен ешқашанда отқа күймейтін адаммын! Қорғауыш көйлегім бар…

	Геннадий Лаврушин қолын сермеп, теріс айналып кетті:

	«Мұндай қырсық адамды өмірімде көрсемші. Мынамен сегіз жыл бір цехта жұмыс істеген Таңат дүлділ екен! Қырсық, тұла бойы кесел, неғылған қисық адам. Мұнан жақсылық күткеннен құдайдан жәрдем сұраған артық…» – деп біржола түңілді білем, қоштаспастан қақпаға беттеді.

	– Ал сен, Таңат Смағұлович, не тілейсің менен? Қайтақайта келіп жүргенің баяғы сөз бе?

	– Сол.

	– Бекер келгенсің, бұрынғыға алып қосарым жоқ.

	– Григорий Александрович, өзіңіз сияқты тағы бір азамат мүгедек боп, иә қызыл қарын балашағасы әкесінен айрылып жетім қалып жатса, қалайша тыптыныш ұйықтайсыз? Сенбеймін сізді нақ сондай безбүйрек дегенге…

	– Жә, болды, менің жүйкем сендерге әрліберлі тебетін футбол добы емес, жетеді!

	Таңат та осы сөзден соң тымтырыс тұрып қалды. Көңілі құлазып, әлденені қомсынғандай бір ащы сезім бойын билеп, тілін байлап қойғаны анық. Анығында, келгеніне өкініп тұр. Әнеугүні де бұл кісіге енді келмеспін, тіпті жалынбадым деп ант ішіп, түңіліп кеткен. Амал не, алдамшы үмітке малданып, міне, қайта келді. Өндіріс тауқыметіне сырмінез адам жолдастарының қамы үшін тебіренер, сырын бүкпес, әмбе зейнетақының жайжапсары алаңсыз шешілді деп ойлаған. Бекерақ сеніпті. Сол жолы да ағынан жарылып: «Әдейі оңаша сөйлесіп тұрмын, Григорий Александрович, қағазға жазып бер деп те талап етпеймін, көргенбілгеніңізді жасырмай айтсаңыз болды…» – деп те қиылған. Гусев бірақ илікпеді… Ал түсіндірмесінде қисынсыз жайттар көп: алғашқыда жоғарыдан секіріп түстім депті; кейіннен сатымен үстіге өрлеп бара жатқанда жарылысқа ұрынғанын айтыпты. Ең түсініксіз жайт: жоғарыда олар не істеген? Қалайда қатар тұрдық деген екеудің бірі тірі қалып, екінші жұмыскердің мерт болғанында мәлімсіз жұмбақ бары даусыз…

	– Сендер осы, неге сенбейсіңдер маған? Пешті құртқан мен емес. Бар кінәм – шала күйіп, аман қалғаным ба? Әсілі, Асқарбаевпен қоса күйіп кеткенім жөн еді. Ауруханада да қу жаныма тыныштық жоқ. Қашанғы қинайсыңдар?..

	Таңат ләммим деген жоқ. Тек әредік «Сіз, осы, не сөйлеп тұрсыз?» – дегендей, Гусевке ожырая қарап қояды.

	– Қысқасы, – деді Гусев, өз сөзі айдаладағы жартасқа айтылғандай, жауапсыз қалып жатқанына ыза болған сиқты. – Мені қинағанды қоймасаңдар, парткомға, дирекцияға шағым айтамын. Маған қазір жан тиыштық қымбат!..

	– Жарайды, қорқытпаңыз. Сірә, енді келмеспіз, Александрыч. – деді Таңат, – Бірақ бір жайтты ашық айтпасқа амалым жоқ. Сізді қанша жек көрсем де, күні бүгінге дейін Отан үшін қан төккен азамат, Маусым, әлгі Гена, мен сықылды жетімдердің осы күнгі ғұмырын қорғап қалған майдан ардагері деп сыйлап келген едім. Бүгін сіз жүрегімдегі сол құрметтен біржола айрылып тұрсыз…

	– Сіз, сіз қымбаттым…

	– Танкіде бекерақ күйгенсіз! Зейнетақыға қосылатын елуалпыс сомға сатып алған күйкі тіршілік үшін қан төгіп, отқа күйгеніңіз де бекер болған, – деді де Таңат тықтық басып кете барды. Сол бетінде қорған сыртында тосып тұрған Лаврушинді қуып жетті.

	– Ал не бітірдің?

	Таңат айтқысы келмей қолын сермеді.

	– Гусевтің әрекеті толған жұмбақ, тек соны кімнен сұраймыз?

	Гәп сонда! – деп білгішсінді Лаврушин.

	– Ең тиімдісі – тезірек солқылдатып, пештің өзінен сұрау, – деді Таңат серігіне жұтына қарап.

	* * *

	«Апырай, әлгі екеуін қайтсем екен?.. Мұндай қорлықты өмірімде көрген емен!.. Тұра тұр, ертеңақ партком, горкомға арыз айдап, Таубаев сенің зықыңды шығармасам – қияпас Гриша атымды өзгертіп басқаша қоярсың, сірә. Мұртың да толық шықпаған қызталақ! Жапжас болып, өздерін осы өмірге жеткізген кекселерді жағадан аладыей! Неткен көргенсіздер. Әне бір ғалымсымағы мені тура табытқа тірідей салғандай. Маусымканың мерт болғаны – оларға аз, менің де қоса күюім керек екен, көрдің бе?…» Гусев көпке дейін палатасына кірмей дәлізде жүріп алды.

	Ашудан қалшқалш етіп, құдды бір мұздай суға сүңгіп шыққан кісідей дірілдеп, сабасына түсе алмай қойды. Ойы да тұңғиық теңіз өріне жалғыз түскен қайықша қалтылдап, қайқайдағы қияндарға шарықтағанды.

	«Шіркіндерде тинәмдай ұят жоқ, – деп зіркілдегенді бір уақ, – жарты мысқал жанашыр сезім, аяушылық ниет болсайшы. Онсыз да жарымжарты терісінен айырылып, өмірден түңіліп, құса боп жатқан науқасты әурелеуге дәттері қалай барады? Пысық деймін өздері, ал айтпадым қайыра күйдірсеңдер де! Бірақ?.. Түк те бірағы жоқ, науқас Гусев. Тайма сөзіңнен, қайтпа бетіңнен! Маусымкаға ештеңе де керек емес. Екі метр терең шұңқыр, тау етегіндегі қараңғы да тар қапас – марқұмның ақырғы қонысы!..»

	Кенет ол осы ойын біреуміреу естіп қойды ма деп шошыған кісіше, селт етіп, кең дәліздің екінші басына сып берді. Оң қанатта – аяғы сынған, белі шыққан, өңкей бір айбақсайбақ аспалы төсекте, алабажық дәкеге байланып жатқан, гипске құрсанған науқастар. Сол қанатта – өзі сияқты отқа күйгендер палатасы. Бәрінде де кездейсоқ кесапатқа тап болып, тағдыр тәлкегіне ұшырағандар жатады. Қайсыбірі түні шерменделер түс көріп шатасып шығады, құлындаған даусы сембей айқайлап жататындар қаншама!..

	Алғашқы күндерде өзі де ойбайлаған айқайдың көкесін көрсетіпті: қасындағылардың айтуынша, әуелі «Маусымка, Маусымка, жүгір!» – деп серігін әлдеқайда шақырумен болыпты; одан соң Борькасын іздеген… Онысы түсінікті. Борис – зарығып көрген мұрагер ұлы. Сол туғанша неше мәрте төсек жаңғыртты? Ұрысқақ Марфамен де өмірін өксітіп, бір сол үшін тұрып қалды. Әйтпесе? Жалғыз болған соң Борьканы еркелетіп өсірді, бетінен қаққан жоқ. Ол шіркін де есейген сайын тентектіктің алуан түрін шығарып келеді. Былтырдың өзінде мектепті екі мәрте тастап кетіп, күшік неме, көресіні көрсетті. Қайтесің, қарғайын десем – жалғызым, қаттырақ ұстауға – қол бармайды. Мектепті аманесен бітірсе екен?! Арғысы оңай. Иә оқуға жөнелтеді, иә зауытқа. Әскерлік міндетін өтеу де қашық емес…

	Кеше кеште қызық болды. Қасындағы көршісі өзіне бір шындықтың бетін ашып берді: «Әй, сен, кәрі сайтан, қатыныңды өлердей жек көреді екенсің, мен соны ұқтым» – дегенді кенет.

	«Оны қайдан білдің?» – деп еді, «Қаншама түн шатасып жатқанда бір мезгіл Маржаңды аузыңа алмадың», – деп науқас серігі әжуалай күлсін. «Расау, – деп ойлағанды ол мұндас көршісінің аңғарымпаздығына таң қалып, – Марфаны не үшін жақсы көремін, қай қылығына жаным елжіреп? Бір күн жылы сөз естідім бе, әйел затына тән жанашыр қылық, жылы ниет көрдім бе? Оған тек жанды жалдап жүріп тапқан ақшам ғана керек! Амал қанша, Борькамның анасы…» «Бірақ сен бар ғой, оның есесіне басқа бір әйелді жаныңдай жақсы көреді екенсің, – дегенді палатадағы көршісі ілешала, – Зина деген перизатты ылғи, ұйықтаған сайын, іздейсің де жатасың…»

	«Зина, Зина.. Апырай, бұл не ғажап, баяғы бүлдіршіндей санитарка Зина ма мына шіркіннің ежіктеп отырғаны?.. Иә, сол. Әттең, Зинажан тірі болса – мен өстіп, дарқан дүниеден түңіліп жүдер ме едім, иә қубастанып кемдік көрер ме едім? Қайран өткенкеткен қу дүние?! Жеккөрінішті болып, безбүйрек Гусев дейтін оңбаған атанар ма едім? Зина маған бұйырмады ғой, ол ұрыс майданында шейіт болған періште жан еді. Амал қанша, ғұмыры қысқа болды. Мен шынында да қатты ауырған екенмін. Кісі өлер алдында ғана жас кезіндегі өмір өткелдерін көреді деуші еді. Зина өзінің айтылмай қалған әні, ашылмай қалған гүлі емес пе…»

	Көңілінің толқығаны сонша, ұзын коридорға сыймай, палатасына келіп, төсегіне қисайды. Манағы әзірдегі айбарлы кейпіне қайта енгісі келген, босаған көңілі бірақ көктемде еріген қардай сөгілді. Жас кезі, осы зауыттың Кавказдан көшкен ескі жұртында өткен балалық шағы есіне түсті. Әкесі зауытта істейтін. Ол майданға аттанғанда орнына өзі тұрды. Әрине, әкесіндей қорғасын балқытушы емес, балқытушыға шәкірт болып. Бірақ көп істей алған жоқ. Әскер қатарына шақырылды. Қан майдан, алдыңғы шеп, қызу шайқастар… Он сегізге жаңа шыққан албырт жігітке соның бәрі алғашқы кезеңде қызықты серуен сықылды көрінгенді. Танкиспін, өне бойым болат құрсау, әскердің құдіретті күші – біз деп масаттанған… Т34тер жау шебіне сап түзеп шыға келгенде, тымтырақай қашып бара жатқан фрицтерді көру – жас танкистің өрекпіген кеудесіне шуақ сәуле құйғандай әсер ететін. Мақтаныштан ол жарылып кете жаздаушы еді. Гусев өзін «қорғаныш көйлекпен» туғанмын деп ойлайтын: көпке дейін ол жүргізетін танк қандай бір ауыр ұрыстан ақаусыз шығып жүрді… Жас танкист қорқуды ұмытты. Ұрыста әрдайым алға ұмтылып, ең бір қиын жерлерге тайынбай кіруші еді. Ақыры, командирлердің көзіне түсті. Гимнастеркасының омырауына бірер медаль да тағылып қалды. Ақ жағасын жиі ауыстырып, жау офицерінен олжалаған құрым етігін жарқырата тазалап, бой түзеу де оған сол күндерде пайда болғанды.

	Сондай бір айшықты күндерде жас танкист Зинаға кездесті. Үстінде ақ тон, басына ақ малақай киген орыс қызы Днепрден тартылған уақытша өткелдің аузында, беліне крест қойылған санитар машинасының қасында тұрғанды. Қыздың томпиған бетін аяз сорып, ұшындағы қызылы бозараң тартқан. Колоннаның ту алдында келе жатқан Гусевтің танкі сол жерге жетіп кілт тоқтады да, зеріккен жүргізуші жаурап тұрған қызға аяушылық етті ме, әлде жастық желең билеп, люктен басын қылтитып, санитаркаға қолын бұлғаған. Қыз да бұған қолын бұлғап, жымиған әлпет аңғартты. Гришка Гусев одан әрі батылданып:

	– Сұлу қыз, атыңды айтшы? – деп қиылған.

	– Оны қайтпексің, танкист?

	– Арғы жағаға тұмар қылып байлап өтер едім…

	Сол кезде алға жүруге бұйрық берілді де, танк колоннасы өткелге шықты. Арғы жағада олар күшті тосқауылға тап болып, артиллерия снарядтарының нөсері астында қалсын. Гришканың «қорғаныш көйлегі» бұл жолы септік етпеді, танкі лап етіп, бүкіл экипаж өртенген машинаны тастап шығуға мәжбүр болған. Жарақаттанған өзін, сірә, жолдастары алып шыққан… Есін жиса – өткел аузында көрген ақсары қыз жұпжұмсақ алақанын желкесіне тіреп, маңдайынан сипап отыр. Санбатта болған ұзақ күндерде олар бірінбірі жақынырақ білісті. Амал қанша, бақытты шақтары қысқа болды! Шын күюдің тақсыретін ол Зинадан біржола айырылғанда тартты.

	Кешкілікте өзінің қасынан кеткен Зинаны ол ертеңгілікте аппақ қар үстінде, ақ тонға оранып, кірпікқасына қырау қатып, тұла бойы мұздай сұлқ күйінде көргенді. Сірә, жау мергенінің ажалды оғына тап болған: ашық маңдайын жауып тұратын бір уыс кекіл сықылды сарғыш шашының етегінде бармақтай ноқат пайда болыпты… Бүгінгідей есінде: жас қыздың мұздай денесі өзінің жас жуған бетін, ыстық ернін от тигендей шарпып өткен.

	Бұдан соң Гусев өзін өмірден түңілгендей сезініп, өзі түгілі бір танкідегі жолдастарын да аямай, ұрыстың ең алдыңғы, ең қауіпті шебіне ұмтылатын болды. Әрине, сөйткені оған қымбатқа түсті. Бәлкім, өзінөзі қинап, көп жылдар бойы соның тауқыметін тартып, ауыр жаза кешуге? Туралап атқан жау снаряды бір жолы оның танкісін тағы да күлталқан еткенді. Бүкіл экипаждан аман қалған өзі ғана. Нақ өзіндей көкөрім, небір жайсаң жастар шейіт болып, көктей оталып кете барды, амал не! Осыдан соңақ Гусевтің ішінде бір нәрсе үзілгендей көңілі құлазып сала берген. Енді оған дүниенің баржоғы бәрібір еді: өлімге де еті үйреніп кеткенді; Зинадан айырылғаннан кейінгі өмірдің ащытұщысы бірдей сияқты, өзі бар ма, жоқ па – бұл тіршілікте, кім үшін өмір сүреді? Госпитальдан ол бүкіл жердүниедегі тірлікке бейтарап болып, айналасына тұрлаусыз көзбен қараған нала көңілмен қайтты. Сол бейғамдық оны біраз жылға дейін ауру етіп, тұрмыстың түрлітүрлі илеуіне салды. Бір зауыттан екіншісіне, бір жесірдің үйінен екінші жесірге жылысып, ешқайда тұрақтамай, қоныс аудара берді. Қолы – алтын, темірден түйме түйген шебер, бірақ өзінде – тұрақ, сөзінде – пәтуа жоқ, арақтың құлы атанды. Көп жылғы серуеннен ақырғы тоқтаған аялдамасы – Өскен қаласы. Бұған да аттай жиырма жыл болған. Осы қалада соңғы рет үйленіп, түтін түтетті. Дүниеге Борька келмесе, кім білсін, мұнда да оның тұрақтап қалар, қалмасы? Қазіргі тұрмысына қанағатшыл адам дән риза болғандай. Қазыналық жайлы пәтер, гаражында «Урал» мотоциклі бар. Үйі толған кілем, неше түрлі мүлікжиһаз, қала сыртында жемісі мол жайлаудача… Бірақ соның біріне ол аса тәнті емес. Көп жұрт өзін дүниеқоңыз деп ойлайды. Өйткені қолына түскенді үйіне тасиды, кісіге көп жұғыспайтын қырғиқабақ мінезі тағы бар. Жуыса қалса шағып алатын тілінің уыты да осал емес…

	«Иә, қайран өмір аққан судай өтті деуге болады мен үшін. Ендігі тірлік – байлаулы иттей есік бағып, Марфаның бақшасын күту. Сол үшін қан төккемін, сол үшін танкіде күйгемін… Солай деп кетті емес пе әлгінде цех бастығы? Иә, иә. Аяусызақ кекеді. Кешегі қан майданда төккен қаным зейнетақыға қосымша алу үшін ысырап болыпты. Апырай, ә! Неткен ауыр кінә?! Ау, сонда, тапқантаянғаныма біржола иемденген Марфадан сұрай қалсам – соншама бейнет пен әрі қымбатқа түскен қосымшадан қолыма бес сом бере ме? Қайдағы! «Мә, саған, жиырма төрт тиын. Бір саптыаяқ сыра ішесің…»

	– Гусев, басыңды кетер. Харчоға шақырып жатыр, – деді көршісі иығынан түртіп.

	Гусев басын шайқады, орнынан тапжылмады.

	– Өй, саған не болған?

	– Мазамды алмашы, – Гусев теріс қарап жатты. Жарақатынан қорғанып арқасымен әлі жата алмайтын, екінші жағына аударылу да оған бірталай бейнет. Ал қазір ұйықтағысы келгендей ыңғай байқатып, басын бүркеніп алды.

	Түсі ме, өңі ме, соны дәл айыра да алған жоқ, өзін цехта жүргендей, кәдімгідей жұмыс басында отырғандай сезінген: бәзбаяғы электротермия пеші; Маусым – төменде, өзі – жоғарыда… Пеш тазалауға тоқтатылған. Темір сырықпен әрліберлі сумаңдатып, тар көмейде тұрып қалған мырыш құймаларын түсіріп жатқанды. Кенет Маусым айқайлады: «Гриша ағай, үстіңгі қақпақты жап!». Жапты ма, жаппады ма ұзын көмейдің бергі бүйірінен шығарылған тауаша қақпағын? Есінде жоқ, төменге түскен. Екеуі енді бірігіп көседі. Шлак ваннасы шұрқшұрқ қайнап жатыр. Маусым әлденеге көңілденіп күле береді, терін сыпырып тастап, құлаштай көсеп, кіжіне тіл қатты: «Мына шіркіннің бұрқсарқ қайнағаны несі, қоюлана бастаған құрттай шұрылдап кетті ғой…» Бұлар тағы көсейді. Ванна кенет екіүш мәрте жүремелете солқсолқ етті. «Ей, мынау қайтеді, мөңки ме?, – деп Маусым сырығын шлак қабатына сұғыпсұғып алады. Ванна тағы да бір рет солқ етіп тына қалды. Құды бір вулкан төбе ежелгі деңгейінен үлкейіп, баяу көтеріліп келе жатқандай әсер тудырған. «Әй, осыған бір жерден суық ауа келіп тұрау. Желдеткіш осы, Гриша ағай, сорып тұр емес пе?» «Оны кім қосып еді?! – дейді өзі. «Пәлі, қос дегенім қайда?!» – деп Маусым жалмажан үстіге ұмтылды. Өзі де қоса жүгірген. Жоқ, ілешала емес, газды су ішіп, терін сүртіп, сәл тыныстаған соң…

	– Гусев сізге не болған? Тамаққа неге тұрмайсыз?

	Көзін ашса емдеуші дәрігер екен. Маусым да жоқ, цех та жоқ.

	Аппақ боп бедірейген аурухана палатасы.

	– Не болған, не болған? Маусымды құртқан менмін, естисіз бе, менмін, – деп айқайлады Гусев, – газ сорғышты ашуды ұмытып кеткенмін, көмейге тірелген ауаны сыртқа емес, ішке, пештің өзіне айдағанмын. Пешті бұрқ еткізген, сол!..

	– Қойыңыз, сізге не болды?

	Дәрігер қолын ұстап, тамыры тыңдады. Басын шайқап:

	– Гусев, қызуыңыз көтерілген. Бекер тұрғансыз, қайтадан төсек режімінде боласыз, – деді қарсылық тілемегендей бекем үнмен.

	– Доктор, маған енді ешқандайда режімнің, жан күйттеудің керегі шамалы. Мен қылмыс жасаған адаммын. Зинаны… Жоқ, Таубаевты шақырыңыз маған, Таубаевты. Мен оған енді бәрін де айтамын, бәрін де… Кеше де цех жігіттері пешке суық ауаны көп берген, астыүстіні түгел ашып қойып, ваннаны мейлінше ұзақ көсеген…

	Дәрігер басын шайқады. Сырқаттың қолын ұстап, біршама уақыт қасында отырды. Гусевтің кірпіктері айқасып, көзінің жұмыла бастағанын сезгенде ғана орнынан тұрды.





Төртінші тарау





І




	Таубаевпен ертеңгіліктегі керістен соңақ Дәулетов орнында пайыздап отыра алмады. Терісіне сыймай ашуланғаны сонша, кең кабинеттің кілем төселген еденін тырптырп басып, әрліберлі адымдап жүрді де қойды. Жабағы жүндей ұйпаланған түкті қабағы төмен қарай құлап кеткен, әредік оны қайшымен тегістеп қырқып қоятын, әйтпесе баяғыдаақ көзін жауып тастауы кәдік. Қазірде сол бұрынғыдан бетер ұйпаланып, сұсты жүзін ерекше адақтай түскен. Ілкі бір сәтте боларболмас ашылып, қыбыр ете қалатын түрік ерні де дірдір етіп, әлдебір сөзді әлденеше мәрте міңгірледі. Зер салып тыңдаған кісі ғана: «Тұра тұр әлі, қиқар неме, көрешекті енді көрерсің!..» деп кіжініп тұрғанын аңғарар еді.

	Қосалқы үстелдегі ақ, қызыл, көкшіл, қара телефондар бірінен соң бірі шырылдауда. Әлде бәрі емес, біреуі ғана безілдеп тұр ма? Кабинет иесі соның біріне де бұрылған жоқ, өзіменөзі. Паркет төселген еденге тұқия қарап, қатуланған қалпы есік пен үстел аралығындағы он шақты қадамдай аралықты әрліберлі айналумен жүр.

	Алдыңғы бөлмедегі хатшы ішкі байланыс арқылы екіүш қабат қоңырау берді. Селектор арқылы да жалғасып, қалалық телефонның трубкасын көтеруді өтінген. Жан Дәулетович бірақ қыңқ етпеді.

	Біз кезде байланысқа зауыт диспетчері шықты.

	– Жан Дәулетович, рафинация цехында қорғасын қабылдайтын қазан қалмады.

	Оған да жауап берген жоқ. Тілі байланып, әлде ештеңе естімейтін керең кісідей безеріп қалған бір жан, есіз далада бедірейіп тұратын ескі заманның тас мүсіні дерсің, айырмашылығы тек – қозғалып жүргені, тұрқы сорайған мүсіннен гөрі – аласалау төртбақ порымы.

	Хатшы қыз кабинетіне кірді.

	– Қаладан сұрайды, Жан Дәулетович, трубканы көтеріңіз.

	– Мен жоқпын мұнда.

	– Бар деп қойдым, неге ескертпейсіз?

	– Бәрібір жоқпын, барыңыз!

	– Дистпетчер де қайтақайта сұрап отыр.

	– Мен жоқпын, түсінікті ме? Жоқпын, жоқпын! Шығып кеткенімді көрмей қалыпсың…

	Хатшы басын шайқады. Ызадан жыларман болып, нақаққа күйгеніне кектеніп кетті.

	Ауызғы бөлмеге техникалық бөлімнің бастығы келді.

	– Петр Иванович, кірмейақ қойыңыз. Дәл қазір жолыңыз бола қоймас.

	– Немене, түтігіп отыр ма?

	– Сұрамаңыз, тиісетін кісі таба алмай, ізденіп отыр…

	– Кім бүлдірген?

	– Таңат Смағұловичпен сөйлескен.

	– Сөйлесті, әлде керісті?

	– Білмеймін, тыңдағам жоқ.

	Дронов кірген жоқ. Катя соңынан қарап тұрып, мырс етті:

	«Сужүрек сорлы, сені де келіншегің еркек дей ме? Нағыз ер, нағыз еркек – Таңат Смағұлович. Ой, қандай мықты! Варламовтан да, Дәулетовтен де ықпайды, – деп ойлады ілешала. – Не ойласа – соны айтады. Қамқа Кемеловна осындай атпал еркекті қалайша жападанжалғыз тастап кеткеніне таңмын. Өзі тік жүреді, бойы да сырықтай, әттең, өңі біржосын суық. Сұлу әйелімен айрылысып кеткені рас па екен?..»

	Екеуінің керісін естімедім деп, хатшы қыз Дроновқа өтірік айтқанды. Бас инженер таңертең Таубаевты іздей бастағандаақ, бір пәленің болғанын сезе қойған. Соны біліп отырып, олардың сөзін қайтіп тыңдамасын? Ал естігені – сұмдық, жағасын ұстаған. Қабылдау бөлмесінде отырған хатшының жұмысы, тегінде, біржосын қызық қарекет. Көп адам ойлайды: хатшы не біледі, қолынан не келеді деп?.. «Пәленшені ізде, түгеншені шақырып кел»; «Телефонограмма қабылда»; «Бастығыңда кісі көп пе, Катенька, көңіл күйі қалай?..» Келтесінен ойлаған кісіге хатшы атаулының күн сайынғы тірлігі, ертелікеш еститіні осы тәрізді сөз бен істен тұрады. Ал мұның аралығында сырт көзге көрінбейтін, мардымды жұмыс сияқтанып еленбейтін қаншама шаруалар атқарылып жатады? Қаншама кісінің тағдырын оң, иә теріс шешуге қатысады… Айталық, өзінің бүгінгі тірлігін сараптап қараңыз: Николай Исаевич ауырып жатыр, жұмысқа біраздан бері келген жоқ. Сонсоң да арқасын кеңге салып, қызметке кештеу келген. Тегінде, Қарлығаш үшін – бас директордың кабинетте отырғаны жақсы. Жан Дәулетұлы ондай кезде аса көп жұмсамайды, өзі де Варламовты ес көріп, бойын еркінірек ұстайды. Николай Исаевич әбігершілікті ұнатпайтын, не істесе де түбегейлеп орындайтын баптың кісісі. Ал Дәулетов? Бүгін ол қасқабағы кіртиіп, көңілсіз келді. Сірә, үйінен ертерек шығып, цехтарды аралаған. Әрине, жұмыс басында көрген ақаулықтарға ренжіп, әлдекімдермен ренжіскен. Соның салдары ма, кабинетіне кіреақ неге кешігесің деп өзіне тиісті. Одан соң Таубаевты іздеуге кірісті…

	Өзін біреуге керекпін, септігім тиеді деп ойлаған сайын, Қарлығаш шатшадыман сөзімге бөленіп, қалайда бір жақсылық жасауға құлшынып тұрады… Қазір де өзінөзі: «Катя, енді сақ бол!» – деп қайрап отырғанды. Таңат Смағұлович көрінді ме, бірден үгіттеп, бас инженерге кіргізбеу керек. Өйткені, ең алдымен зиян шегіп, ақ сорпа болатын – Таубаевтың өзі. Иә, иә. Дроновты әлгінде бір сөгістен сақтап қалды. Ал үндемей отыра берсінші, Петр Иванович бұл кабинеттен сілесі қатып, сөлбірейіп шығуы хақ. Ақыл білсе, Дронов маған жұмыс аяғында бір шиша иіс су әкеліп сыйлауға тиіс. Әй, ол сараңнан ондай мырзалық шығады деймісің? Ұмытып кетеді ғой, ұмытып… Жә, Катенька, бос қиялды қоя тұр да, әлгі жайтқа уақып бол!..

	Ол енді бас инженерді іздеп телефон шалса да, «Әзірше келген жоқ» дейтін болды. Қазымырлық байқатып, қайтақайта сұрағандардың «Келмейді, болмайды!» деп, меселін қайтарып тастайды. Енді біріне «Өзім айтамын, бүгін әуре болмаңыз» деп жанашырлықпен жауап береді. Сөйтіп қиялында бекініс шеп құрып, бастығын да, оны сұрағандарды да бірбірінен қорғап, мейлінше әбігерленіп отырғанда, төрдегі кабинеттен өзін шақырған қоңырау үні зың етсін.

	– Кадрдың бастығын шақыр, дереу келсін!

	Кабинеттен ҚарлығашКатя сұпсұр боп түсі бұзылып шықты. Кадр бөліміне телефон соққанда ол, іздеген кісісі орнында болмаса екен деп тілеген. Бірақ Оркен Ақатұлы – тақуа кісі. Қашан іздеме – орнынан табылады. Сағат тоғызға үш минут қалғанда кабинетіне кіріп бара жатады, алтыдан он минут өткенде шығып келе жатады. Ол кісінің есігінің, ашыпжабылғанына қарап сағатыңды түзетуге болады...

	Оркен Ақатұлы бірден табылды. Арада екі минут өткен жоқ, бас инженердің кабинетіне кірді. Қолтығында инженер Таубаевтың бас жұмысы…

	Катяның өңі бұрынғыдан бетер қуқыл тартып, неге сөйткені өзіне де беймәлім, жалмажан Таубаевты іздей бастады…

	Жан Дәулетұлы бірденақ кадр бастығына шүйліккен.

	– Сізге мен Таубаевтың қылмыс материалын тездетіңіз дегемін…

	– Материал әзір. Сол күніақ дайын болған, – Ақатов қолтығына қыса келген папканы ашты да, бас инженердің алдына шекесі сыммен «құлыпталған» бір бума қағаздар қойды. Кадр бастығының ұқыптылығына Дәулетов әрдайым таң қалатын, өзі біреуді мақтағанда, «біздің кадр бөлімінің қызметіндей мінсіз» деген мәтелді жиі қолданатынды. Бұл жолы да ол ерекше ұқыптылықтың үлгісін көріп, риза болды: Таубаевқа бұрынсоңды жазылған мінездемелер – әрине, барлығы емес, Таубаевтың теріс қылықтарын бадырайтып көрсеткендері; соңғы бес жылдағы дирекциядан алған ескертусөгістері – жоспарды орындамағаны үшін; қорғасын маркасын ауыстырғаны үшін; өрттен сақтану шараларын дер кезінде істемегені үшін; техника қауіпсіздігі бөлімінің ескертулерін ережеге сай атқармағаны үшін; ауыл шаруашылығына көмекке кісі беру тапсырмасын кешіктіргені үшін. Ең соңында купеляция бөлімшесіндегі төтенше жарылыс қаралған мәжіліс хаттамалары… Таубаевты цех бастығы міндетінен босату жөніндегі бұйрықтың жобасы да әзір. Директордың тек қолы жоқ, күні де қойылмаған.

	– Мынаны неге тоқтатып қойғансыз?

	– Тергеудің артын тосайық дегенсіз.

	– Ым, – деді Дәулетов, – Варламов мұны көрді ме?

	– Көрген жоқ.

	– Көрсету керек еді.

	– Инженертехник қызметкерлер жайындағы барлық қағаз атаулы ең әуелі сіздің алдыңыздан өтуге тиіс, Жан Дәулетович.

	Дәулетов кадр бастығын жаңа көргендей таңырқай қарады: бір сөзді не кем, не артық айтпайды; жауабында қателесу болмайды; мұның басы, тегінде, арнаулы бағдарламамен жұмыс істейтін компьютерден бір мысқал олқы емес… «Бар, жоқ, дұрыс, иә, өйтуге болмайды» – бұл шіркіннен осыдан өзге сөз естімейсің. Барлық шаруаны күні ілгері біліп отырады, барша сұрағыңа жауабы әзір. Мұның бедірейген қансөлсіз қылаң түрінен ештеңе болжап біле алмайсың. Беті қағаздай аппақ, көзі тұнжыр – күліп тұр ма, жылап тұр ма, айыра алмайсың, оның үстіне үнемі күңгірт көзілдірік киіп жүреді. Шашы көкбурыл тартқан, оны екі жарып тарайды – азы сол жақ шекесіне қисайған, қалғаны оң жағына. Бұл кісіде біреуге іштарту сияқты жанашыр сезім болмайды. Нағыз сезімсіз робот. Тек қана бұйрықты орындауға жаралған жан. Дәл қазір: «Таубаевты Социалистік Еңбек Ері атағына ұсынатын болдық, документтерін әзірлеңіз» деші; «Неге?» деп бір сөз айтпайды, оны қаралаған материалдарды көз көрмеске тығып тастап, бірер сағаттан соң өңкей мақтаулы сипаттамаларды түгендеп әкеп алдыңа қояды… Иә, бұл сондай ұқыпты адам. Сондықтан да Дәулетов оған сескене қарайтын, сырын ашпай, ресми шекте ұстаушы еді. Бұрын ол қауіпсіздік мекемесінде еңбек еткен деген қауесетке де шүбәсіз сенетінді.

	– Мына бұйрықты қайыра жазыңыз, – деді бас инженер. – кіріспесін осы қалпында, ал тұжырымдаушы жерін…

	Ақатов өз папкасынан таза қағаз алды. Үстел үстінде самсап тұрған қарындаштарға қол созған жоқ, өз қаламын суырды. Дәулетов айта бастады.

	– …Жоғарыда аталған авариядан соң, жөндеуге қойылған электротермия пешін комиссия көрсеткен олқылықтарын елемей, өз бетінше, бұрынғы өлшемдерін ешбір өзгертпей, сол қалпында салды. Пешті жүргізуді де Т. Таубаев тиісті техникалық қызмет мамандарына хабарламай, комиссия шақырып, тәртіп бойынша қабылдатпай, өз бетінше жүзеге асырды. Оның ақыры жаңа аварияға әкеп соқты… Таубаевтың менменсіп, өз бетімен кеткені сонша – соңғы жағдаятты зауыт басшыларына хабарлауды қажет деп білмеген. Қайта соны жасырып, ешкімге сездірмеуге тырысқан. Пешті сөйтіп, жарылыс себебін тексерместен, қайтадан жүргізген… Жоғарыда аталған себептерді ескере келіп, қорғасын тазалау цехындағы төзгісіз жағдаятты тез арада түзеу мақсатымен…

	Кадр бөлімінің бастығы жазып болып, қағаздан басын көтерді. Дәулетов одан сауал күткенді. Ең құрығанда, мынаны кіммен келістіңіз деп сұрауға тиіс қой. Бірақ Ақатов ләммим деген жоқ. Бұйрық күтіп, енді не айтасыз дегендей, өзіне телміре қарап отыр. Ширығып тұрған бас инженердің соған да жыны келді.

	– Барыңыз, қалғанын өзіңіз жазыңыз, кадрдың ресми тіліне түсіріңіз. Таубаевты жұмыстан босату керек, ал материалды түптүгел, мына бұйрықты қосып, прокуратураға жөнелтіңіз! – деді.

	– Цех бастығының міндетін кімге жүктейсіз?

	– Орынбасары Аллазаровқа бұйрық әзірлеңіз. Ол туралы Таубаев түсірген мәлімдемені тежей тұр дегенмін, есіңізде болар. Жарты сағат мерзімде барлық цехтарға таратыңыз.

	Кадр бастығы шығып кеткен соң да Дәулетов сабасына түсіп, өзінеөзі келе алмай қойды. Мерейі өсіп, көңілі риза болса керекті. Көптен бері жетегінен шығып, еркінсіп жүрген ақымаққа қылбұрау салды. Таубаевқа – сабақ, басқаларына – өнеге!..

	«Сол керек бәлемге! Әділетке құмар едің, әділ жазаңды алдың. Намыстансаң – зауыттан біржола кетесің, әйтпесе өркөкірек немені қайтадан ауысымға айдап, бірер жыл титықтататын шығармын...» Креслодан тұрып, есікке дейін барып қайтты да, терезеге бұрылды.

	Алаңның күні кешегі қызылдыжасыл келбетінен ештеңе де қалмаған. Бойшаң гүлдердің сабағы сорайып, атжал ұзын аллеялардың өзі жапырағынан сұйылып сидия бастаған. Жұмыс ауысқан қарбалас мезгіл емес, сонсоң ба, кең алаңда әрліберлі жүрген бір жан көрінсейші. Тым жүдеу, жұпыны көрініс Дәулетовті тезақ жалықтырып жіберді. Көңіліндегі кірбең тарқамады. Қайта әлгіден бетер ауырлап, еңсесін баса түскендей.

	Қолымен істегеніне жанын қинап, басын ауыртатын әлжуаз кісі – Дәулетов емес. Сәлден соң орнынан желпіне тұрып, жұмыс киімін киді де, зауыт ауласына беттеді…





ІІ




	Варламовтың кенеттен ауырып қалғанына өзінен басқа ешкім білмейтін бір гәп бартын. Ауруханаға жатардың алдында ол министрмен тілдескен.

	– Садық, сен отпен ойнап отырсың, – дегенді Николай Исаевич ойындағы шаруасына бірден көшіп, дардай министрді өз үйіне келіп жүретін жасаң кезіндегі әдетінше тек қана есімімен атап, өзімсіне сөйлегеді. – Балқыту пештерінің біреуі бүгін тоқтайды. Бес күнде шикізат жеткізіп бермесең – қалған екі пешті де сөндіреміз...

	– Келесі айға дейін ештеңе алмайсыз. Сол себепті, Николай Исаевич, жөндеуге қоятын пешіңіз болса, асықпай қарап алыңыз, – дегенді Бәкежанов.

	– Садық, мен шынымды айтып отырмын.

	– Мен де сізбен ойнап отырғам жоқ. Текелі мен Қарағайлыдағы аршу жұмыстары кешеуілдеп қалды, ал Ақтастың жағдайын өзіңіз білесіз... Кен концентратын түстік пен шығысқа қасықтап, тең бөліп отырмын, – деді Бәкежанов жайдары үнмен, – Сондықтан, қинамаңыз мені. Сіздің бесақ күндік қор қалды дегеніңіз бекер. Үнемдеп шығындасаңыз, жарты ай тыныш ұйықтауыңызға болады. Солай, Николай Исаевич, күн ілгері байбалам салмаңыз. Мазасыз боп барады деген қауесет шын болмаса игі еді...

	Варламовтың қытығына өзгеден де бұрын соңғы сөз қаттырақ тиді. Министр әңгімесін жайдары аяқтаса – бәлкім, ол соншама қыңыраймас па еді, кім білсін?

	– Сіздің қолыңыздағы дерек жалған! – деп салды іле қырсыға жауап қатып, – Екіншіде мұндағы тыңшыңыздың ақпарына шүбәмен қараңыз, жолдас министр!

	Бәкежанов қымсынған жоқ, кеңкілдеп күлді, ілешала қасында отырған біреуге әлдене деп күңкілдегені естілді.

	– Олай болса, Николай Исаевич, есептеп көріңіз. Неше айдың дерегін қалайсыз?

	Бәкежановтың кеніштерден Өскенге жөнелтілген концентрат көлемін түгендегелі отырғанын сезген Варламов басын шайқады: Садық Байтемірұлының ойланбай ештеңе істемейтіні өз алдына, бір сөз де бекерге айтпайтынын ол баяғыдан білетін; сөзі мен әрекеті жарасқан қайраткер... Қалайда оны қоқанлоқымен ала алмайсың, бұл жолы арадағы ескі достық, ниет бірлігі де әсер етпеді. Шынында да министрліктің қазіргі жағдайы мәз емес. Қайыңдыдағы жаңа кеніш берілмей, Жәйремнің қымбат та мол қорына қол жетпей – шикізат жетімсіздігінен көз ашылмасы өзіне айдай анық. Бірақ, қашанға дейін қиналып, өпітәпі қормен жұмыс істемек? Министр дұрыс айтып отыр. Бес күн емес, тіпті он бес күнге жететін қоры бар. Хош, сонда он күннен кейін министр өзіне тыңнан концентрат тауып бере ала ма? Берген күнде де бірақ эшелон. Онымен қай жыртығын бүтіндейді? Демек, зауыт жетімсіз қормен жұмыс істейді, одан соң тағы да қиыла сұрау... Екі айлық қорды қоймаға салып қойып, қорғасын қорыту – алтын заман екен, амал не, енді ол келмеске кетті. Бүгінде екі апталық қорға зар болдық. Келекеле екі күндікке түсіп жүрмейік? Жоқ, министрге де Варламовпен есептесудің не екенін жақсылап танытқандай сабақ беру қажет. Берсе – қолынан, бермесе – жолынан!..

	– Айтпақ мәліметің өзімнің де алдымда жатыр, жолдас министр, – деді Варламов, – Кен бермейтін болсаңыз, бұл айдың жоспарынан қанша кемітесіз, соны естіртіңіз.

	– Бір тонна да кемімейді. Толық бересіз.

	– Ал түстіктегі әріптесіме неге кеміттіңіз?

	– Оның себебі болды, – деп күмілжіді Бәкежанов.

	– Түсінікті, – Варламов та енді әр сөзін министрдің құлағына нығарлай естіртті. – Кен тасын Варламов түстікпен тең бөліспеді, ал металды одан артық беруге тиіс! Мазасыз шал атанған директор – баяғы Варламов. Осы да әділдік пе?

	– Николай Исаевич, мұныңыз енді...

	– Жоқ, ақталып әуре болмаңыз, қадірлі Садық Байтемірович. Үкімет мүшесіне беймаза шалдардан кешірім сұрау, тегінде, жараспайды. Тек бір жайды ескертіп қойғым келеді... – Қарсылық күткендей сәл бөгелді. Бәкежанов үндеген жоқ. Әліптің артын баққаны, әлде сөзін тыңдағысы келмей, әдейі қырсығып отыр. – Алжығандықтың салдарынан мен сіздің, министр жолдас, алдыңыздағы есепті шатастырып алуым да кәдік...

	* * *

	Трубканы орнына қойған соң министр кеніштерден жөнелтілген кен көлемі көрсетілген кестеге қайыра қараған: мына қырсық шал тағы не істер екен деп қауіптенгені анық... Өткен тоқсанда да дәл осылай кеңірдектеп отырып, екіүш эшелон кенді артық алған. Шымкентке кетіп бара жатқан жерінен ауыр құраманы өзіне бұрып әкеткенді. Сол жолы да кексе ұстазы ренжімесін деп солқылдақтық жасап еді. Соның салдарынан оңтүстіктегі алып зауыт өткен айдың жоспарын орындай алмайды. Ал директоры оның соңғы кездесуде өзіне көз жасын көл қылып «жылап», өмір бақи «жетім» өскенін, «ал егер қайынжұртым бай болса, жетімсіз шаруашылыққа директор боп «қайыршыланып» жүрер ме едім?» – деп әзілдеген. Әзілі емес, шыны сол. Өзі істеген Өскен зауытына министрдің әрдайым бүйрегі бұратынын ескерткені. Әрине, уақытша қиыншылықтың салдары. Кен жетіп тұрса, бұлардың бәрімен де басқаша сөйлесер еді. Сол себепті, Варламовтан бүгін қандай ащы сөз естісе де шыдап бақты. Әйтсе де сол қасқаны тым еркінсітпей, тежейтін уақыт жеткен сияқты. Бүгін сәл иілсе, ертең ол тағы сұрайды. Әбден басынып алған. Сол үшін де ештеңе бермеу керек дегенге тоқтады..

	* * *

	Министрмен тәжікеден кейін Варламов та қарап отырған жоқты: Кенді өлкедегі ең үлкен кен комбинатының директоры Қали Жақсыбековке телефон шалған.

	– Ескі доссың, Қали Нариманович, қол ұшын бермесең – жағдайым қиын, – дегенді жорта көлгірсіп. Көмек сұрап отырған әріптесі өзіндей кексе, өмір қақтығысынан әбден ысқаяқ болған ескі инженерді. Біразға дейін көнбеді. Бірақ әдісқой Варламов та көз жасын аямай «төгіп» баққанды... Көндіре алмаған соң бұдан екіүш жыл бұрын өзі көрсеткен жақсылықты есіне алды, – Сен сонда, Нариманыч, қысылып тұрмын, бір эшелон кен алдым деп қағаз бермесең – жылдық жоспар құрыды деп жыладың... Сөзге келдім бе – сен үшін ойланбайақ қылмыс жасадым. Сен әлі жер бетіне шығармаған, бәлкім, мүлдем қазбаған кен тасын қоймаға келді деп көз жұмып, кіріске алдым. Жоспарды «асыра орындап» сендер сыйлыққа кенелдіңдер... Шынтуайтын айтқанда, сондағы қарызыңнан әлі күнге дейін толық құтылған жоқсың. Көп алысберістің қалтарысында ұмыттырып кеткенсің... Жарайды, оны да кештім, мен пәлежала қуған кісі емеспін. Тек тиесілі кенімді берсең болды, небәрі бірақ құрама?!

	– Ойбайау оның біреу емес, – қырық вагон! Қоймадағы бар кенді жөнелтіп жіберіп, түстіктегі әріптесіңе топырақ беремін бе? – деп Жақсыбеков шыжалақтай бастап еді.

	– Оған да шындап іздесең – бірдеме табарсың. Ал Өскен зауыты алдағы бес күнде кен бермесең біржола тоқтайды! – деп Варламов та ең соңғы дәлелін қылтитты.

	– Мынауың шатақсөз! Не істесем екен?.. – кеншілер директоры шынында да қысылып, иіні босай бастап еді, Варламов та тізеге салуды күшейтті.

	– Қали, достым, сенен сұраған кен концентратын мен сүйегі Кавказда қалған әкешешемнің қабірінің басына құлыптас қою үшін қолқалап отырғам жоқ. Сенің де ана жылғы қосымша сыйлықтан басы артық костюм кимегеніңді білемін. Ендеше басыңды ауыртып текке қиналма. Қылмыс жасаған соң бірі не, мыңы не – бір эшелонды толықтап тиет те дереу жөнелт!

	– Жетістік онда. Қартайғанда, ойбайау, өтірікші атанып қалай жүреміз?

	– Қойсаңшы, Нариманыч, құдды бір сүттен ақ, судан таза әулие кісідей қылымсығанды, – деп салды Варламов кенші әріптесінің көмейі босағанын сезген соң. – Көп болса министрден бірбірден сөгіс арқалаймыз. Түстіктің директоры бір жыл амандаспас. Ал маған жоспарды өтеп, металлургтерімді риза еткенім қымбат!..

	– Апырай...

	– Тіпті қиналсаң, оңай амалды мен айтайын, – деді зауыт директоры. – Жүкті түстік зауытқа тиет, тек құраманы жөнелтерде тасымал конторың паспортын ауыстыра қойсын. Екі зауыттың тапсырысы алдында қатар жатқан соң, бір мезгіл шатасуға болмай ма, олар да пенде. Мұндай жөткірлікті ізін білдірмей істейтін, саған сөз келтірмей орындайтын пысықтарың бар шығар?

	Кеңкілдей күлген Николай Исаевичке әрі таң қалып, әрі тапқырлығына сүйсінген Қали Жақсыбеков сөзді бұдан әрі созбады.

	– Жарайды, тек қана бір жолға. Екіншіде бүйтіп мені қыстамайсың, – дегенді.

	«Соңы бола ма, әлде басы ма – егер кенмен жабдықтау бұдан әрі қиындай берсе?» – деп ойлағанды Варламов. Әріптесіне бірақ басқаша жауап қайтарды.

	– Тек ұмытпа, жүкті жөнелтерде хабар беруді!..

	Варламов орнынан желпіне тұрып, кабинетінде әрліберлі жүрді. Мерейі тасып, көңілденгені сонша – әредік өзінеөзі күбірлей сөйлеп, екі алақанын бірбіріне қуана соқты. Осы қалпын кездейсоқ көрген біреу, мына кісіге не болған деп таң қалары хақ. Анығында ол күні ертең зауыт ауласына келетін кенді сіңіру жөнін ойлай бастағанды...

	Келесі аптада Ақтастың кезекші диспетчері Варламовтың пәтеріне телефон соғып, күткен жүгінің жөнелтілгенін хабарлаған. Жақсыбековтың өзі Қиыр Терістік жаққа ұзақ іссапарға асығыс жүріп кетіпті.

	– Не үшін, неге асығыс? – деп Варламов ежіктеп еді.

	– Тәжірибе алмасуға, министрдің рұқсатымен, – деп сылқсылқ күлді анау.

	Бұл сөзге Варламов та рақаттана күлді. Шындығында ескі досының уәдесінде тұрғанына ризалық білдіріп, тек кәртаң жүрегі шыдамай, министрдің қаһарынан ту алысқа қашып бара жатқанына да өзінше мәз болғанды...

	Зауыт ауласына Ақтас кені қайыса тиелген ауыр құрама келіп кіргенде, темір жол цехының жүкшілері алақандарына түкіріп, сақадай сайланып отырған: ертеңгілікте директордың өзі келіп, барлық ауысымды жинатып алып, жедел жүк келетінін; оны контейнерде қалдырмай, мейлінші жедел түсіру қажеттігін өтінгенді...

	Жедел тапсырманы жүкшілер басаяғы он екі сағатта орындап шықты. Тасымал бастығы соны келесі күні кабинетіне келіп хабарлағанда, сағат күндізгі үш мезгілі еді.

	– Рақмет! – деді директор өзінен бірдеңе күткендей босағада тұрып қалған цех бастығына, – Кассаға бар. Сыбағаң толық, бөлісті бірақ өзің жаса!..

	Варламовтың қаталдығы мен мырзалығы әдетте қатар жүреді. Бір нәрсеге қырсықса – оның жұмылған жұдырығын ешқашанда аша алмайсың; ал көңілі құлады ма – бұдан асқан жомартты Өскен қаласынан шыр айнала іздеп таппайсың; әсіресе айтқан шаруасын мезгілінде таптұйнақ орындаған жұмысшы қауымынан аяры жоқ, көтерме сыйды мыңдап төге салады... Сол сырға қанық тасымал бастығы директордың шұғыл тапсырмасын орындауға бар күшін салған, арнаулы контейнермен келетін концентратты түсіру оңай емес, жігіттері бұл жолы екі ауысым бойы тізе бүкпей қимылдап, қайрат көрсетіп еді. Бір жақсысы, мұндай өлермендікті Николай Исаевич айтқызбай түсінеді. Бүгін де солай істеді. Әмбе кейін деп сырғытпай, бірденақ қолына ұстатып жіберді.

	Жұмыс аяғында Варламов кабинетіне бас инженерді шақырды.

	– Өйтіпбүйтіп бір эшелон кен алғыздым, ендігі гәп – содан айырылып қалмауда! Бұл міндет сізге жүктеледі, – Дәулетов өзіңізше дегендей боп таңдана қараған. – Мен таңертең ауруханаға жатамын, түсінікті ме?..

	– Түсінікті, Николай Исаевич, Алматыдан сұраушылар болса, білгем жоқ, көргем жоқ деп антсу ішемін! Қысқасы, пеш көмейінен өткенше ештеңе білмеген кісі боламыз... – деп кеңкілдеді Дәулетов.

	Варламов басын шайқады, бірақ қайыра тіл қатқан жоқ.

	«Сенің осы, өзіңнен үлкен бастық көрсең басыңды иігіш келісімпаз мінезіңнен қорқамын, – деп ойлады тек, – Бәкежанов телефон соққан сәттеақ бар шындықты жайып саларсың, сірә... Тек министр концентратты қоймадан қайта тиетпес, бар үмітім – сонда, сенде емес...»

	Келесі күні ол ауруханаға жатты. Зауыттың өзі салған, медицинаның ең соңғы тәуір техникасымен жабдықталған, кең де сәулеті өзгеше жаңа ғимарат еді бұл. Варламовтың екіүш жылдан бері әр жерде қайталап, айтып тауыса алмай жүрген мақтан құрылыстарының бірі. Мен салдым дегенмен, Николай Исаевичтің өзі соған сирек жататын. Денсаулығының мықты болып, иә ауырмағандығынан емес – сөйтуге тек мұршасы келмей жүрген. Енді міне, сәті бүгін түсті. Жылдар бойы салақсып, кейіндетіп келе жатқан қуығына операция жасатпақ.

	Люкспалатаның төріндегі жалғыз төсекке қисайған Варламовты кенет күлкі қысты. Оның есіне бұрнағы күні, кенші досы Қиыр Терістікке сырғып кеткенін естігенде, өзінің ішексілесі қатып күлгені оралғанды. «Мынауымды естісе, Нариманыч не дер еді? Мен құсап күлер ме екен? Күле қоймас, есті неме ғой. Бүгінгі директор атаулының тірлігі осы: біріңдібірің алдамасаң – күн көре алмайсың! Ау, сонда, осының бәрі кім үшін?.. Анна екеумізге, шынын айтқанда, жылы монша, жайлы төсектен басқа ештеңе де керек емес, ендеше осымыз не азап?» – деп тағы ойлады.





ІІІ




	Сол күнгі қарекетіне Саябектің көңілі көншіген жоқ. Не істесе де қыбы келмей қолынан сусып түсе берді. Ширек ғасыр ғұмырын осы зауытта, оның ішінде тек қана қорғасын тазалау цехында өткізген байырғы металлург үшін бұл мүлдем келеңсіз жайт. Соның себебін біреуміреу сұрай қалса, Саябектің өзі де не айтарын білмей, жер шұқылап, үнсіз тұрып қалар ма еді, кім білсін?.. Сәтсіздіктің алды оған үйінен, қақпасынан сыртқа шықпай жатып кезіккен. Күндегі дағдысымен ерте тұрып, шайын ішіп, гаражына барған. Екі қабатты коттежд үйде тұратын. Гаражы қора ішінде. Бұрнағы жылғы соцжарыс қорытындысы бойынша, ВЦСПСтің төралқасынан сыйлыққа алған су жаңа «Волганың» моторы от алсайшы. Аккумуляторы отырайын деген бе – бесон минут дырылдатып, ештеңе шығара алмады. Үйінен ақыры жаяу шығып, зауытқа трамваймен барды. Әрине, күндегі мерзімінен едәуір кешігіп жетті. Ал қалыптасқан тәртіп бойынша, цехқа ол мастермен бірге, жарым сағат бұрын келуге тиісті. Ауысымның жұмысын қабылдауы шарт, өйткені бүгін өздері шұғылданатын шаруаның бағытбағдарын алдын ала ойластырып қойғаны жөн: рафинация жұмысы – басқа цехтардағыдай күнітүні үздіксіз жүріп жатқан процесс емес; сағат сайын өзгеріп тұратын күрделі технология; соған орай әр ауысым жұмысы – әр түрлі болады; қорғасынның кейде ақырғы тазалауына іліксең, қайсыбір күні мыстан енді ғана айыра бастаған алғашқы кезеңіне дөп келесің...

	Саябек ентіге басып цехқа кіргенде, жұмысшылар киім ауыстыратын дәліздің алдында, өз бригадасының бірнеше адамы шылым шегіп, әңгіме соғып отыр екен. Сірә, қушыкеш Саня тағы бір анекдот естіп келіп, соны жұртқа таратуға асыға кіріскен тәрізді. Саябекке ешкім ләммим деген жоқ. Бірақ, солардың көз астымен барлай қарағаны оған біржосын өзгеше сезілді. Біздің мақтаулы бригадирдің жүрісін қара, Еңбек Ері де жұмысқа кешігеді екенау деп әжуалап, бірбіріне көз қысып, күліп отырғандай құдды. Бұл жерде ол көп аялдаған жоқ, киімін ауыстыра сала тезірек шығып кетті.

	Саябектің ауысымға келген сайын, әр күні – мезгілдің таңертең, түстен кейін, иә түн ортасы екендігі есеп емес, жиырма бес жыл бойы бұлжытпай орындайтын рәсімі барды. Бұл оған тамақ ішер алдында қолын жуатыны сияқты – бұлжымас міндет болып қалыптасқан. Онысы жұмысқа кірісерден бұрын, қорғасын құймалары самсап тұратын дайын өнімдер алаңына бір соғып кету. Мұны орындамаса шебердің көңілі көншімейді. Біркелкі қаланған тік текшелерде көздің жауын алып, күмістей жарқырап тұрған ақ құймалар сапы оған әрдайым асыл заттар қойылған көрме залына кіріп кеткендей әсер туғызатын. Төбеден, бүйірден құйылған күн сәулесі түстес мол жарық та – люминофор түтіктерінен емес, текшелердің өзінен тарап тұрғандай. Төңірек түгел ақ нұрға шомылған. Ал құймалардың өзінен жаймашуақ жылы леп ескендей. Шынында да қорғасын текшесін қандай бір аязды күні ұстай қалсаң – қолыңды қарымайды. Саябек үшін бұл да – қымбат сәт. Әрбір келген сайын текшелердің бірекеуін ақырын ғана сипап өтеді. Жұмысын да бұдан соң сергек жүріп, көңілді істейді.

	Тегінде, бұл әдет оған жігіт кезінен жұғысқан. Бұдан жиырма бес жыл бұрын Жанай шатындағы шағын ауылдан осы қалаға Саябек оқу іздеп келген. Бірақ көздеп келген есепшілер курсы толып қалыпты, уақытша күнкөріс үшін осы зауытқа жұмысқа түсті. Ауысым мастері сонда оны қолынан жетелеп келіп: «Осы жерде істейсің, міндетің – қорғасын құймаларын текшеге жию», – деген. Қиын ештеңесі де жоқ сияқты, ауылда кірпіш құйғанда да осылай қалайтын: астыңғы қатары – ұзынынан, екінші қатар – көлденең, сонсоң тағы ұзынынан... Осылайша жігін бастырып қалай бер, тек құлап қалмасын. Вагонға да осылай қалайсың. Текшенің биіктігі иығыңмен теңескенде, екінші жерге ауыс. О кезде қорғасынды бүгінгідей карусель машинасы құймайды. Алпамса денелі дәу жігіттер сабы құрықтай шұңғыл ожаумен қазаннан көсеп алып, қалыптарға қолмен құятынды. Қалыпты да қатқан кезде өздері аударады. Осылайша дайындалған құйманы қоймаға электрокар арба әкеледі. Саябек алғаш көргеннен оны қоларба деп атаған. Өзінің міндеті соның үстіндегі қорғасын кірпіштерін түсіріп алу. Әрқайсысы қырық килә құймаларды ол допша қағып алып, текшеге қалай береді, қалай береді... Бір ауысымда жиырмаотыз текше қалағанда жүз тонна шамасы жүк көтереді екен. Сонша салмақты жұмыс үстінде ол сезбейтін, құюшылар қанша әзірлеп үлгерсе – соның бәрін қалап болғанша, бел жазбай, істей беретін. Тек кешке қарай, жатақханаға қайтып, темір кереуетке құлағанда ғана, жүз тонна қорғасын көтерудің не екенін бірақ білетін. Қылшылдаған жас кезі, соны да елемейді. едіау. Ертеңінде түк көрмегендей құнтиған қалыпта жұмысқа келетін, текше қалауға қайта кірісетін...

	Алты айдан соң мастер оны электрокар арбаға ие етіп, қорғасын тасуға қойды. Цех ішінде ор қояндай бұлтыңдап, зыр қағып жүрген қоларбаға Саябек алғаш көргендеақ қатты қызыққан: басаяғы түгел қалың темірден соғылған, мықтылығы ғажап; бензин сұрамайды және онымен ат күткендей әуре болмайсың – жемдеудің, суғарудың қажеті жоқ... «Біздің ауылға апарып шөп тасуға, қорадан көң шығаруға қойсаң – мынау, сірә, фермада жұмыс шыдатпас! – деп қиялдағанды ол, – Мұның біреуін аулына кетерде қанша тұрса да сатып алсам?..» Қоларба айдауға ауыспаса, бәлкім, ол зауыттан біржола кетіп қалар ма еді, кім білсін? Өйткені бел қайыстырған ауыр жұмыстан жалыға бастаған. Сол себепті қоларбаны жүргізуді үйренуге құлшына кірісті. Соның тіпті ешқандай қиындығы жоқты. Үстіне мініп алып, тұтқасын тартып қалсаң – жүгіре жөнеледі, тек рулін керек бағытқа бұра біл. Әлгі тұтқаны кері итерсең – тоқтайды. Оңайлығы сондай – бір көрсетсең, балалар да мініп кеткендей. Саябекке бірақ соны меңгеру үшін қатарынан он кеш оқу оқып, кәдімгідей емтихан ұстауға тура келді. Бәрінен де қызығы, электрокардың аккумулятор қуатымен жүретінін, оның батареясын күн сайын арнаулы цехта зарядтап отыру керектігін, ал аккумулятордың ең басты тетігі – пластинкалардың текшеге қалап жүрген қорғасыннан жасалатынын білуі еді. Сонда ғана ол электрокарды ауылға әкетпек болған ойының әншейін қиял екенін ұққан... Сөйтсе де жас жігітке басаяғы сандықтай, кіпкішкентай, бірақ жұмысқа соншама ыңғайлы, жүрдек арбаны андасанда бір бажылдатып қойып, цех ішінде зыр қағып шауып жүру керемет ұнайтын. «Осы жүрісімді апам көрсе не дер еді, құлыным менің адам болды деп қуанар едіау», – деп те шалқитынды...

	Келесі жылы да Саябек Құдайбергенов есепшілер курсына түсе алмады. Жолдамасы ескіріп қалыпты. Ақылдаса барған немере ағасы Ілияс, ол кісі байырғы қалалық еді, осы өңірдегі геология бірлестігінің жетекшісі болатын: «Ауылды қайтесің, Өскеннің – болашағы зор қала, бір жерде болайық...» деп кеңес берді. Бір жағынан жасы үлкен туысының, ақылы да түрткі болып, Саябек туыпөскен аулымен біржола қоштасты да, қорғасын тазалау цехында қалып қойды. Көңілінде желік те бар еді:

	«Әкемнің әкесі жылқы баққан; өз әкем трактордың құлағында ойнайды; ағайым Ілияс Мырзаұлы жеті қат жердің астындағы кенді іздеуші; ал маған сол кісі іздеп тапқан кен тасынан қорғасын қорытуды меңгеру қажет!..», – деп масаттанғанды. Соған да міне ширек ғасыр болды... Бүгінде де ол металлург өнерінің бүгешігесін білдім деп айта алмайды, әлі де үйренумен келеді.

	Бірақ білгені де аз емес. Электрокардан соң Саябек қорғасын құюға шыққан. Одан соң қазандар алаңына... Әр қазанда түрліше өтетін химиялық процестерді жүргізуді меңгерді. Инженерметаллургтер оны теориялық жүлгеде, біліммен тапса, Саябек соларды қолымен атқаратын шеберлікке жетті. Бұл күнде ол түсті металды қоқыстан тазалауға байланысты барлық гәпті толық меңгерген шебер. Адал еңбегімен әріптестері құрметіне бөленген еңбек ардагері, осы цехта істейтін бірталай үлкенкішінің ұстазы... Саябек бүгін де ежелгі әдетімен дайын өнімдер алаңына соға жүрген. Соқты дегенде сол үшін оған әдейі бұрылудың қажеті де жоқты: мастердің кабинеті осы жерде. Қорғасын текшелерінің қарамы бүгін күндегіден де молырақ екен. Сірә, мезгілінде вагон берілмеген. Әлде техникалық бақылау қызметінің адамдары дайын құймаларды даралап үлгермеген. Әйтеуір солардың еңселі қатары мастерлер кабинетінің кіре берісін түгелдей қаумалап жауып тастапты. Саябекке енді солардың арасынан қысылақымтырыла өтуге тура келді. Кенет ол текшенің астына қойылған ағаш тағанның қарғашасына сүрініп, мұрттай ұшты. Аяқ астынан да бір нәрсе салдыркүлдір етті. Шынтағы текшеге тиіп ауырып қалды. Жалмажан орнынан тұра беріп, оқыс ыршып түскен: аяқ асты, айналасы түгел қыпқызыл қан!... Бұл не сұмдық дегендей шошынып, жанжағына алақтай қараған. Ілешала ол қатты күліп, ешкім көрмеді ме екен мұнымды дегендей, алаңды тағы бір мәрте тінте шолып шықты. Сірә, бұл маңға әлі ешкім келе қоймаса керек, тірі жан көрінбейді. Ыза болған бригадир әдейі бұрылып барып, анадай жерде домалап жатқан бояу шелекті бар пәрменімен тепті.

	Сол кезде аңдып тұрғандайақ вагон қойылатын қақпа жақтан қолында бояу щеткасы бар, еңсегей денелі, қиық мұрт, кексе кісінің шыға келгені. Бұрын өзімен бірге істеген, денсаулығына байланысты техникалық бақылау бөліміне ауысып кеткен Евсей Польщиков. Өзге емес, Евсейдің кезіккенніне Саябек тіксініп қалды.

	– Ей, ей, СәкесіСеркесі, мынауың не шатақ? – деп кеңкілдей күліп келеді, Саябектің есімін ол әрдайым бұзып атайтын, екеуі түйдей құрдас. – Шелекпен күресіп саған не көрінді? Қымбат бояуымды құрттың – бір, мойныма жазады – екі, үстіңді былғадың – үш, масқара болдың – төрт!..

	– Жә, жә, сайрама, Захарыч. Жолыма жете қоясың жер құрығандай...

	– Мен ойлағам сенде көз бар деп.

	– Менің көзім сендей шалапайларға жол көрсетуден жасыған.

	– Жә, жә, ұрыспа, бояу табылады. Мә, қонышыңды сүрт, өзге жерің де жетісіп тұрған жоқ. – деп бояушы шүберек ұсынды.

	– Халің қалай, Захарыч?

	Евсей Польщиков қолын сермеді.

	– Қайтесің, СәкесіСеркесі, соны сұрап? Жүректегі мысық түнімен кеудемді тырнап шығады. Қан қысымының кеселі. Жүрміз сонсоң, міне, бояушы атанып, шелек ұстап....

	– Е, оған несіне қынжыласың, Захарыч, қолыңнан өмір бақи қызыл шелек түспесін! – деп рақаттана күлді Саябек.

	– Тіліңе шоқ түсткір, қара тілегін! Өзіңнің басыңа келсін осы тілегің, ал ендеше!...

	Екі құрдастың бөгде кісіге түсініксіз қалжыңында үлкен мән бар. Мемлекеттік стандарт комитеті қорғасын зауыттары үшін төрт түрлі ГОСТ белгілеген: нольдік – ең жоғарғы марка, оның беліне қызыл жолақ қойылады, сол себепті байырғы тілде «Қызыл қорғасын» атанған; бірінші маркаға ешқандай белгі салынбайды, ақ күйінде жөнелтілетіндіктен металлургтер оны «Ақ қорғасын» дейді; екінші марканың танымал белгісі – сары жолақ; Ең соңғы үшінші маркакөк бояумен таңбаланады. Әлбетте, қай смена болсын «Қызыл қорғасын» өндіруге тырысады. Нольдік марканың бағасы да жоғары, көбіне ол шетелге шығарылады. Еуропа елдеріне әйгілі металл. Алайда «Қызыл қорғасынды» өндіру оңай емес. Біріншіден, Саябек сияқты шеберлердің кәнігі көзі, тәжірибесі, бәрінен де бұрын процесті тамыр соғуын тыңдаған дәрігердей сезе білетін көкірегі керек. Екіншіден, мықты шыдам қажет. Қысқасы, жанталасқан қарбаласта ешқандай нольдік марка қорыта алмайсың. Үшіншіден, барлық смена тазалау технологиясын тыңғылықты жүргізу шарт. Саябектің Евсей құрдасына қызыл шелек қолыңнан түспесін дегенде, меңзеп тұрғаны – осы жайт. Кешегі ауысымда мастер оған екі партия қорғасын жақсы келе жатыр, ертең соны, бәлкім, сіздің қолыңызбен қызыл жолаққа айдармыз деген. Өзі де бүгін төсектен: «Иә, сәт! Тағы бір партия нольдік марка беріп кетсек, бұл айда жоспардан шауып шығар едік» деп, көңілді тұрған. Бұл айда өзінің бригадасы «Қызыл қорғасынды» екі дүркін берді. Түнгі ауысым бүлдіріп кетпесе, бүгін де тырысып көрмек...

	– Төртіншіден, нольдік марка алу үшін қанқызыл бояу керек! – деп Польщиков те құрдасына жымия қарады, құдды бір Саябектің ішіне кіріп шыққандайақ. – Неменеге ожыраясың, білемін сенің не ойлап тұрғаныңды. Бүгін де, ертең де «Қызыл қорғасын» айдамақсың. Ал мен саған айтайын, бізде енді бір грамм да қызыл бояу қалған жоқ, барды өзің құрттың, ха, ха, ха!..

	– Қаныңмен боясаң да табасың, тек соған қорғасын болсын! – деді де Құдайбергенов мастерлер бөлмесіне кірген. Ауысым бастығы Тимофей Бармин алаңдап отыр екен.

	– Жұмыс көп, Сәке, – деді ол бригадирдің қолын алып тұрып, – Балқыту цехы төгіп жатыр металды. Үздіксіз мыссыздандыру жүйесі істемейді, кешегі жөндеуді әлі аяқтамаған. Демек, мыссыздандыруды бұрынғыша қолмен жүргіземіз. Екі қазан шүпілдеп тұр, түнгі смена үшіншіге де қабылдай бастапты. Ол толса, қара қорғасынды қайда құямыз? Бұған менің миым әзірше жетпейді. Бесінші қазанда мышъяктан, алтыншыда висмуттан айыру жүріп жатыр. Күміссіздендіруде тұрған толы бір қазан металл бар...

	– Нольдік марканың жайы қалай?

	– Екі қазанда – таза қорғасын, біреуінде бірінші марка дейді, лаборатория анализін берсе, жедел құю керек, – деп Бармин басын сипады.

	– Қысқасы, темекі шегуге де мұрша болмайды десейші. Ал кісіміз қанша? Екі адам демалыста, бір кісі ауру. Демек, бригадирді қосқанда он екі кісі. Аздау, әрине...

	Мұндағы жағдаятты бұрын да бастарынан кешкенді. Он кісімен де норманы орындап кеткен күндер ілгеріде болған. Сөйтсе де бүгінгі өзгешелеу: айдың бас кезінде қара қорғасын шақтап берілді, өздері арқасын кеңге салып, жұмысты баппен істеген. Мыссыздандыру бөлімшесін жөндеуге тоқтатып, екі қазанды күрделі өзгеріске қойған. Балқыту цехы концентрат жетімсіздігінен құтылса керек, металды үстіүстіне бере бастады, тек тазартып үлгер!..

	– Мені қоссаң он үш боламыз. Сәке, өзің екінші кранға шық, сенің орныңа мен тұрайын, – деді Бармин кенет, – байқаймын, сөйтпесек болатын емес. Келістік пе?

	Құдайбергенов басын сипады. Кеше де осылай болған. Сегіз сағат бойы аспалы краннан түспей, аяғынан тік тұрып жұмыс істеп, кешке таман қолы қарысып, белін жаза алмай, кабинадан сүлдері құрып, әрең шығып еді. Бригаданың жігіттері жұмыс ыңғайына қарай, бірінбірі ауыстырып істей береді: бүгін күмістен тазартуда болса, ертең мыссыздандыруда, келесі күні таза қорғасынды қалыпқа құятын машинада... Алайда әрқайсының көбірек білетін, әрі ықылас қойып атқаратын етене жұмыстары бар. Саябектің өзіне салса – бүгін ол ең соңғы қазанда істер еді, өйткені бірер сағат қорғасындағы қалдық қосылыстармен «айқасып» көруге барынша қамданып келген. Бұл оған, тегінде, өзінің неменеге жарайтынын білу үшін, серіктеріне соны көрсету үшін де керекті. Соның қисыны бірақ келер емес...

	Бүгінгі жұмысты Саябек Құдайбергенов мыссыздандыру жүріп жатқан екінші қазаннан бастады. Төменнен оған өз бригадасына жақында қосылған Равиль есімді татар жігіті көмектесті: темір сүзгіштің шынжыр бауын ол кранның ілгегіне іліп жібереді де, шегініп кетеді; Саябек оны қазан бетіне түсіріп, сұйық қорғасын қабатынан гугу шығып жатқан қызылқоңыр мыс қорытпаларын сүзе бастайды; сүзгіш толған кезде тік көтеріп, қорытпа үйілетін бұрышқа жеткізеді; Равиль де ілесе жүріп, ілгектің бір басын ағытып жібереді; сүзгішті жүгінен босатқан соң кран үстіне қайта келеді...

	Равиль – жасаң жұмыскер. Жуықта ғана әскери борышын өтеп келген. Металлург атанғанымен, іскерлік тәжірибесі Саябектің көргенбілгенінің оннан біріне де жетпейді. Содан ба, әлде мінезінің қағылездігі, қайда жұмсасаң да қарсылық жоқ, «Саябек абзи, тағын нишік қылайын?» деп, жүгіріп кетеді. Тапсырылған жұмысты алқынжұлқын істеп, тездетіп бітіріп тастауға құлшынып тұрады. Міне, қазір де, қазан үстіндегі әбігер екі сағаттан астам уақытқа созылған сәт еді бұл, кран кабинасындағы аға металлургке ол қолын айқастырып белгі беріп, қазандағы қорғасынды күкіртпен тазалауға көшуді ұсынды. Саябек оған қолын сермеп, басын шайқады. Онысы қарсылық білдіргені. Жасаң серігінің неге асыққанын біліп тұр: күкірт берсең процесс үрдіс жүреді; реакцияға түсу «белсенділігі» басым мыс күкіртпен дереу «айқасып», қазанның бетіне гугу бұрқырап шығады; оның есесіне бұл реакциядан жылу бөлінеді; ал одан қазанның қызуы үрдіс көтерілуі хақ. Демек, мыстың кейбір бөлігі қорғасын қабатынан шықпай қалуы кәдік, бұл болса кейінгі процестерді таза жүргізуге бөгет... Равильдің асыққаны – қазанды қара қорғасыннан тезірек босатудың қамы. Өйткені ауысым инженері таңертеңнен бері өздеріне екіүш мәрте келіп: балқыту цехы асықтырып жатқанын, жаңа партияны қабылдайтын ыдыс жоқтығын ескерткенді.

	Саябек бәрібір асыққан жоқ, жауабы белгілі: «Өнім қабылдайтын ыдысың болмаса – қорғасынды қарадай қатыр. Сендер асықты екен деп тазартуды шалашарпы жүргізе алмаймын. Келесі бригада металды менен таза алуы керек!» «Мыссыздандыру процесін кім жүргізген?» – дейді олар. «Құдайбергенов».

	«Ә, онда ойланбайақ теллурдан тазартуға көшіңдер!» деуі хақ...

	«Бұл абыройды мен жиырма бес жыл бойы ұстап та, сақтап та келемін, сірә, бұзбаған қалпымда зейнетке кететін шығармын. Сондықтан, Равиль шырағым, маған ақыл үйреткенді қой да, ілгекті іл. Мысты әлі де құрғақ шығарамыз. Қазан әлі де суи түссін. Қорғасынның түсінен танып тұрмын, мынада мыс нәлі көп. Сірә, балқытушылар жоспар деп ентігіп жүріп, штейнді4 шала бөлген...»

	Шынында сөйтті. Толық бір сағат бойы мыс тотығын қалқуды әскездеп жүргізген соң ғана көмекшісіне күкірт беруге рұқсат етті. Күкірт бұл цехқа қағаз қапшықтармен жеткізіледі. Жас сері

	гі қағаз қапшықтарды қапсыра құшақтап әкеп, қазан ернеуінен тоғыта бастағанда, Саябек кранды шегіндіріп әкетті. Сұйық қорғасынға топтоп түскен күкіртті қапшықтар лап етіп тұтанады да, әдемі көк жалынмен лапылдап жана бастайды, сол кезде оны үзбей араластыру керек. Күкірттің өзі де азкем жанады, бірақ ілезде бықсып, қорғасын қабатына сіңіп кетеді. Процесс кезінде цех ауасында күкіртті газдың тынысты тарылтқан, екі көзден жас парлатып, тамақты қырған ашқылтым иісі білінеді, танымал белгісі – қазан үстінде қарақоңыр қою түтіннің пайда болуы... Нақ сол мезетте қазан үстінде тұрып алсаң – құрығаның, қолмақол уланып қаласың.

	Кранды алысырақ жерге апарып қойып, төменге түскен бригадир ұйып қалған аяғын уқалап, ілби басып, шеттегі үшінші кранға қарай жүрді. Терін сүртіп, танауын тұмшалаған респираторды5 мойнына түсірді де, темекі тұтатып алып, алаңда үйіліп жатқан мырыш текшелерінің үстіне келіп жайғасты. Көмекшісінің жіті қимылына көз астымен қарап отыр. «Жақсы жігіт, тек тым қызба, – деп ойлады, – еркіне жіберсең – бүлдіріп қоюы да мүмкін...» Кенет әлдене есіне түскендей астында теңкиіп жатқан жарты тонналық мырыш құймасын бір сипап өтті. Бұл болса күміссіздендіру процесін жүзеге асыратын бірденбір реагент, шымқай таза мырыш!.. «Осының бәрі, былай ойласаң шымшытырық шатасқан бірдеме... – деп жымиды Саябек. – Бір металдан тазарту үшін қорғасын толы қазанға тағы бір металл береміз. Турасын айтқанда, қайтадан былғаймыз. Мырыш сол үшін керек. Қорғасын ішіндегі күмісті, алтын мен платина металдарын даралап, қоқысқа айдап шығатын мықтың осы. Сол үшін жатыр бұл жерде... Өзі бүгін нақ осымен жұмыс істегісі келіп еді. Мыссыздандыру – бейнеті көп, әмбе Равиль сияқты жастар да істей алатын, аса шеберлік тілемейтін қарадүрсін жұмыс. Ал күміссіздендіру? Оны ұқыпты жүргізу үшін – кәнігі көз, асқан шеберлік, бәрінен де бұрын сезімтал көкірек керек. Өйткені бұл іс асқан дәлдікті талап етеді. Мемлекеттік ГОСТ талабы бойынша, нольдік марканың бір тоннасында үш грамм ғана күміс қалуға тиіс. Үш грамм күмісі бар бір тонна қорғасынның, яғни бір миллион грамм металдың үшеуі ғана күміс, қалғаны шымқай таза қорғасын! Әбден тазартылған қорғасынның әр тоннасында он грамм күміс қалса – өнім екінші маркаға өтеді. Он төрт грамнан асса – үшінші марка. Ал он бес грамм күмісі бар қорғасын – брак! Міне, қандай жоғары деңгейде жұмыс істейді қорғасын тазартушылар! Жүздеп, мың тонналап тәулігіне өнім береді, ал күнітүні тазартып, шұқшия іздейтіндері граммен өлшенеді! Сапа белгісі қойылған өнім беруге көшкеніне бірталай жыл болды. Өткен бесжылдықтаақ үшінші марканы белгілейтін көк бояу ОТКға мүлдем берілмейтін болған. Басқаша айтқанда, үшінші сорт қорғасын шығарма деген сөз бұл! Ал биыл цех бастығы қоймадан сары бояу алудан бас тартыпты. Әрине, Таубаевтың өз ынтасы, цех ұжымын екінші маркалы қорғасын шығармауға жұмылдырудан туған талап. Мұндай цехта жұмыс істеудің өзі неге тұрады?! Инженертехниктері де, бригадиржұмыскерлері де бұл цехтың сайдың тасындай іріктелген, өз ісін жақсы біледі. Ал соның бәріне ұйытқы Таңат Таубаев болса – көпшілік алдына биік те ұлағатты талап қоя білетін салауатты жігіт!..»

	– Сәке, шаршадың ба?

	Бармин екен. Самайынан тер сорғалап тұр, оны сүртуге де шамасы келмеген тәрізді, бетаузы қара қожалақ қалпы тісін ақсита күліп, қасына келіп тізесін бүкті.

	– Немене, үзіліс жасаймыз ба?

	– Жоқ, – қапшықтарды қазанға тоғытып жатқан Равильге болар деп белгі берді де, Саябек орнынан әрең тұрды. Сәл отырғанға белі босаңсып қалыпты…

	– Қанша мырыш бердің? – деді ол қазанның қасына келген соң.

	– Үш жарым тоннаны бірден тоғыттық, сонсоң тағы да бір блок. Саябек қазанға үңілді. Ернеуіне дейін шүпілдеп тұрған металл боларболмас қызғылтым түспен алаулай толқиды. Бригадир жанжағына тінте бір қарап, кәкіршүкір жиналатын жәшіктен бір уыс ағаш жаңқасын алып келді. Қазанға түскен бетіндеақ жаңқа лап еткен. Саябек одан көз алмай қарап, әбден жанып біткенше тосты. Жалынның түсі – ақтаңдақ емес, қызғылтым рең. Соны көрген соңақ бригадир басын шайқады. Ақырында Барминге қарап:

	– Мынауыңда күміс қана емес, мыс та көп, Тимоха, – деді, – мыссыздандыру толық жүрмеген. Сірә, кешегі ауысымның кінәсі.

	– Қой, Сәке, сен тіпті білгіш дегенге...

	– Бәсің барма? Осы қазір анализге жөнелт. Әкел қолыңды, – деді Саябек.

	Енді Бармин ойланды. Анализге әлгінде ғана жіберген. Нәтижесі оның екі сағатсыз келмейді. Оны күтсе қазанды осы қалпында ұстай тұруы керек. Екі сағат уақыт зая кетеді. Күтпесе, қымбат реагент мырышты қалыпты нормадан артық жұмсайды. Ақталса жақсы, ал босқа беріп алса – қайтадан тазарту төртбес сағаттың жұмысы...

	– Сонда қанша беру керек дейсің?

	– Ең кем екі блок, бақандай бір тонна.

	– О, жоқ, мұныңа келісе алмаймын, – деп мастер бірден ыршып түсті. – Сен, сірә, мыссыздандыруды өзің жүргізбеген соң мазақтап тұрсың бізді...

	– Ендеше өзің біл...

	Саябек шұғыл бұрылып кете барды. Сол бетінде кранға көтерілген. Бұл кезде екінші қазандағы күкірттің жануы тоқтап, қорғасынның беті қалың қабыршық боп қата бастаған. Бағанағы кәсібіне екі тазартушы қайтадан кірісті. Күкіртті мыс қосылысының бөлінуі бұл жолы өзгеше мол, тек ала біл.

	Ширек сағат өткен жоқ, Бармин жүгіріп келді.

	– Сәке, төменге түс. – Қолын сермеп айқайлап тұр, – бол, шаруа бар!

	Саябектің бұлданғысы келген жоқ, сөйтсе де ту биіктегі краннан бір түсіп, бір шығып жүруге ерінген. Кабинада тұрып сөйлескісі келді де, кранды қазанның үстінен алшақ әкетіп, кеңдеу жерге тоқтады. Мастер түспеген еркіне қоймады, бірақ. Шаруасы шынында да тығыз сияқты.

	– Жағдай өзгерді, – деді ол Саябек қасына келген соң, – мені бас инженер шақырып жатыр. Тез келсін депті.

	– Ал сен барма, балқытушылар арыз айтқан, сірә. Бір қазанды қайтсең де босат деп зорлайды, көзіне көрінбесең – не істейді?.. – деді бригадир.

	– Басқа ма деп қорқам, Сәке. Менен өзге цех мастерлерін түгел шақыртыпты.

	– Е, онда сыйлық аласыңдар. Көр де тұр, бұл айдағы металдың сапасы жаман емес!

	– Сәке, сен әлі де ештеңеге түсінген жоқсың, – деп күмілжіді Бармин. Қарлығаш хатшы бұларды жай ғана шақыра салмай, өз жанынан бірер сөз қосып та жеткізгенді.

	– Сонда не, ежіктеп тұрғаның, нендей құқай?

	– Біздің бастықты домалатқанау деймін.

	– Қой, не айтып тұрсың?

	– Сенсең де, сенбесең де солай сияқты... – деді Бармин төмен қарап.

	– Тимоха, оның бекер шығар. Бастықтарда да бас бар, аринабаттан да құралақан емес, ойланып ауыстыратын болар. Таубаевтай кәнігі инженерді біздің цехқа ие ету үшін екіүш жыл тәрбиелеу керек, бәлкім, басқа жерге жоғарылатып жатқан шығар? Таубаев – бүгін директор қойсаң да істеп кететін мықты азамат!..

	– Қысқасы, Сәке, менің қазаныма да өзің ие бол. Мынаны Қантиев аяқтасын, қиыны біткен сияқты ғой. – деп Бармин бұрыла берген еді, Саябек жеңінен ұстай алды.

	– Тимофей Архипович, сен үндемеуге шеберсің, – деді бригадир сөзін салмақтай сөйлеп, – бұл жолы бірақ бірдеме айтқаның жөн болар. Өзіңді қойса амал жоқ, қинамаймын. Ал басқа біреуді зорлықпен қыстырса, Таубаевтың біздің цехқа керек адам екенін ескертуге тиіссің!

	– Менімен ақылдасса жөн, әйтпесе...

	– Сөйтсе де көптің ойын басшыларға сездіру керек! Осы цехпен бірге жасасып келе жатқан кадрдың бірісің, цех мүддесі ақсап жатса, екеуміз үшін – үйіміздің төбесі түскендей опат! Ұқтың ба?..

	– Ал кеттім, Сәке.

	– Жолың болсын!





IV




	Ауруханадан шыққан бетінде Таубаев пен Лаврушин екі жаққа бөлініп кеткенді: Геннадий зауытқа, пештің «тынысын» тыңдауға: ал Таңат қалалық кеңеске, қылмыс жасаған балаларды қадағалайтын комиссияның кезекті мәжілісіне қатысуға... Қалалық кеңестің депутаты ретінде оның осындай да қоғамдық парызы болатын. Көп уақытын алатын, әрі бірталай қажырқайрат тілейтін мазасыз міндет. Бүгін де солай болды. Комиссияның қарауына бұзақылық жасап ұсталған төртбес тентектің тағдыры тартылды: балаларды арнаулы тәрбие орнына, әлде әлі де сенім білдіріп, өндіріс ұжымдарының біріне табыс ете ме? Комиссияда Таубаев сияқты әлденеше өндіріс басшысы, депутаттар барды. Тәрбиелеуге берілетін жеткіншектің алдағы тағдырына жауапкер болуы үшін – бұл да әдейі жасалған қарекет...

	Борька Гусев комиссияға үшінші кезекте кірді. Таңат оның атыжөнін сұрамайақ Григорий Александровичтің жалғыз ұлы екенін бірден таныды. Қоңқиған мұрны, табақтай жалпақ беті, кісіге көзінің астымен ұрлана қарайтын кекті әлпеті де әкесінен аумаған. Гусевтей сүйектері де ірі, даусы зорақ, күжкүж етеді.

	«Мынаның ұсқыны тым бұзақы екен, тәрбиеге оңайлықпен көне қоймас...» деп ойлады Таңат. Төраға орынбасары, бұрын мектеп директоры болған кексе әйел баланы сөзге тартып, онымұны сұрай бастады. Борис Гусевтің жауабы шолақ, қарызға бергендей, әр сөзін шақтап қана әрең айтады: мектепке бармай қойған; он бес күннен бері үйінен портфелін ұстап шығады екен де, стадионның аржағындағы ескі сарайға барады; сонда отырып карта ойнайды, темекі тартады, сыра ішеді; жуықта картаға ұтылып қалған, төлеуге соқыр тиын ақшасы жоқ; шешесінің тамаққа бергенімен төлеп келген, бұл жолы онысы жетпей қалған. Сонсоң Марат екеуі түнгі жорыққа шығыпты... Ашықтесік жатқан үйлерді аңдыған. Ұсақтүйек бірдемелерді әкетпек болған. Бірінші кірген үйдеақ демалып жатқан әскери адамның қолына түскен. Екеуін ол екі қойып астына басып алыпты да, милиция шақырған. Машина келгенше өздерін біраз төмпештесе керек. Әсіресе Гусевке жұдырық көбірек тиген: көз алды, бір жақ шекесі – көгерген ісік...

	Шешесі де шақырылған екен. Марфа Ильинична бірденақ безіп шықты. «Колонияға жіберіңдер, бір күні бұл кісі өлтіреді! Әкесінің түрі анау, екеуміздің сорымызға туған сойқан бұл!..» Қорқытып тұр ма, сорлы ана шынымен қажыған ба? Милицияның өкілі де балалардың ісі нағыз қылмыс екенін ескертіп, жұмыстарын сотқа беру керек деп, тақылдап отыр. Тергеуі біткен, қылмыс бабы белгілі...

	Комиссия төрағасы Таисия Свиридова Таубаевқа қарады. Ештеңе айтпаса да «Сізден қайран болмаса – мына бала қолдан шығып кеткелі отыр...» дегендей. Таңат ойланбайақ цехқа алар еді, бұрын да осындай үш тентекті жұмысқа қабылдап, аузы күйген. Екеуі белгісіз жаққа қашып кетті, біреуі ғана жұмысшы қатарына қосылды. Ал ана екеуі үшін қаншама жерге түсіндірме жазып, ақталуға тура келді. Бәрінен де қиыны – сол екеуін еңбекке баули алмаған орашолақтығы үшін опық жеп, өзінөзі қинағандығы. Цехты аралатып, қаншама кәсіп иелерін көрсетіп, небір кәнігі металлургттердің қасына қосып, қызықтырып бақты. Не істесе де бірақ отпен алысқан кәсіпке еліктіре алмады. Қашқанда да олар Америкаға кеткен жоқ, тағы бір жерге барып, жұрттың зықысын шығарып жүргені даусыз. Соларға енді Гусев қосылса? Мұның мінезі әкесінен де шатақ боларау... Бірақ әкесі отқа күйіп сорлап жатқанда, баласын соттатып жіберу де – кісілікке жата ма? Соны бағалай білетін әке, иә шеше болса тек? Жер бетіндегі халықтың қақ жарымына дұшпан болып Григорий Гусев жатыр; ал тап қазір өз перзентінен азардабезер боп жеріп тұрған Марфа да, бір ұйықтап шыққан соңақ, жалғыз ұлымды колонияға әдейі жіберттің деп, өзіне пәле салары хақ. Алайда солар өзіне жеккөрінішті адамдар екен деп, мынау жасөспірім жеткіншекті теріс жолға, жар астына итеріп, қол ұшын бермеуге бола ма?..

	– Әкесі бұл жағдайды біле ме? – деп сұрады Таңат.

	– Жоқ, білмейді. Білсе ол нақұрыс асылып өледі. Оның мінезі шатақ! Борька үшін ғана бейнетке төзіп, тірі жатырмын дейді. Менің де Борькаға ие болмадың деп әлі сыбағамды береді. – деді Марфа Ильнична.

	– Ал не істейміз, Борис?

	– ?

	– Мектепті қайтеміз?

	– Бармаймын! – деп қорс етті Гусев.

	– Айттым ғой, жазалау керек. Бұл – түзелуден кеткен бала, – деп тақымдады шешесі.

	– Немене, балалар үйіне барғың келе ме?

	– Жоқ!

	– Жұмыс істеуге қалайсың?

	– Маратикпен егер бірге болсам...

	Мараты – өзінің «жорық» досы. Таңат басын шайқады. Біреуі де аз бейнет емес. Ал екеуі қосылса?..

	– Кінәсін мойындап тұрған пақыр емес мынауың. Осыған басты ауыртпау керек. Екеуін де біздің қармаққа беріңіздер, – деп милицияның өкілі қоқанлоқы көрсетті.

	– Гусев, есік алдына шыға тұр. Марфа Ильинична сіз де, – деді комиссия төрағасы.

	– Мектебінен де, үйінен де балаға қайыр жоқ. Бұл екеуінен де мына бүлдіршін әбден түңілген. – деді Свиридова шешесі мен баласы шығып кеткен соң. – Таңат Смағұлович, сіздің ұжым болмаса, мен енді басқа амал көрмей тұрмын. Мына мінезімен бұл балалар колониясында да түзелмейді. Байқап көресіз бе?

	– Байқау деген бір де емес, екі қамытты мойынға ілу, Таисия Дмитриевна, – деді Таубаев, – бұларға да назар керек!

	– Әлбетте. Тым болмағанда әкесі үшін! Сіздің жұмыскер, өндірісте зардап шеккен...

	Гусевтің қырсығып жатқан қылығы туралы айтқысы келіп тұрды да, кенет келісетінін естіртті. Екі баланы да шешелерімен қайта шақыртып:

	– Марфа Ильинична, Григорий Александрович үшін амалсыз келістік, – деді. – Борька, естимісің! Әкеңнің орнына тұрасың. Бірақ байқаңдар! Досыңа да айтарым осы. Маған еркеліктерің жүрмейді, қатты ұстаймын. Оның есесіне нағыз металлург болып шығасыңдар. Келістік пе?

	– Ну, көрейік ұнаса...

	Таңат екеуінің жүзіне үміттене қарап, қуанған ілтипат іздеген. Бейтарап қалыптарын көріп, қарны ашып, біртүрлі қоңылтақсып қалды. Борьканың шешесі ғана, жорта істеп тұрмаса, жалпақ беті бір уақ күрең тартып қызарғандай болды.

	«Бұған да тәубә!» – деді ішінен инженер жігіт.

	Комиссиядан ол жұмысын сылтауратып балалармен бірге шықты. Екеуін де сол бетінде зауытқа алып келіп, кадр бөліміне жетелеп кірді. Инспекторға балаларды жұмысқа алуды тапсырып шыға бергенде, кадрдың қызметкері бетіне аңтарыла қарап, «Сіз, осы, бас инженерде болдыңыз ба?» деп сұрады. Таңат оған жауап қатқан жоқ, иығын қиқаң еткізіп шығып кеткен. Бас инженерге барған жоқ. Бүгін тіпті сол жаққа баруға зауқы жоқты, аяғы да басар емес. Бара қалса тағы бір жанжалға ұрынады. Таңертеңгі тәжікеден соң Жан Дәулетұлы, әрине, түтігіп отыр. Есіктен кірісіменақ өзін жей бастайды, шыдамай кетіп, өзінің де бірдеме айтып қалуы мүмкін. Демек, бүгін оған жоламау керек. Соңынан көріп алар – сөгісін де, басқасын да...

	Зауыт қақпасына жақындай бергенде күзет бастығы алдынан қарсы шықты.

	– Таңат Смағұлович, маған кіріп шығыңызшы.

	Күзет бөлмесі жапсарлас орналасқан аядай кабинетке кірген соң ол куәлігін көрсетуді сұрады. Таңаттың ойында ештеңе жоқ, ұстата берген. Күзет бастығы куәлікті сейфке сүңгітті де, қолына бір жапырақ қағаз ұсынды.

	Өзін цех бастығы міндетінен босату жайындағы жарлық екен. Көп көшірменің оныншы ма, он бірінші данасы ма – жазуы жөнді көрінбейді. Ежіктеп әрең шығарды. Жалғызақ ұққаны – жұмысынан аласталған. Қол қоюшы – Дәулетов...

	– Жә, менің куәлігімді неге аласыз?

	– Өйткені сіз енді бізде істемейсіз.

	– Сонда, бұдан былай зауытқа мені кіргізбейсіз бе?

	– Солай енді. Өзіңіз білесіз, бөгде адамның қақпадан бір қадам ішке өтуге қақы жоқ... – деп күзет бастығы тәптіштеп түсіндірсе де, Таубаев әлі ештеңе ұқпаған кісінің әлпетін аңғартты.

	– Бәлкім, кеңсенің кілтін де аларсыз? – дегенді басқа сөз құрығандай. Анығында, мұны да әйтеуір бірдеме айту керек болған соң естірткен тәрізді.

	– Иә, оны да табыс етіңіз!

	Таңат бір топ кілтті күзет бастығының алдына лақтырып тастады. Өктемдігіне мәз болып тұрған Сәуірбаев соған да шамданып қалса керек, кенет екілене сөйлесін:

	– Сен өйтіп, Таубаев, мені басынба? Мен мемлекет мүлкін қорғаушымын! Бұл саған айдалада қой бағып, иә жол төсеу емес...

	Қане, кабинетімді босатыңыз! – деп онсыз да түтігіп тұрған инженерді есікке итермелеген.

	Таңатты да осы жерде құдай атты. Күні кеше өзіне анадайдан жүгіріп тұратын, жолшыбай көрсе қолын көтеріп, машинасына жабыса кететін жарамсақ сорлының аяқастынан өзгеріп, кісімси қалғанына ызасы келгені сонша:

	– Ақымақтың бұйрығын ақымақтар ғана орындайды, Сәуірбаев. Бейшара жарамсақ! – деп есікті тарс жауып, сыртқа атылды.





V




	Бармин айтып кеткен жайсыз хабардың әсері ме, цехтан Таубаев емес, өзі аласталғандайақ ұнжырғасы түсіп, смена соңындағы жұмысты Саябек біртүрлі көңілсіз атқарды. Таңатты ол осы зауытқа келген кезінен білетін, басқа цехтарда істеген ілгергі жылдардағы әр қадамы да көз алдында: кейбір инженерлер құсап тез өспек болып, бір цехтан бір цехқа жүгірген жоқ, солардың қайсыбірі жоғарылап жатқанда, бұл жігіт әр бөлімшеде жылдап отырып, тым сылбыр көтерілді. Мінезі салмақты, жүрістұрысында парасат мол азамат, асыптасудан аман болсаң – талай биікке жетерсің деп ойлап жүретін. Жұмысқа ден қойып беріле істейтінін, екі сөйлеу әдетінде жоқ табанды қасиетін өз цехына келгенде таныды. Тек тым қатты кететін ұрт мінезін жаратпаушы еді, әділдігіне бірақ әрдайым разы болатын. Өзінің ғана емес, бүкіл цех ұжымының тұжырымы бұл. Жиырма бес жылдық ұзақ жұмысында Саябек талай бастықты көрді. Екі жылда біреуі ауысып тұрған аумалытөкпелі кезеңді де басынан кешірген. Екіақ ай істеп, өздері сұранып босанып кеткен арлы жігіттерді де біледі. Мұндағы жұмыстың қиындығы сондай. Ал Таубаев болса, құдайға шүкір, сегіз жыл болды. Жақсыжаманның, қиынжеңілдің бәрін де мойнымен көтеріп келе жатқан көнтерімді жетекші атанды. Енді бұл да әлдекімге ұнамай қалған. Жұмысын атқара алмады, әнеугүнгі опат салдары деген пікірге көңілі көншір емес...

	Жетінші қазанның үстінде тұрған краншы кенет шаршар еткізіп, қоңырау берді. Сөйтсе өзі мырыш құймалары жатқан үймеге келіпті де, сілейіп тұрып алыпты. Бармин кетісіменақ қазанға бір блок мырыш берген. Екінші текшені алуға келгенде ойланып қалды: көп беріп алса – процесті созып жібереді, әрі қорғасынды былғайды. Не істеу керек? Дүниеде тазалауды өзің бастамағаннан қиыны жоқ. Біреудің қателігін түзеймін деп діңкелеп бітесің, бүлдіріп қоятын сәттер де болады. Ақыры батылы жетпеді, қазаннан күмісті көбік қалқып, анализ дерегін тосуға бекінді...

	Үшінші кран жақтан кенет шаңшұң еткен жағымсыз айқай естілді. Саябектің бригадасында сирек ұшырасатын жағдаят. Әркімнің міндеті белгілі, серіктері – талай жылдан бері бірге істесіп келе жатқан, бірінбірі қабақ қағысынанақ ұғатын кәнігі тарландар. Сонсоң ба, ғұмырында естімеген айқайға таң қалған бригадир қазанды айналып, дереу сол жаққа ұмтылды.

	Айқай көтерген балқыту цехынан сұйық қорғасын әкелген краншы екен: бұлар қабылдамай қойған соң күшке салып, бірінші қазанның үстіне еріксіз төгіп кетпек болған. Өздерінің бір кісісі қазанға барар жолда көлденең тұрып алыпты.

	Соған да ыза болған бейтаныс краншы қоңырауын безілдетіп, жұртты түгел сықпырта сыбап тұр. «Не жол бер, не сені тура қағып өтем!» – дегендей мына әлпеті. Саябек оның қиқарланған түрінен шошыды. «Мына шіркіннің ұсқыны жаман екен, маубас неме, соғып кетуден де тайынбас», – деп ойлаған. Краншыға әнтек жақындап барды да, қолын бұлғап, өзіне шақырды. Бригадирді таныған краншы бірден жуасып, әлде жүгінен оңай құтылатынына үміттенді ме, жерге секіріп түсті. Саябек қозғалған жоқ, тосып тұр. Ойында ештеңе жоқ краншы жақындай берген, бригадир оның амандасуға ұсынған қолын қағып жіберіп, кенет өзін қапсыра құшақтай алды. Сонсоң, кранның жүрер жолында тұрған жұмыскеріне иек қаққан. Краншы жігіт олай тыпырлады, былай тыпырлады. Бірақ Саябектің темірдей қатты әрі әлуетті қолынан босай алсайшы. Торға түскен қояндай қолаяғын ербеңдетіп, өзінше қайрат көрсеткен боп жатыр. Саябек ауылда жүргенде талай мәрте күреске түскен, өз тұрғыластарынан жығылмайтын мықтылардың бірі. Зауытқа келген соң да самбо үйренем деп спорт залына жүгіргені бар. Сол қайраты, құдайға шүкір, әлі де қайтқан жоқ. Қалайда ол өз кісісі кранға шығып, кабинаның есігін құлыптап келгенше астына басып алған тентекті тырп еткізбеді.

	– Кісі қаққыш мықтының жазасы – осы, – деді ол кранның кілті қолына тиген соң, – қара мұның боқтампазын! Бар, жөнел цехыңа! Бригадирің келсе бермеймін. Мастерің келсе – бермеймін! Цех бастығын ертіп келесің. Екеуің бірге келіп, оспадар қылығың үшін кешірім сұрамасаңдар – айтқаным айтқан: кілтті жұмыс аяғында дирекцияға табыс етемін. Ұқтың ба, бар, жөнел!

	Ақылына келген краншы қипақтап тұрып алды.

	– Дяд Саябек, сіздің смена екенін білмей қалдым. Құдай атты!

	Бір жолға кешіріңіз, білместік болды...

	– Сөзіне, қара! Мен болмағанда басып кететін бе едің?

	– Қайтсең де өткізіп кел деп бригадир тапсырған соң...

	– Бар, жөнел!

	Саябек шұғыл бұрылып өз жөніне кете барды. Шынында ол балқытушыларға бүгін өнеге көрсеткісі келгенді: көптен бері дандайсып, өздеріне тіпті әмір бере бастаған. Әсіресе соңғы авариядан соң. Бәрінен де оның шымбайына батқаны – мына краншының өзінен қилы жас үлкен жұмыскерді аузымұрны қисаймай, сықпырта боқтауы. Жұмыста әр түрлі жағдаяттар болады: кейде күйініп тұрып, өзінің де ізеттен шығып кететін кезі бар. Тегінде, ол жұмысшы адамның бірінбірі балағаттауына, әсіресе кейбір жастардың соны әуей көріп, жұмыскер болғанымның белгісі деп, жетпіс жеті атасына дейін санап, боқтық айтуларына жанымен қарсы еді. Өз бригадасында бұған ол баяғыда тыйым салған.

	Жұмыс орнына қайтып келсе, өзінің краны тоқтап тұр. Равиль Қантиев кабинада көрінбейді. Тәрізі, газданған су ішуге кеткен. Қазанға мұңайған пішінде қиыла көз тастап, әрі өтіп кетті. Мыстан тазарту әлі біткен жоқ. Балқытушылар қаншама әбігерленсе де бірер сағатта металдан босайтын қазан емес мынау. Кенет ол желке тұсынан өзін шақырған дауыс естіді. Жалт қараса, су ішуге кетті деген Кантиеві кранның оң жақ доңғалағының үстінде отыр. Жүрегі зу ете қалды. Оң жақ доңғалақтың подшипнигінің сартылдай бастағанын ол ертеңгілікте аңғарған. Кранды Равильге берерде сол ақауды көрсетіп: «Ақырын жүргіз, тым болмаса бүгінге шыдасын, мына қарбаластан құтылғанша» деп, қатты ескерткен. Бірақ қайтерсің, қашанда асығып жүретін жаңғалақ Кантиев подшипникті біржола құртқан? Енді оның доңғалағын ағытып, тетікті қайта ауыстыру үшін – ең кемі бесалты сағат уақыт керек...

	– Не ғып тұрсың? Жөндеушілерге жүгір.

	– Саябек абзи, мин тіпті нишік қозғағам жоқ. Мерзімі жеткен соң ни шара?

	– Жарар, саған келгенде бәрінің мерзімі бітіп қалады.

	Шеткі екі кранның бірі тоқтап қалса, бригадир мұншама ренжімес еді. Бір түпке айдап тастап, жұмысты басқа екеуімен жалғастыра берер еді. Екіншінің жөні бөлек. Шеткі екеудің жолында тұр, бірінебірін өткізбейді, әрі екіншінің тоқтаған жері – қақ орта. Демек, бұл жөнделгенше ортадағы қазандар біржола қарап тұрады...

	Дедең қағып балқыту цехының мастері жетіп келді. Алғашқыда ол да ықтырып алмақ болғандай айқайға басқан.

	– Сен қайдан шыққан мықтысыңей, менің жұмыскеріме қол жұмсайтын? Әмбе кранды алып қалыпсың, геройгерой дегенге дандайсыған екенсің!..

	Бастапқыда Саябек оны үнсіз тыңдаған. Аптығы басылсын, ашуы қайтсын, сенің сырыңды білемін – қайнаған су құсап бұрқсарқ төгілесің де, тезақ суисың дегендей. Балқытушылар мастері бірақ жуық маңда тоқтар емес, күш көрсете бастады. Құдайбергенов оған бажырая бір қарады да, басын шайқап:

	– Демек, кілтті директордан алғыларың келген екен, – деп теріс айналып кетті.

	– Ау, шөміште қатып қалатын қорғасын үшін кім жауап береді?

	Соңынан қуа жүріп, қоқанлоқымен тақымдаған балқытушыға Саябек қайырылған жоқ. Сол бетінде мастерлер кабинетіне беттеді. Қазандар алаңындағы қарбалас жұмыс екінші кран тоқтаған соң, еріксіз ыңғайланып қалған еді, бірнеше кісі бірден босады. Өзі үшін енді солар да істейді.

	Бригадирдің артына қайрылмағанын балқытушылар мастері өзінше ұқты. Шынында да кеңсеге хабарлауға бара жатыр деп ойласа керек, бір мезетте алдын орағытып келіп, қолтығынан алды.

	– Сәке, сізге не болған, өзіміз де келіспейміз бе? Саябек еріксіз тоқтады.

	– Біздің жігіт аздап қызбалық жасапты. Сіз енді үлкен басыңызбен кешірмесеңіз қалай болады? Айлық сыйлығынан қағылады. Жалғыз ол емес, бүкіл бригада түптүгел тақырға отырып қаламыз. Дирекцияға жеткен соң әңгіме белгілі: ондағы білгіштер мұны талай жерде ежіктейді; ал біз барлық көрсеткіш бойынша осы айда алға шығып тұрмыз...

	Ә дегенде Саябек осы шіркінді сонша жалындырып қайтемін, мен тірескендей кексе де кісі емес, тым жасаң неме екен деп ойлаған. Бұл райынан бірақ тез айныды. Жас қана емес, шалағайдың өзі екен: бар міндетін тек қана жоспар орындау деп білетін; соны қандай жолмен орындауда жұмысы жоқ; краншының оғаш қылығы да енді түсінікті болды; кінәнің басы – мынаның өзінде...

	– Шырағым, сен менің мінезімді білмейді екенсің. Әуре болма! – деді де балқытушының қолын қолтығынан жайлап шығарды да, өз жөніне кете барды.

	Мастерлер бөлмесіне келген соң да тыншыға алған жоқ. Бармин әлі қайтпапты. Ол кешіккен сайын біржосын қуыстанып, ыстық цехта жүрсе де бойы мұздағандай қоңылтақсып, қу жанын қоярға жер таппағандай мазасыздана берді. Равильге ренжігені де, балқытушылармен жанжалы да – сірә, соның салдары. Басқа жағдайда бұларды елемес пе еді, кім білсін? Ал қазір, ширыққан көңілі тағы кімге ұрынарын білмегендей, үстел үстінде тымтырыс тұрған телефон аппаратына әлсінәлсін көз тастап қояды. Шөміштегі қорғасын қатса – дүние бүлінбейді, екіүш сілкіп, иә түбінен ұрғылап тұрып жерге түсіреді. Бүлінген кран төртбес сағаттан соң қайта жүреді. Тоқтап тұрған қазандардағы тазалау да әліақ жүзеге асады, көп болса бірер жүз киловатт электр қуаты артығырақ шығындалар. Бәрінен де қиыны, цех үшін ауыр зардап, тегінде, мынау – Таубаевтай зерделі инженерден айырылу!..

	Кабинетке кенет бір топ кісі кіріп келді. Саябек өзге емес, осылар келмесе екен деп тілеген. Балқытушы жігіттер. Өзіндей кексе болмағанмен ізін өкшелеп келе жатқан сақа металлургтер. Әлгі мастер де өзі ойлағандай ақылсыз сырдаң болмады. Дирекцияға жеткізбей, жанжалды өздері ауқымында ұстап қалмақ, сірә?..

	– Бұл не қылған делегация? Бәрің жабылып мені дүрелеуге келдіңдер ме?

	Саябек орнынан тұрып, балқытушыларға қарсы жүрді.

	– Дүрелеуге болар еді, шамамыз келмейді, әттең! Мықты кісі – сенсің, – деді балқытушылар бригадирі Құрбан Мергенбаев. – Бүкіл бригада атынан аяғыңа жығыла келдік. Бір ағаттық бізден бопты, кешіре алсаң – өкпеңді қи! Кінә баладан емес – бізден, сақалдары сапсиған мына көк бурыл кекселерден. «Құдайбергеновтің басына құйсаң да шөмішті босатып кел» деп шегелеп жіберген мына мен едім. Өзің білесің, жоспар үшін қалыпқа қатырған металл есептелмейді, сендерге өткізген қорғасын ғана есеп!.. Таңнан бері екіақ шөміш металл алдыңдар, ұят емес пе? Қалғанын біз қайда құямыз, өзің айтшы? Біздің жазамыз не?

	– Өз төбеңе құй – жер таппасаң. Маған неғыл дейсің, қазандарым түптүгел шүпілдеп тұр.

	– Жарайды, Сәке, басқа қыспағың аздай, мынауың не?

	– Оны тентегіңнен сұраңдар, қайда өзі?

	– Сәке, сен оны ғана емес, бізді де жазалап отырсың.

	– Әмбе басынасыңдар, әмбе сақалымды түк қоймай былғап кетті. Кешірім жоқ біріңе де. Жан жалдап, ар былғап алған сыйлықты желкемнің шұңқыры көрсін!..

	– Сәке, біреу емес, жұмысымызды тастап, төрт кісі келіп тұрмыз. Бір тентектің қылығына тұрмағанымыз ба? – деді Құрбан.

	Саябек басын сипады. Енді айтарға амалы қалмаған сияқты. Ойланбай айтқан бірауыз былапыт сөзі үшін жасаң металлург сыбағасын толық алды.

	– Дяд Саябек, бір жолға кешіріңіз, байқамай қалдым, – деп краншы жігіт те сол сәтте алдыға шықты. Бағанадан бері өз кісілерінің артында тығылып тұр екен.

	– Жарайды, бір жолға қойдым, бірақ, есіңде болсын, екінші мәрте солай жасадың бар ғой – дирекция ғана емес, жолдастық сот алдына дейін сүйреймін. Мә, кілтің!..

	Жігіттерін қайтарып жіберді де, Мергенбаев оңаша қалды. Не сұрағалы тұрғанын сезген Саябек, есікке қарай ығыса берген. Өзінше қашып құтылмақшы болғаны да...

	– Ау, Сәке, тағы бір қолқам бар өзіңе. Күнде бүйтіп сұрай бермеспін, күнде бүйтіп алдыңа келмеспін... – деп Мергенбаев сарнай жөнелді.

	– Қайтесің, бауырым, бостанбосқа қиылма. Көңілің қалады. Сенбесең – цехты өзің аралап шық. Бос тұрған бір қазан тапсаң, бір емес, бес шөміш металл алайын...

	Балқытушылар бригадирі шығып кеткен соң да, Саябек сабасына келе алмай, көңілі әр саққа құбылудан танбады. Мергенбаевтың есікті сілкіп тастап, қоштаспай кеткені де шекесіне шерткендей ауыр тиген. Шынтуайтын айтқанда, оның өкпелеуге қақысы бар. Пеші дүрілдеп тұр. Тек кен тасын жеткізе біл! Ал өздері ше? Қазан көлемі жетпейді дегелі қай заман? Соның кесірі, әне – Мергенбаев есігіңді танауыңа соға жаздап өкпелеп кетті. Иә, айтарға сөз жоқ. Оның «кінәсі» – жұмысын тым жақсы істегені!..

	Кеңсеге сыймай цехқа қайта шыққан. Жөндеушілер бригадасы екінші кранның доңғалағын сыпырып тастапты. Сірә, подшипник қорабын ашып жатса керек. Механик әлі келмепті. Ол да бас инженерге кетті деген. Демек, бәрі де кеңседе. «Жиын барғандары жақсы болды, – деп ойлады Саябек, – Жиын қалпында олар Дәулетовтің ызбарлы жүзінен сескенбейді...» Бас инженердің сонша кісіні кабинетіне шақырып, шіренген қылығына да ызасы келді. «Осы да жұмыс боп па? Қанша кісі шаруасынан қалды. Кеңсе де цехтан бірталай жер. Бас инженер өзі болса, машинасымен зыр етіп келер еді де, бес минутта айтарын айтып, қайтып кетеді...»

	Бригадирдің сөгіп тұрғанын білгендейақ цехқа механик пен мастер бірге оралды. Жақындай бергендеақ Саябек олардың рингтен жаңа шыққан боксерлердей сілесі қатып, ұнжырғасы түсіп, жүдеп келе жатқанын біле қойды. Механик амандасқан да жоқ, бірден жоғарыға, кранды жөндеп жатқан жігіттерге көтерілді. Бармин ғана қасында сипақтап тұрып қалған.

	– Ал, не бітірдіңдер?

	– Не ойласаң – сол, бастықты беріп келдік, Сәке.

	– Не үшін дейді? Айтты ма?

	– Негізінен түндегі аварияны жасырғаны үшін. Іліпшатып қосқандары тағы бар...

	– Түнде не болып еді, электротермияның әншейінгі солқылы ма?

	– Солқыл емес, техника қауіпсіздігі бюросының білгіштері соны авария деп актілепті. Ал Таңат Смағұлович оны ешкімге хабарламаған. Пешті жүргізген де үйіне қайтып кеткен. Көрдің бе, неден сүрінгенін?

	– Сендер не айттыңдар? Бұл қалай деп сұрасаңдар еді?

	– Бізге ешкім де сөз берген жоқ.

	Саябек қолын сермеді. Е, сенің қайратың белгілі дегендей, Барминге көңілінің қалғаны соншалық.

	– Сәке, тоқта, қызықты әлі естіген жоқсың, – Бармин бригадирінің жеңінен тартты, – жаңа бастық тағайындап келдік, тым болмаса кім деп сұрамайсың ба?

	– Кім?

	– Аллазаров Керим Вахитович, өзіміздің ескі таныс.

	– Қайырлы болсын, бастыққа жарыған екенбіз! – деп салды Саябек. Өкініштен күйініп тұрып айтып қалғанды, онысына ұялып, іле төмен қарады: Аллазаровтың Барминге күйеу екені, туған қарындасына үйленгені есіне түскен. Не ойласа да, не айтса да Аллазаровтың өзіне айту керекті, Барминге дүрсе қоя беруі – әрине, әбестік.

	– Біздің қарымта сөзіміз де сонда айтылды.

	Саябек қайта бұрылды. «Е, бәсе, – дегендей оймен. – Таңат Таубаев қандай зәбір көрсе де, цех ұжымының өзіне деген оңды көзқарасын естіп кетуге тиіс. Азамат үшін бұл – әрқашанда сүйеу, тіпті үлкен ілтипат!..»

	– Не дегенмен біздің Долгушин жарады, механик жігітті айтамын, – деді Бармин. – Сол ғана кісілік көрсетті. Орнынан атып тұрып: «Сонда қалай болғаны? Авария жасаған Аллазаров құрметке бөленіп, демалыста болған Таубаев тұтылғаны ма? Мүлдем түсініксіз жаза, Жан Дәулетович?» деді сабазың...

	– Азамат екен! Жақсы айтқан.

	– Айтқаны құрысын! Дәулетов оған бірденақ тойтарыс берді. Сондағы желеуі – жарылыстан қорғайтын клапанды қате қойғаның үшін прокурор алдында жауап бересің деген қоқанлоқы...

	– Өзің не дедің? Басқаларың ше?

	– Әлгіден соң не дейсің? Дәулетов тұлданып тұрғанда бет бақтыра ма? Керимнің өзіне бұл жұмыстан бас тарт деп ақыл айтсам қайтеді? – деді Бармин бригадир тыңдамай қоя ма дегендей асыға сөйлеп. – Кешке үйіне барамын, біздің цехты басқару оңай емес, мұны өзі де түсінуге тиіс.

	Саябек мырс етті: «Мен білетін Керим Вахитовичтен мұндай мінез сірәда шыға қоймас, қайта қуана кірісер, – деп ойлады, – Тек сәтті басқарсын! Ал шу дегеннен бүлдіріп алса – бұдан зиян шегетін, тегінде, Аллазаров емес – біз, жұмыскер қауым және цехтың өзі…»

	Бірақ ештеңе деген жоқ, қолғабын киіп:

	– Жә, бұйырғаны болар, – деп күңк етті де, кран жөндеушілерге қосылды.

	* * *

	Жұмысын жаңа ауысымға тапсырып, су себелегішке кіріп бара жатқан Саябекке жөндеушілер бригадирі Михалев келіп:

	– Үйіңе кетіп қалма, Сәке, ақылдасатын шаруа бар, – деген.

	Жылы су сібірлеген кабинада жуынып тұрғанда, одан киімін ауыстырып жатқанда да, әлгі сөз Саябектің жадынан шықсайшы. Көңілі қобалжып есік жаққа қарай берген. «Сөйткеніміз жөнау, мынадай қиянатқа, тосқауыл қойып, қарсы шықсақ – талай оспадарға тежеу, бәлкім, сабақ болар еді…» – деп те кіжінгенді…

	Цех адамдарын ол қақпа алдынан жолықтырды: күндізгі ғана емес, кешкі ауысымнан қосылғандар да бар, қарамы бірталай кісі…

	– Басшыларға барып, Таубаевқа ара түспекке деп жиналып тұрмыз.

	– Бұларың дұрыс емес, жария болған жарлық талқыланбайды, орындалады! – деді Саябек қату шыраймен.

	– Сонда немене, цех ұжымының пікірі – ешкінің мүйізі ме? Біздің де қалайтын, иә қаламайтын кісіміз болады. Бақандай бес жүз адамбыз. Ақыл қосып сұрағандары жөн еді. Ал енді бар ғой, бірауызды болсақ – тыңдауға тиіс, тыңдамай байқасын! – деді жөндеушілер бригадирі Михалев.

	– Кімге бармақсыңдар?

	– Николай Исаевич сырқат дейді. Дәулетовтің өзіне барамыз, – деп әлдекім тіл қатты, – Ең болмағанда келеңсіз бұйрығын түсіндірсін!..

	– Ол кердең сенімен сөйлессе, – деді Долгушин.

	– Неге сөйлеспейді? – Әлгіні айтқан кешкі ауысымның бригадирі шамданып қалды. – Мен жұмысшымын. Қабылдау сұрап барсам – обком хатшысы да қарсы алдына отырғызып қойып, шаруамды сұрауға міндетті. Жан Дәулетович кім соншама?!

	– Ау, цех жұмыскерін жинап, талқыға салып, жұрт құп десе – министрге шағым жолдасақ қайтеді? – деп Михалев, суырыла сөйлеп тұрғанына қарағанда, наразылық білдіру ынтасы содан туған сияқты, жиналыс десе дегбірі қозып, баяндамашыға әрдайым кереғар сұраулар қойып, иә қыңыр сөз бастағыш белсенді жұмыскер еді.

	– Пәленбай кісі бірігіп шағым жолдасақ, министрге де ой түседі.

	– О, бұл ақылды сөз! Дәулетов онда түсінік жазып, қара басын қорғауға көшеді.

	– Шағымды қойып, жеделхат жолдайық. Екіүш кісіні Алматыға аттандырайық!

	– Ендеше қазір жазыңдар. Жүз кісіге қол қойдыруды менақ міндетіме аламын! – деді Евсей Польщиков те тыныш тұра алмай.

	– Бәрекелді! Кәрі боз қартайғанда ерледі… – деп әлдекім әжуаға алып еді.

	– Евсей Захарычқа бекерге тиіспеңдер, ақылға қонымды сөз айтып тұр. Біздің бригада шағым жолдауға әзір…

	Жұмыскер достарының жанжақтан жамырай білдірген наразылықтарын тыңдап тұрып, Саябек түрлтүрлі ойға шомды. Азамат еңбегін бағалап, сол үшін ара түсуге ерекше ынта білдіргендеріне тебірене қуанған. Бұл әлдекім ұйымдастырған наразылық емес, жұмыс мүддесі үшін жаны ауырып, соны ойлаудан туған көпшіліктің шынайы қарсылығы. Бірақ соны жоғарғы орындағылар қалай түсінеді?..

	– Сәке, неге үндемейсің, әлде бұл әңгімені жаратпай тұрсың ба? – деп Долгушин қорғасын тазалаушылар бригадиріне шүйілді.

	– Е, мұның қайраты краншы балаларды дүрелеуге ғана жетеді, – деп қағытты біреу.

	– Иә, сонсоң бояу шелекті тебуге! – деп кеңкілдеді Польщиков.

	Делебесі қозған жұрт жайбарақат тыңдаушы болуға ерік берер емес.

	– Ал өзің не дейсің? Бізден гөрі сауатың ілгері азаматсың, не істесек мына жағдаяттың оңды жолын табамыз? – деп ақырында Саябек те Долгушинге қараған.

	– Мен айтарымды бас инженердің кабинетінде айтып шыққан кісімін, – деді механик. – Ендігі ойлап тұрғаным – арыз беріп, жұмыстан кету. Онда және Керим Вахитовичпен бірге істей алмайтынымды ашық жазамын. Ал сендерге, жұмысшы қауымы, өйтбүйт деп ақыл беруге қақым жоқ, не істесеңдер де өздерің шешіңдер, ағайын.

	– Онда біз де сөйтейік, Аллазаровпен бірге істемейміз деп арыз берейік. Біз – көп, Керим – біреу. Әрине, азшылық көпке бағынады. Бас инженер жарлығын бұзуға мәжбүр болады, – деп кешкі ауысым мастері Сизов та білгішсінді.

	– Бұларың, жігіттер, кеңес жүйесіне келмейтін наразылықтың басбұзар түрі. – Ынтаны өз қолына алмаса, елірген жұрт бұдан да ыңғайсыз әрекетке ұрынар деп қауіптенген Құдайбергенов сөз бастады. – Меніңше, әңгімені парткомға жеткізу керек…

	– Ендеше тұрма бүйтіп. Партком құлақ аспаса – арғысын тағы көреміз, – деп Сизов Сергей тоқетерін айтты..

	– Ау, неге мен?

	– Өйткені геройсың, – деді Евсей Захарович, – демек, мұндай міндет сенің маңдайыңа Алтын жұлдызды таққан күні жазылған. Бір ме? Екінші, металлургтер кәсіподағының Орталық Комитетіне мүшелікке сені не үшін сайладық? Біздей қарабайыр жұмыскердің мүддесін барлық жерде қорғасын деп. Ұқтың ба, құрдас? Сондықтан, тіле, тіле ме, парткомға бару саған жүктеледі.

	– Онда өзің де менімен бірге барасың. Не дегенмен екі кісі – ұжым атынан келген саналады, – деді Саябек.

	– Жарайды, құрдас, шашбауыңды көтеруге мен дайын!

	– Екеу емес, тіпті үшеу боп барайық, – деп оларға Сизов та қосылды. – Цехтың инженертехниктерінен де бір өкіл болғаны жөн.

	– Табылған ақыл!

	– Онда тұрмаңдар.





Бесінші тарау





І




	Қамқаның Алматыға келгелі ұйқысы қанбай қойды. Жұмыста жүргенде: «Шіркінай, күнде таңертең жылы төсектен тұра салып, дірдектеп жұмысқа жүгіргеннен қиын міндет бар ма екен әйел үшін? – деп ойлайтын, – Қамсыз, бейғам күйде, ештеңеге алаңдамай жатсаң ғой кереуетіңде емінеркін көсіліп!..» Міне сол, неше жылдан бері арман еткен бейғам да қарекетсіз күндерге тап болды. Таңертең ешкім оятпайды, қаласаң – күндізгі сағат онда тұр, әлде он бірде тұрғың келе ме, еркің білсін. Сегіз сағат тапжылмай отыратын жұмысы да жоқ. Мүлдем бос. Күндіз де, кеште де. Күндіз бір мезгіл сыртқа шығады, дүкендерді аралайды – сатып алып жатқан мәз дүниесі жоқ, бірақ бірер көшеге қыдырып қайтып, екіүш дүкенге кіріп шығу міндетті парызындай әдетке айналды. Ал кештің дені теледидар алдында өтеді. Мәскеу, Алматы, Фрунзе, кейде Ташкент студиялары өзара жарысқандайақ неше түрлі қызық хабарларды, концерт пен драма қойылымдарын, сұхбаткеңестерді бірбірімен таласа беріп жатады. Қамқаның көбіне көретіні – ойын бағдарламасы, спорт жарыстарынан – гимнастика мен конькиді мәнерлеп тебу. Түнгі он екіде диктор келіншек маржандай тізілген әдемі тістерін жылт еткізіп, биязы жымияды да: «Жайлы жатып, сергек тұрыңыздар!» дейді.

	Қамқа да сол мезгілде теледидарды тоқтан айырып, шамды сөндіреді. Ол үшін ең қиын уақыт – осы мезгіл, түнгі он екі мен таңғы сегіздің аралығы. Оңаша бөлме, кең төсек. Терезесі қора жақта, көшенің даңдүң шуылы естілмейді. Бұл бөлме тыныш ұйықтауға әдейі жобаланғандай. Қамқа бірақ бір түн қимылсыз қатып ұйықтады ма сонда? Бір түн жата қалған бетінде көзі жұмылып, алаңсыз маужыраса жөнау? Жоқ. Әлденеше сағат ұйықтай алмай, екі жағына алмакезек аунақшумен болады. Зықысы шығып есінепақ жатады. Кейде мызғып кетсе, түннің бір уағында қайта оянып алып, көзі бақырайып, неше түрлі ойға түсіп, азап тартады. Әбден сілесі қатып шаршаған кезде, таң алдында бірақ ұйықтайды. Үйінде де әредік жалғыз жататын, кейде өстіп төсекке сыймай дөңбекшіген мазасыз түндерді басынан кешетін. Содан бір мезетте кереуетінен аунап түсіп, күйеуінің қасына келетін. Таңаттың сіңісті болған тер иісін жұтып, темірдей жұмыр денесін құшып, бұлшықеті жұмырланған сом білегін иығына асып қойып, тастай қатып жата қалса, опоңай ұйықтап кетуші еді. Тәні әлде соны аңсай ма, бәлкім, ішінде бұғып жатқан терең шердің зардабы?..

	Түн сайынғы жалғыздыққа шыдамаған соң шешесінің қасына да жатып көрді. Алғашқы түнді ұшықиырсыз әңгімемен өткізген. Келесі түні айтарға сөз қалмады ма – екеуі де ұзақ таңды әрліберлі дөңбекшумен атырды. Ал үшінші кеште: «Өзің шеше болғанда, ойбайау, менің қасыма жатасың ба? Меңдуана жегендей түні бойы тыпыршып әбден мазамды алдың, бөлек жат әрі!» – деп мамасы біржола безіп шықты. Одан соң бірер түн Қайраттың бөлмесіне ауысып, қу жанына маза іздеген. Сірә, оның да зықысын алса керек, бір кеште баласы: «Мам, ылғи терлеп кетемін, бөлек жатайықшы» – деген. Амал қанша, өзіне меншіктеп алған бөлмесіне қайта шықты…

	Келген кездеақ Жарылқасынды іздеп, түсті металлургия министрлігіне барған. Алғашқы жолы таба алмай бос қайтты. Екінші барғанда да кіре алмай, коллегия мәжілісіне тап болып, ренжіп оралған. Қамқа бірақ жөн кетпей: «Жарылқас, сені паң деп ойлаған жоқ едім, жүзіңді бір көру арман болды ғой…» – деп хат жазып қалдырған.

	Араға үш күн салып, Жарылқастың өзі телефон соқты. Қамқа бұл кезде оған мүлдем өкпелеп жүрген: дүниенің тетігі сенде тұрса да қайтып алдыңа бармаспын, телефон да соқпаспын деп үйінде жатып алған. Жарылқастың бұрынғыша ашықжарқын амандасқан сөзіне ол сол себепті сүлесоқ жауап берді.

	– Ал, Қамқажан, шаруаңды айт, неге іздедің мені?

	– Білмей тұрған шығарсың…

	– Рас, білмеймін.

	– Бізге онда сөйлесудің керегі қанша? – деп Қамқа жорта қылымсып кергу аңғартты.

	– Қой оныңды, Қамқа Кемеловна. Сенсең – бұл күндерде менің сіңбіруге мұршам болған жоқ. Тым болмаса телефонмен тілдесіп алып келмеймісің? Неге үндемейсің?

	– Мен сайрағандай ештеңе естірткен жоқсың…

	– Ту, неткен қырсық келіншексің, бабыңды табу қандай қиын еді. Жарайды, таңдауды өзің жаса, – деді ақырында қорғасын басқармасының бастығы тура сөзге көшіп. – Шаруаңды Сәлиманың шайын ішіп отырып айтамын десең – кешке үйге кел, ал егер бұл сөзді құп көрмесең – рақым ет, кеңседеақ сөйлесеміз…

	– Міне, бұл тиянақты сөз, бұрынғы Жарылқасынға ұқсайтын, – деп Қамқа да іле жұмсарып қалды. – Үйіңе барсам, қалжың көрерсің. Ресми болғым келеді, кеңседе қабылда. Көп уақытыңды алмаспын.

	– Онда бүгін, қызмет аяғына таман келгейсің…

	Уәделескен мезгілде министрлікке барса, Жарылқасын тағы жоқ. Хатшысына бірақ ескертіп кетіпті. Бұрын да байқаған еді, осы жолы Қамқа соны тіпті анығырақ сезді. Хатшы атаулының бәріне тән бір мінез бар: алдына келген тіленушінің бастығымен жақындығын, иә қадірлі кісі екендігін сезсе – құрақ ұшып жымия қарсы алады; ал бейтаныс жан екендігін аңғарса – олардан жартымды сөзді қарызға сұрап ала алмайсың; бос емес деп күңк етеді де, сенің көңіл күйінде жұмысы жоқ, бедірейіп отыра береді. Оңғарбаевтың секпіл бет, кердең хатшысы ана жолы сөйткен, иегін көтеріп, өзіне қараған да жоқты. Бүгін олай емес, кіргенненақ орындық ұсынып бәйек болды. Бастығының министрде екенін, босасымен кабинетіне қайтып оралатынын ескертіп, қолына газетжурналдар ұстатты. Оңғарбаев кешіккен сайын қипақтап, сол үшін кешірім сұрағандай өзіне жаутаңдап қарай береді.

	Қанша жалпақтаса да хатшы келіншекке Қамқа қабағын берген жоқ, тымтырыс отырып алды.

	Жарылқасын есіктен дабырлап сөйлей кірді.

	– Апырай, мына қырсықты қарашы, сенің алдыңда тағы да кінәлі болдым. Ғапу ет, жаным! Ал төрлет. Кабинетке неге кіргізбегенсің, Галочка? – Кіре беріп: – маған ешкімді жіберме, телефонды да қоспа, – деп хатшысына және ескертті.

	Басқарма бастығының кабинетін Қамқа керемет үлкен де сәнді болар деп ойлайтын. Көріп тұрғаны – шағын ғана ұзынша бөлме, биік шкаф, бір ұзын, бір қысқа үстел мен оншақты орындық сығылыса қойылған, жиһазы да – шетелдік жалтыр мебель емес, өзіміздің қызыл ағаштан жасалған, тек мықтылығы мен ебедейсіз көлемі мығым нәрселер. «Мынаның қасында қарапайым цех бастығы Таңаттың кабинеті көш ілгері екен – әрі кең, әрі сәнді!» – деп ойлады келіншек көргеніне тосырқай қарап.

	Қонағын кішкене үстелдің алдындағы креслоға отырғызды да, Жарылқасын соның қарсысына жайғасты.

	– Кешікккенім, біле білсең, сенің тентек байыңның қырсығы. Ну, мінезі!.. – деді кабинет иесі басын шайқап, – Сен де осал жан емессің бұл жағынан. Екеуің өзі осынша қырсық жаратылыспен қалайша бір үйде тұрып келгенсіңдер?

	– Тұра алмаған соң екі қалаға бөлініп кеттік емес пе?

	– Қойшы, түнеугүнгі жырды қайта бастағалы отырсың ба? – деді Оңғарбаев. Өзі әлденеге ширығып келген тәрізді. Өңі қату, сөзді де қатаң бастады.

	– Мен үшін бұл – жыр емес, жүректің түкпірінен жарып шыққан сыр, Жарылқас. – Қамқа да ыға сөйлеуге көнбейтінін сездіргендей креслодан көтеріле түсіп, қолындағы сумкасын бір сілкіп қойды.

	– Онда сенің де ауылдағы қарапайым ұрғашылардан озғаның шамалы болды. Ошақ қасында омалып отырып қалған деп, біз ол байғұстарды өмір бойы жазғырып келеміз. Анығында олар – үйдің тірегі, бірліктің басы болған жандар, керек десең сендерден баланы тежеусіз тапқанымен де артық!.. Ал сендер? Не ана боп жарытқан жоқсыңдар, бірбір диплом құшақтағанмен, келелі қызмет атқарып жүргендерің де белгілі…

	– Жарылқас, ғапу ет, сөгіс есту үшін келгем жоқ.

	– Жоқ, маңдайыңды тыржитпай қоя тұр. Бүгін келгенің жақсы болды, көптен бері ішіме сыймай жүрген сөз еді, соны түгел естіртпей, сірә да жібере қоймаспын. Ащы болсын, тұщы болсын, – тыңдауға тура келеді, сұлу келіншек!..

	– Оныңды басқа бір күнге қалдыра тұр, – деді Қамқа қабағын шытып. Көмірдей қара қасы садақтай иіліп, кең маңдайы қолмақол қусырылып кетті. Еріндері ішіне жымқырылып, тұнық қара көзі ғана күлімдеген отты, уытты сұлу шырайынан ауған жоқ.

	– Сен әуелі маған мынаны айт! – Жарылқасын орнынан тұрып өзеурей сөйледі. Қамқа аңтаң: мейлінше сыпайы, әмбе әзілқой досын біреу бүгін ауыстырып қойғандай; әлгі бір әзірдегі ақжарқын шырайы да әншейін болып шықты; қазіргі бөтен кісі – ашулы, тілі ащы, аяуы жоқ, мінезі қатты. – Таңатты нақ осындай қысылтаяң күнде жалғыз тастап, үйіңнен безіп кетуге дәтің сенің қалай барды? Оның иілмейтін өр мінезін білесің, өзіңе ғашық болғанда таңдап тиген мықтың… Тап биыл келмесең – дүние көшіп кететіндейақ неменеге асықтың Алматыға!? Келетін болдың енді, біржола келесің! Керемет жақсы абыроймен, ақбоз ат мініп…

	– Жарылқас, жөнсіз жекіруді тоқтатпасаң – бірдебір сөзіңді енді тыңдамаймын. Тура қазір кетемін! – деп салды Қамқа.

	– Кетсең, бар, жолың болсын! Жан жолдасымнан артықпысың? Оны сыйламаған соң, қадірін біліп, жанын түсініп, ренішімен бірге бөліспегеннен кейін, сенің құрметің маған – бес тиын! Ұқтың ба, кетемін деп кімді қорқытасың?

	Қамқа атып тұрды. Біреу жағынан тартып жібергендей кектенгені даусыз. Бірдебір еркек, күйеуі де өзімен бұлайша дөрекі сөйлескен еместі. Жүзі сұпсұр боп, әлгінде ғана нұр ойнап жанып тұрған көзі де шытынаған әйнектей іпілезде шатынап шыға келді де, жанжал тілегендей қанға толып, жанжағына аласұра қарады.

	Жарылқасын бірақ ыққан жоқ, досжар келіншектің өзімен біржола өштесіп кетері де кәперіне кірер емес. Үстелді айналып барып тартпасын ашты. Бір түйір дәрі алып, таңдайына салды. Сонсоң графиннен су құйып ішті.

	Қамқа да қатты долданған, жөппелдемеде аузына сөз түспей, мелшиіп тұрып қалған. Анығында, ол кабинет иесінің бері бұрылғанын күткенді. Шекесіне шық етер екіақ сөз айтып шыға жөнелмекті. Жарылқасынның дәрі ішкенін көрген соң, бұл ойынан еріксіз айныды…

	Оңғарбаев орнына отырды. Сірә, дәрі әсер етіп, жүрегінің қысқаны басылған тәрізді. Тартпадан сигарет қорабын суырып алдына қойды, қалтасынан іле сіріңке іздеді. Таппаған соң хатшысын шақырған.

	– Галочка, сіріңке!

	– Жарылқас Оңғарбаевич, сізге темекі тартуға болмайды!

	– Иә, солай екен ғой, рақмет, жаным…

	Хатшы әйел кабинеттің ортасында серейіп тұрған Қамқаға суық көзбен сұқтана қарады: осынша толғаныстың себебі сенсіңау сұлу бикеш, тыныш келіп, тыныш кетуге болмай ма дегендей. Хатшыны бейтаныс келіншектің қақ ортада ербиіп тұрысы да таң қалдырған. Бастығының әдетінде жоқ қабылдау…

	Жарылқасын тартпаны ашып конфет алды, орауын жазып, біреуін аузына салды. Қамқаны сол кезде кенет әзәзіл күлкі қысқанды. Жайдары көңілден емес, әріден шыққан, ызадан туған – кекесін күлкі.

	– Неғып тұрсың? – Оңғарбаев Қамқаның шығып кетпей, кабинетінде сілейіп тұрғанын жаратпаған кісіше ожырая қарады. – Күлесің қазір! Сендердің қазіргі ермектерің, сірә, күйеулеріңді келекеге салып, еден сүртетін шүберекке айналдырып, сонсоң бірбіріңе соны – мақтан ету?..

	– Сенің мына қылығыңа күлкім келіп, кете алмай тұрмын, – Қамқа үстелге қайта жақындады. Қағылез әйелдің сұңғыла ақылы бұл кабинеттен күш көрсетіп, иә бұрынғы достығын пұлдап, есігін қатты жауып ашуланып кеткеннен ешқандай пайда таппайтынын түсінген. Әрі оның тектентекке ашуланбағанын, соған түрткі болған себепті білуге де құмартқанды. – Өзің шалжиып отырып, алдыңа келген әйелді тұрғызып қоясың. Конфет ұсыну да жоқ…

	– Отыр, – деді Жарылқасын қолын сермеп. Зорлана жымиып алдындағы конфет қорабын да Қамқаға қарай сырғытты. Мәскеу карамелі екен. Таңат та теледидар көргенде осы карамельді сорып отыратын. Шәкірт кезінен қалған әдеттері. Қамқа конфетке қараған жоқ, үстел үстінде жатқан сигарет қорабына қолын созды. Сіріңкені өзінің сумкасынан алды.

	– Мынауың жаңа өнер. Қашаннан?..

	– Сендердің күшке салар зорлықтарың үйретпей қоя ма? – деді Қамқа міз бақпастан.

	Тұл бойындағы асыл затын жоғалтқандай қатты қынжылған Жарылқасын алдындағы келіншекке одырая қарады: сен де осындай ма едің, мен сені – замандастың дүлділі, қазақтың зиялы әйелдерінің үлгісі санап жүрсем, көрген сайын бір қымбатыңнан айрылып барасың дегендей. Оның көңілімен айтқан зекуін Қамқа да ұқты.

	– Жә, күйдірме текке. Сендердей күнітүні үй ыстағыш емеспін. Шығыным – айына бір қорап сигарет…

	Дәл осың бекер десе біреу, Қамқаның өзі де дауласпас еді. Қазір ол әр түн сайын екі, үш мәрте сигарет тұтатып, төртбес сорып, қайта сөндіріп, түтіндетіп шығады. Соны бірақ темекі тарттым деп есептеген емес…

	– Әлгінде сені өзімсініп азмаз қаттырақ кеттім білем. Оған ғапу ет, бірақ әділ сөзге әрқашанда бас иген жөн…

	– Қайтесің жуыпшайып, Айтылған сөз – атылған оқ! Атылдыайтылды, мен де шынайы бағамды білдім. Алтынға теңеуші едің, оның бесақ тиын бақыр болды… – Қамқа тағы да мырс етті. – Жә, менің сұранып келген шаруамды тыңда.

	– Ау, сен әлі де ештеңе ұқпапсың ғой? – деді Жарылқасын Қамқаға жақындай түсіп.

	– Неге? Бәрін де ұқтым.

	– Ұқсаң, шаруаң не айтып отырған?

	– Давай, Оңғарбаев! Ежіктемей турасын естірт. Мен сендердің қазақша оспақтаған тұспалдарыңды түсінбеймін, валяй напрямик, – деп Қамқа да қайтадан шырт етті.

	– Апырау, не десем екен? Таңат екеуіңнің араларыңда шынында да бірдеме болған. Сұрағым келмеп еді, енді амал жоқ. Екеуің өзі ажырасып кеткенбісіңдер?

	– Уақытша бөлек тұрамыз десем, сенесің бе?

	– Мұныңды қалай түсінуге болады?

	– Қалай түсінгің келсе – солай!…

	Оңғарбаев басын шайқады. Оның тілегені – жарымжартылай сөз емес, досының от басындағы кикілжіңінің бүгешігесін толық білуді. Бұған құлықты болмаса да – тап қазіргі жағдайда соның анықтанығын естіп, тиісінше әрекет ету ниетінен туған…

	– Бұларың шатақ екен. Саған күйеу Алматыда ғана керек пе? – деді әр сөзін шегелей сөйлеп, – Өскенге енді қайтып бармайсың? Біржола келдің? Бұл сенің Алатаудан секіріп өтуге болмайтындай – айнымас шартың? Ал егер Таңат онда біржола қалып қойса ше? Келмек түгілі, өз бетімен жүріп тұра алмайтын қиын халге ұшыраса да бұрылмайсың? Қысқасы, оның дүниеде баржоғы – саған енді бәрібір, бұған титтей де тебіренбейсің. Ғапу ет, ерсілеу сөзіме! Мен де тап қазір кіммен сөйлесіп отырғанымды білуім керек. Кімсің сен? Таңаттың қойнындағы жарымысың, әлде жанын төске салып қидалаушы дұшпаны болғың келе ме?

	– Бір курста оқыған жанашыр досымын десем ше? – Қамқа жорта жымиюға тырысқан, онысынан бірақ ештеңе өнбеді.

	– Мен әзілдеп тұрғам жоқ, сенімен әзілдесуге тап бүгін құлқым да жоқ! – деді Жарылқасын алдындағы қораптан сигарет алып. Қамқаның қолындағы сіріңкені сұраған да жоқ, ұмтыла түсіп қағып алды да, темекі тұтатты. Соданақ Қамқа секем алып, кабинет иесіне шошына қарады да:

	– Сенің тура айта алмай ежіктеп отырғаның, Жарылқас, досымды мына келіншек бұрынғыдай жантәнімен сүйе ме деген күдік болар? – дегенді сыр тарта сөйлеп.

	– Нақ сол емес, бірақ… айта бер, құлағым сенде.

	– Құштарлығым оған бәзбаяғы қалпында, бұған ешқандай шәк келтірме! – деді келіншек ағынан жарылып. – Қазіргі жүрісімді де сол жанашыр сезіммен туған шарасыздың әрекеті деп біл: оған да, өзіме де жақсылық болғанын тілеймін!.. Соны бірақ сен де, Таңат та түсінгілерің келмейді; сендерге Таңаттың құлап қалғанша қу жанын жалдап, өндірістің көк өгізі болып изеңдеп жүре бергені керек!..

	Шер тарқауға кіріскен әйел жан сырын шертіп әлі де көсіле берер ме еді, кім білсін? Жарылқасын бірақ оны тоқтатқысы келгендей қасына келіп, иығына қолын салды да:

	– Cірә, үйіңе қайтқаның жөн болар, сұлу келіншек! – деді ақырын ғана. Ақырын айтса да басқарма бастығының үніндегі қатқыл әуенді Қамқа бірден аңғарды. – Сен мұнда сайраңдап жүргенде… – Жарылқасын темекісін құмарлана бір сорып, бұрышқа тастап келді. Келіншек елең етіп, қасын керді. Кабинет иесі бағанадан бері ішін кернеп тұрған себепті естіртті ақыры. – Күйеуің сенің тағы да бүлдіріп қойды…

	– Нені сонша? Тағы да пештің лаңы ма?

	– Жоқ, одан да жаман!

	– Не дейсің? Немене, біреуміреу мерт болып?..

	– Бекерге шошыма! – деді Жарылқасын креслоға қайта жайғаса беріп, – Күйеуің дін аман! Пештен бірақ біржола құтылды…

	– Е, онда нені бүлдіреді? Түсінсем бұйырмасын! – Жарылқасынның өзіне емес, еріне ашулы екенін түсінді де қорғай сөйледі. – Жарылқас, ескі доссың, мен саған шынын айтайын. Мұның бәрі шаршағандықтан. Менің де, оның да жүйкесі әбден титықтаған. Сол үшін де бізге Өскеннен қайда болсын тезірек кету керек…

	– Мұныңды жөн дер едім, сұлу келіншек. Бірақ өзің ойлашы, Таңаттың не істегенін? Қалайда ақылды адамның ісі емес: анада мәртебелі сыйлықтан бас тартты; енді міне, тыныш жүрмей, цехтағы жұмысынан да босаған…

	– Ә, не дейді? Қашан, не үшін?

	– Міне, көрдің бе? Соны жар дегенде жалғыз қосағы сен білмейсің, жан досы мен де білмеймін. Ал министрге екеуің үшін менің жауап беруім керек! Жақсы инженер, өндіріс командирі, кезінде республикадағы қорғасын главкасының басшылығына шақырылған мақтаулы азамат неліктен бірақ күнде оңбаған кісі болып шығады? Оның мінезқұлқы айналасындағы қауымға неліктен жайсыз? Неліктен ол өзімшіл басбұзар атанып, жұртты дүрліктіреді? Басшылардың ешқайсымен санаспайды, өзі би, өзі қожа. Жұмысқа өзі қалаған уақытта келеді, ал келгісі келмесе – араққа сылқия тойып алып, үйде жатады. Немесе әлдеқайда безіп кетеді. Мысалы, бүгін. Ешқайда жоқ – не зауытта, не үйінде. Қайда жүргенін бір адам білмейді. Бас инженер – оған кісі емес, директор болса – белгілі әпербақан. Өйткені дарынды инженер, әйдік цех бастығы Таңат Таубаев солардың бәрінен де көп біледі…

	– Жарылқас, сен нені айтып кеттің? Бұларыңның бәрі де Таңатқа жат мінездер…

	– Мен емес, министрдің сөзі бұл. Соның жауабын ол кісі сенен емес, менен сұрап отыр. Табанда түсіндіріп көр мықты болсаң…

	– Әлгі айтқандарың рас па? Тіпті сену қиын, – деді Қамқа басын шайқап. – Әй, білмеймін, Генка Лаврушинге еріп, оның сырын білесің…

	– Қысқасы, министр маған екі түрлі Таубаевтан біреу шығар деп нұсқау берді. Ұқтың ба бүгінгі халімді? Ал сен осының бәрін жылы жауып қойып, күйеуімді Алматыға алдыр дейсің. Мені іздеп, жанымды қуыра келгендегі шаруаң осы емес пе?

	– Бұл ғана емес…

	– Білемін, өзіме де жұмыс тауып бер демексің.

	– Менің де он алты жыл бір өндірісте табан аудармай істеген еңбегім дербес кабинет болмағанмен, бір үстелді иеленуге тұратын шығар?..

	– Менің еркімде болса – саған біреу емес, екі үстел беріп қояр едім. Ғапу ет, бұл мәселені мен шеше алмаймын. Біздің министрліктен биыл отыз кісі қысқаруы керек…

	– Шының ба бұл?

	– Өзіңдей сен.

	– Онда Садық Байтемірұлының өзіне кірейін.

	– Әзірше бармағаның жақсы…

	– Неге?

	– Қайтесің соны біліп…

	– Жоқ, айт. Бүгін екеуміз бірталай жерге барыстық…

	– Ол кісі де сенің осында жүргеніңді біледі. Мұны да жеткізіпті зауыттағы «жанкүйерлерің». Так что, барған күнде де: «Қамқа Кемеловна, Өскенге қайтыңыз!» – дейді. Министрдің еріккен келіншектердің арызын тыңдауға уақыты жоғын білетін шығарсың. Әмбе біздің Сәкендей жұмысқа ынтасы бөлек кісінің. Сондықтан әуре болма! Күйеуің тағы бірдемені бүлдірмей тұрғанда үйіңе қайт та, тезірек тәрбиеңе ал, аптығын бас. Мен де бұл жақтан сазайын берермін ДонКихот неменің!..

	– Мен енді Алматыдан ешқайда кетпеймін, Жарылқас, – деді де Қамқа еңкейе беріп сигарет қорабына қолын созған. Жарылқасын бірақ бұрынырақ қағып әкетті де, тартпаға сүңгітіп жіберді. Қамқа мырс етіп күлді де орнынан тұрды.

	– Қош, Жарылқас!

	Кабинет иесі де қоса тұрған, сірә, шығарып салмақ болған. Қамқа тосқан жоқ, ол креслодан көтерілгенше жылдам бұрылып шыға жөнелді.

	* * *

	Ұйықтай алмай дөңбекшіп жатқан түндерде Қамқа осы кездесуді де сан қайтара есіне алған. Әрбір сәтін, сол күні айтылған әрбір сөзді, Жарылқасынның минут сайын құбылған қасқабағына шекті. Бәрбәрі тежеулі кинодай көз алдында көлбеңдеп, ой елегінен өткен: Жарылқасынның өзін жаратпай, суық қабылдағаны тегін емес. Менімен сұхбат құруға әлде көңілі болмады, бәлкім, Бәкежановтан сөгіс естіп шыққан қолайсыз сәтте кездесті? Жоқ, соны ол көпекөрінеу істеген тәрізді. Сірә, өзінің үмітін үзбек боды, Өскенге тезірек қайтып кетуін тілейді. Ал мен оны жантәнімен тілемесем ше? Институтта бес жыл бірге оқыса да, бір кезде өзіне шындап қырындаған жігіті болса да, оның алдында қадірі қалмағаны өкініштіақ…

	«Ал соны түсіндім дейін, көндімақ айтқандарыңа, – деп қиял шерткенді Қамқа, – Өскенге не деп қайтамын, қайтып оралғанымды дүйім жұртқа қалайша түсіндіремін? Иә, ең дұрысы – шәлкемшалыс қадамды бастамағаны жөн еді. Бірер жыл тосып, иә кезекті демалысқа шыққан кезде ойланыптолғанып барып қозғауы керекті. Ең құрығанда, бәріне мансұқ болған пеш сынағын әбден аяқтатып алып. Оны бітірмей Таңат дүниеде бері басар ма?! Ол үшін бұл енді – сын, міндетпарыз ғана емес, намысына тиетін мүдделі шаруа. Демек, ол бұл жолда ақырына дейін тұрады – өзі құлап, иә пешті біржола құлатқанша! Ал, бірақ? Қызметінен босатып тастаса – сынақты қалайша жүргізбек? Кінәлі болып жаза тартып жүріп, сынақ жасаудың қажеті қанша?.. Сірә, ол зауыт басшыларымен келіспеген, қарсы шығып, әлденені өзінше жасамақ болған. Варламов та белгілі қырсық, Дәулетов болса оны қостаушы. Демек, жұмысынан аласталған, сынақтан айрылған Таңат біраз күн үйге сыймай, зауытты қимай, әрліберлі сенделіп жүреді де, ертеңақ Алматыға жетіп келеді...»





ІІ




	Қорғасын тазалау цехының адамдары келіп кеткен соңақ партком хатшысының мазасы болмады…

	Жұмыс аяғы еді. Кеңсеге келушілердің саябырлаған кезі. Ұзақты күн қалалық партия комитетінің бюро мәжілісінде отырып шаршаңқырап келгенді. Үйіне қайтса да рауа. Бірақ қорғасыншылардан әлгінде естіген жайт бүгін өзін тыныш ұйықтатар ма екен: партком хатшысымен, оның бюро мүшелерімен келіспей, негізгі цех бастығын орнынан босатқан шұғыл шараға зауыт әкімшілігі бұрынсоңды барған емес; мынасы – өрескел қылық; демек, келешекте мұндай келеңсіздікке жол бермеу үшін де дирекциядан түсінік сұрау керек; оның үстіне цех бастығына ара түсіп, парткомға жұмысшылар делегациясының келуі. Олай болса, бұған ерекше мән беріп қарау қажет, оған қоса Таубаев кездейсоқ жарылыс үшін, иә бас инженерге бағынбағаны себепті жұмыстан қуылатын жан емес...

	– Жолдас партком хатшысы, сізге біз осы мәселеге партиялық тұрғыдан әділ төрелік айтады деп келдік, жөнсіздік түзелуге тиіс… – дегенді қорғасын тазалаушылар бірінен соң бірі ұтылай сөйлеп.

	Бұл сөздерді бір ғана Саябек Құдайбергенов айтса, бәлкім, қанына тартқаны, иә ескі жұмысшының өзімен досжар бастыққа көңіл қимастықпен іштартып ара түсуі дер еді. Олар басында үшеуақ еді, соңынан тағы екі топ келді. Бір смена емес, әр түрлі бригада, бөлімшелерден. Кейінгілері өзгеше талап қойғанды. Айтуларынша, партком дереу түзетпесе, цехтан бірнеше адамды министрлікке аттандырмақ. Ал кейбірі министрдің атына араласуды сұрап, жеделхат жолдамақ…

	Бұрын мұндай жанжалмен, әкімшіліктің жарлығына ашық қарсылық білдіру әрекетімен шұғылданбаған, соған дейін естімеген жасаң хатшы сәлпәл абдырап қалды. Дереу бас инженерді іздеген. Жөппелдемде таба алмаған соң, өзінен нақтылы жауап естімей, ешқайда кетпейміз деп отырған цех өкілдерін ертеңге дейін мұрсат беруге көндіріп, әупірімдеп шығарып салды. Ақыры, көмек сұрап, кезекші диспетчерге телефон шалған. Сөйтсе ол да бас инженерді таба алмай отыр екен.

	– Сірә, бүгін таба алмаспыз. Осыдан бір сағат бұрын зауытқа жүк кіретін қақпадан шығыпты. «Уазикпен» аттанғанына қарағанда, кеніштердің біріне кеткен.

	Ахмет басын шайқады: бас инженердің кей шаруаға құлықты болмаса жуық маңда тапқызбай қоятын, иә қатынасуды тілемеген жиналысқа бармау үшін қисынды сылтау айтып, әлдеқайда тайып беретін жымысқы қылығын бұрын да сезетінді. Сірә, бұл жолы да солай істеуді лайық көрген?..

	Шикізат тапшылығын Өскен зауыты биыл ғана көріп отырған жоқ. Бұрын да жетімсіз қормен жұмыс істеген. Бірақ биылғы жағдайы ерекше қиындап кеткенді. Бұл мәселе таяу арада партбюро мәжілісінде де сөз болған: «Жергілікті қор көздерін қарастыру бас инженерге жүктелсін!» – деген қаулы да алынған. Демек, Жан Дәулетұлы шикізат кенішіне осы қаулыны орындау қамымен аттанған.

	– Мәселе, міне, қайда. Мен бұған мемлекеттік тұрғыдан қарадым да, қосымша шикізат іздеуге аттандым. Ал сіз, хатшы жолдас, жұмыс үстіндегі болмашы қақтығыс үшін мені кінәлағыңыз келеді, – дейді де Жан Дәулетұлы сылқсылқ күледі.

	Дәулетовтің нақ солай күле жауап беріп, ақыр аяғында сүттен ақ, судан таза кісі боп шығатынына ол ешқандай шүбә келтірген жоқты. Цех бастығын парткомның келісімінсіз жұмыстан босаттың деп кінә тақшы, ешқандай қарсылықсыз орнынан тұрып, бюро мүшелерінен кешірім сұрауы сөзсіз. Кереғар жарлығын жаңадан жазуы да ықтимал. Соны түзегенше бірақ қанша уақыт өтеді? Үш тәулік, бес тәулік, әлде бір апта? Оны Дәулетовтің бір өзі ғана біледі. Бұл сапарда ұзақ жүріп алуы да кәдік. Сондағы мақсаты – өзі қайтып келгенше Таубаевқа кабинетінің алдын зарыға күзеттіріп, еріксіз кіріптар етіп қою. Бұл да, оның ойынша, жұртты бағынышты етудің, өзінің зор мансап иесі екенін мойындатудың амалы.

	Не істерін білмей дал болып отырды да, ақыры Таубаевтың үйіне телефон шалды.

	– Әй, Таңат, сенбісіңей? – деп дүрсе қоя берді трубканы көтерген еркек даусы самбырлай сөйлеп. – Қайда жүрсің, шегім шұқырап, аштан өлгелі отырмын…

	Сөз мәнерінен Лаврушинді шырамытқан Ахмет мырс етіп, жөнін айтып, ақырында Таңат Смағұлұлын іздегенін естіртті.

	– Оны мен сізден сұрауым керек. Досымды торкөзді жерге тығып қойып, жорта сұрап тұрған жоқсыз ба ? – деді Геннадий Сергеевич бірден қағытпаға көшіп, – Бейуақта іздеуіңіз де – мен үшін жұмбақ!..

	– Қойыңыз, қайдағыны айтпаңыз!

	– Жұмысын прокуратураға тапсырды деп естідім. Шынымды айтсам, бұларыңыз – нағыз арандату: бір қолмен пешті сынауды жүктеп, екінші қолмен қылмысты іс қозғауды талап етуді, жолдас хатшы, мен солай түсінемін… Ал цехта бүгін нендей әңгіме болғанын естіген шығарсыз? Құттықтаймын, Ахмет Ақтаевич! – деп Лаврушин мысқылдай күлді. – Әрине, сіздер күтпеген қарсылық!..

	– Геннадий Сергеевич, сол үшін де Таңат Смағұловичпен тілдескім келгенді, – деді Ахмет ғалымның шұбыртпалы сөзін бөліп. Солай демесе Лаврушин ежіктеп тұрып, өзін талай шаруаға тәуелді еткендей. – Досыңызды тауып беруге жәрдемдесеңіз…

	– Таңаттың қайда жүргенін білмеймін, түстен бері көргенім жоқ. Келсе айтайын іздегеніңізді…

	Партком хатшысы сүлдері құрып шаршап қалғанын сезді. Екіүш сағат әуре болса да, ештеңе шығара алмады. Кімді іздесе де орнында жоқ болып шығады, ал тілдескен кісілері бар тауқыметті өзіне артып, ақырғы сөзді де тек қана өзінен күткендей.

	* * *

	«Купелина» қалыпты жүріп тұрса, Лаврушиннің цехта шұғылданар жұмысы жоқты. Қайта бөлімшедегі жұрттың мазасын алып, аяққа оралғы болатын. Мұны өзі де түсінетін, бірақ бірдеме айтпаса – тұра алмайтын ежелгі әдеті. Қазір де солай болды… Ертеңгілікте купеляция бөлімшесіне келген. Пештің астыүстіне шығып, әрліберлі жүрді де, сыртқа шығып кетті. Барған жерінде де пайыздап отыра алмаса керек, бірер сағаттан соң цехқа қайтып келді. Кірген беттеақ ежелгі тексерімпаз кәсібіне кіріскен. Сөйтіп жүріп, «Купелинаның» тынысынан өзгеріс тапты да, маңайындағы адамдарды тергеуге алсын: бекерге күдіктенбепті, жаңа бастық жемдегіштің қалтқысын сәлпәл көтеруге нұсқау берген; сірә, әнеугі күндерден бері аткөпір боп цехта үйіліп қалған күмісті көбікті тезірек қорытып, асыл металдар өндіруді күрт көтермек болған; түпкі есебі белгілі – зауыт басшыларының алдында өзінің іскерлігін көрсету…

	Жемдегішті бұрынғы қалпына келтірді де, цех кеңсесіне көтерілді. Аллазаровты да сол жерден тапты. Жұмысқа жуықта алынған адамдармен техника қауіпсіздігі жайында сабақ өткізіп отыр екен, айшайға қараған жоқ, қасына жақындап:

	– Керим Вахитович, мен сіздің жемдегішті өзгерткен сауатсыз нұсқауыңызды түзетіп келдім. Бұдан былай пеш маңына бармауыңызды өтінемін, – деді бірден, – қазандағы жұмыстарыңызда шаруам жоқ, не қылсаңыз да. Ал электротермия – менікі, сынақты бітіргенше қол сұқпаңыз…

	Жалғыз отырса Аллазаров, бәлкім, онымен байланыспас еді, ал қазір бағынышты кісілердің көзінше сөгіс естіген соң, осы цехқа бастық екенін байқатқысы келді білем:

	– Лаврушин, көкебас, мұныңызды түсінбедім. Қарауымдағы цехқа кіре алмасам, мына кабинетте не үшін отырмын? – деп қолын жайып, қарқылдай күлді де: – Сіз үшін қолайсыз кісі екенімді білемін. Бірақ, амал қанша, досыңыз Таубаевтың әмір жүргізген дәурені өтті!.. – деді ақырында, – Сынақты сәтті аяқтауды тілесеңіз – ендігі жұмысты, Геннадий Сергеевич, менімен, тек қана менімен келісіп істейсіз…

	Ғалымметаллургтің бұл сөзге шатшәлекейі шықты. Әлдекім бақайындағы сүйелін басқандайақ, барынша тұздықтап жауап қайтарды.

	– Ә, солай дейсіз бе? Тіпті жақсы, мені де онда жақсылап тыңдағын! Сізбен күн сайын қиқылдаса беруге менің уақытым да, ынтам да жоқ. Айтқанды істеп, пеш маңына барғанды біржола доғарасыз. Бұған келіспейді екенсіз, ескерткенім, дирекцияға жазбаша рапорт жазамын да, Алматыға қайтамын. Таңдау өзіңізден!..

	Купеляцияға қайтып келген соң да, Лаврушин сабасына түсе алмай қойды. Біресе үстіге шығады, пештің бір қалыпты гуілін тыңдап ұзақ тұрады, одан соң төменге түседі. Цех іші бұл қарсаңда бұрынғы жинақы қалпына енген: жарылыс зардабы да бүркеліп, бүлінген қабырғалар сыланып, металл қондырғылардың сырты түгел ақ сырмен боялған; қалайда бір көргенге мұнтаздай болып, көңілде ұнасымды әсер туғызғандай келісті еді. Тілесең есік алдындағы орындыққа жайғасып, аяғына бір уақ тыныс беріп, дамылдауына да болады. Бірақ Геннадий Сергеевич тап қазір демалуды қалаған жоқ. Бір нәрсе жетпегендей әлсінәлсін есік жаққа қарай береді. Күткені – Аллазаров емес, оның бұл маңатқа бүгін түгілі, ертең де жоламайтынын біліп отыр. Әлгіндегісі әншейін қоқанлоқы, цех адамдарына жасаған көзақы. Жаратылысында қорқақ әрі табансыз сорлы рапорт жазамын дегеніненақ зәресі ұшып кетті: министрдің өзі қадағалап отырған жаңа қондырғының жауапкершілігіне қалып азабы не, «Купелина» тоқтап тұрса да, ол енді бұл жаққа аяқ баспайды.

	Лаврушиннің алаңдағаны – Таңаттың кешеден бері хабарошарсыз жоғалып кеткені. Ойы әр саққа құбылып, көңілі әр нәрседен күдіктенген. Бірақ жаманшылыққа басар емес. Түрлітүрлі себепке малданып, әніміні келедімен өзінөзі жұбатып, түнді де мазасызданып өткізді, қазір де сол ойдың жетегінде. «Сағат сайын керісіп жүрсе де, Таңатпен жұмыс істеу рақат екенау, – деп қиял шертті бір уақ. – Одан арамдық күтпейсің, қойған орныңнан табылады! Таңаттың инженерлік қабілеті, әсіресе тиімді мәселені тануы да ерекше. Осы пештің бабын келтіруде ол қаншама тың ойлар айтты, тапқырлық көрсетті. Өзі тың идея айта ма, бірденақ: «Жарайсың, Лаврушин, құдай саған миды аямай берген, ал маған – қыпқызыл бейнет!..» – деп кеңкілдей күледі де, ертеңіндеақ сол ойды жүзеге асыруға қарекет бастайды. Іскер деп осындай азаматтарды айту қажет! Тегінде, ол – бұдан да зор істерге бас болатын қабілетті инженер. Цехта тек ұзағырақ отырып қалды. Өскен емес, басқа жерде болса зауыт басшылығында жүрер еді…»

	Лаврушин бір мезгіл өзінің бүгінгі әрекетін екшеді. Саралап қараса – цехтағы бірдебір инженерді көзіне ілмей, кірсешықса досын іздеп шарқ ұрған. Керимге іздеп барып тиісуі де, сірә, соның салдары…

	«Қайран Таңат, қайда, неғып жүрсің? Мен мұнда сенсіз не бітіремін?..» – деп тағы да ойлауы мұң екен, купеляция бөлімшесінде бір минут та қала алмайтынын ұқты.

	Цехтан шыққан бетінде парткомның кабинетіне барғанды. Ақтаев та мазасызданып отыр екен. Дәулетов қана емес, одан зәбір көрген Таубаевтың да үштікүйлі жоғалып кетуі хатшыны мүлдем абыржытып, әртүрлі жорамал жасатқан, милицияға хабарлауды ойлай бастапты.

	– Оныңыз асығыстық болады, – деді Лаврушин абыржыған азаматқа басу айтып, – Таубаевты іздеп әуреленбегін, ертеңақ, ашуын басқан кезде қайтып келеді. Ал жоқ іздеуге құлшынып отырсаңыз, Жан Дәулетовичтен бастаңыз. Өйткені көрешекті бүгін бе, ертең бе – цехтан көресіз. Жұмыскер қауымды сөзбен арбапалдап ұстай алмайсыз…

	– Апырай, Николай Исаевичке операцияны бүгін жасапты. Сәтті дейді, бірақ денесінен ет кескізіп жатқан кісіге мына жағдаятты қалай айтамыз?

	Ахмет не істерін білмей, басын шайқады.





ІІІ




	Геннадий Лаврушиннің мұндағы жұрт ойламаған, мүлдем өзгеше әрекет бастауына партком хатшысының осы сөзі, нақты шара қолданудың орнына ұзақты күнді босқа өткізіп, солқылдақтық жасауы себеп болғанды…

	Түннің бір уағында, қала халқының шырт ұйқыға бас қойған, бәлкім, түс көріп жатқан бейғам мезгіл еді, Мәукен Құсбековтің үйіндегі телефон шыршыр етіп безілдеп қоя берсін. Үй иесінде ес қалған жоқ, бір башпағын аяғына әрең сұғып, екіншісін жөппелдемде таба алмай сасқалақтап, жалаң аяқ, жарымжартылай жалаңаш қалпы жүгіріп келіп, трубканы көтерген. Өскеннен іздеп тұрған Лаврушин екен.

	– Тағы да жарылысқа ұрындық, Мәукенчик. Қырсығың неткен сұмдық еді, «Купелинадан» ештеңе қалған жоқ!..

	Шырт ұйқыдан шошып оянып, онсыз да дегбірі кетіп шыдамсызданып тұрған Мәукен құлап қала жаздады. Қылғынған кісідей тамағы қырылдап, үні шықпай, «Ааа, не?. О, не?» – деп, қапелімде аузына сөз түспей, тілі күрмеліп, сілейіп тұрып қалды.

	– Жарайды, қоян жүрек қорқағым! Шетінеп кетерсің нақақтан. Ойнап айтамын, – деді сәлден соң Лаврушин кеңкілдей күліп, – Мені біржола ұмытқан жазаң үшін бұл! Пеш аман, бұрынғыдан бетер дүрілдеп тұр! Бірақ аса қуанба… Дәмеленіп жүрген сыйлықтан енді мүлдем айырылатын болдың! Біржола қоштасқаның жөн, бұйырмады бізге!..

	– Әй, жаным! Дүниенің тұтқасы бір сенде тұрса да, жөніңді айтшы. Сені ұйықтатпай отырған ненің дерті – ақша ма, арақ па керегі? Түн ішінде мазаны алып не көрінді? – дегенді Мәукен, өзін төсектен суырып алғанымен қоймай, тәлкекке салып тұрған әріптесіне ыза болып.

	– Жә, жә, сабыр! Арақты мен үшін өзің іш – қаласаң он рюмке, ал жол ақшамды ертең жіберсең де кеш емес. Мәукен, ұйқыңды аштың ба? – Әріптесін сынай түскісі келіп, үзіпсозып тұрды да, – Таңатқа бізден көмек керек, достым!.. Мұндағылар оны жұмыстан шығарып тастады! – деді Лаврушин ақырында.

	– Қойшыей, рас па?!

	– Дәулетовтың әрекеті! Соның арандатқан қақпанына түсті досымыз…

	Сол үшін салы суға кетіп, болған оқиғаны трагедияға айналдырып тұрған Геннадий Лаврушинге дем беріп, жігерін қайрау қажеттігін түсінді де:

	– Дұрыс болған, баяғыда сөйту керек еді, – деді Мәукен енді аптыққан жоқ, аппаратты үлкен бөлмеге сүйреп апарып, креслоға жайғасты. Диванның үстіндегі жамылғышын денесіне орап алды. – Лаврушин, безілдегім, басыңды бұған қатырма! Таңатқа мен тинәмдай да көмек бермеймін, құлап жатса – аузына су тамызады деме. Қисық неме әділ жазасын алған, мен бұған шексіз қуаныштымын!.

	– Ой, сен, Мәукенчик, айдалаға лағып кеттің. – Геннадий бәзбаяғы әніне басты. – Себебі пештің сынағын Таңатсыз бітіре алмаймыз. Сен әуелі осыны ойла!..

	– Ойдойт деген! Содан басқа кісі қорғасын тазалауды білмейді, сірә?! Содан өзге инженер купеляцияны басқара алмайды деген. Сөзді қой, орнына қойған кісімен аяқтайсың сынақты!

	Құсбеков қорғасын тазалау цехының бұрынғы бастығын тілін безеп сөкенімен, шынтуайтын айтқанда, өздері үшін шынайы кедергінің енді туғанын біліп тұр. Бірақ соны түзетуге құлқы соқпаса – не істесін? Шарасыздығын мойындағысы келмей, біршама уақыт өзінше жосып баққан…

	Лаврушин көнбейтін ыңғай танытты.

	– Мұнымыз біздің аринабатқа сыймайтын іс, достым. Бұл пешке Таңат бесалты жыл өмірін сарп етті. Сен бүгін соны ұмытып, жожоқ, мен бұған сірә да келіспеймін!..

	– Айтпақшы, Өскенге сапарыңды бір айға ұзартып қойдым. Қажет болса тағы қосамыз, оған қам жеме, – Мәукен әңгімені басқа сөзге аударды, сөйтпесе елгезек Лаврушин өз бетінше лағып, ырқына көнер емес. – Сондықтан, бауырым, ештеңеге алаңдамай, жұмысыңды біл!

	Геннадий біразға дейін үндеген жоқ.

	– Жә, бір түнге жетер, сөзді осымен доғаралық, – деді Мәукен ақырында қамқорси сөйлеп. – Бастығың ауысқан екен, амал жоқ, сірә, Өскенге барып қайтармын. Кериммен сенің шартташұрт байланысып қалатыныңды білемін. Ал қош, достым!

	– О, жоқ, тоқта! – Лаврушин әлдекімнен зорлық көргендейақ кенет баж ете қалды. – Қысқасы, былай, Құсбеков! Бұл уәжді миыңа жақсылап құйып алғын, сонсоң тиісті тұжырым жасарсың. «Купелина» сынағынан Таубаев алдажалда аласталатын болса, қашан айттың деме, мен де кетемін! Сынақты, тегінде, өздерің аяқтайсыңдар!..

	– Сөзақ, жел оңынан жаңа шықты! Пештің жауапкершілігі саған жүктелген. Демек, көнсең де, көнбесең де – бұл шаруаны аяқтауға міндеттісің! Ал оны кіммен атқарасың? Институт үшін – бәрібір. Тек содан нәтиже шықса болды. Солай достым, Түсті металл институтында әлі де істеуге ойың болса, сынақты тезірек аяқта!

	– Сен мені, Мәукен Оразович, институттан кетірем деп қорқытпа! – деп салды Лаврушин де әріптесінің қоқанлоқысын іле өзіне қайтарып. – Бұл қақында мен, шынымды айтсам, арыз дайындап қойдым. Тілесең ертеңақ жіберемін…

	Мәукеннің бұл есебінде жоқ нәрсе еді. Жаңғалақ Генканың ашу үстінде мұндай кереғар істен тайынбайтынына ол титтей де шүбәланған жоқ. Ал онсыз, пеш сынағы түгілі, өзі сәтті басқарып келе жатқан ғылыми сектордың да ертеңгі жағдайы қиын болатынын ол жақсы білетін. Сондықтан ілешала шегініс жасауға тура келді.

	– Апырау, менің бұл істе дәрменсіз екенімді неге ойламайсың? – деді мүләйімсіп. – Өзіме бағынбайтын Өскен зауытының қияңқы бастықтарына қалайша билік айтамын?

	– М..м..мен саған ескерттім, – Лаврушин бұдан әрі аса ширыққан үнмен, тұтыға сөйлеген. – Сен оны қандай жолмен жүзеге асырасың – онда меменің шаруам жоқ: Таңатты тап ертең цехқа қайтарасың! Осыны істесең ғана, қықымбатты Мәукен Оразович, қанша керек десең – сонша уақыт Өскенде болып, сынақты аяқтауға келісемін. Естимісің, тек қана Таубаевпен! Басқа кісіңді білмеймін, білгім де келмейді! Бітті сөз!..

	Құсбеков дау айтпақ болып тамағын кенегенше, Лаврушин трубканы жауып тастады. Құлағына тек зыңзың етіп, біркелкі үнмен ызыңдаған аппарат дыбысы ғана естілген. Трубканы тегершікке қойып, креслоға шалқалаған Мәукен зығырданы қайнап, құдды жаурап қалғандай, бүкіл денесі қалшылдап, біразға дейін тыншыға алсайшы: «Қырыққа келгенше бір ұрғашыға жарымаған қызталақ неме! Қайтедіей, үндемеген сайын төбеңде ойнап. Тұра, тұр, даңғырлаған жаңғалақ сорлы, сені де, досыңды да тізімнен алғызып тастап, қара жер қаптырмасам – Мәукен атымды басқа қоярсың! Тек бұл үшін сынақты тездетіп аяқтау керек…» – деп ойлауы мұң екен, қарауындағы отыз қаралы ғылыми қызметкерлерді ойша саралап, бірінен соң бірін санап шықты да, басын шайқады. Аңдап қараса – солардың бірі де Геннадий Сергеевичті ауыстыра алмайды екен. Көбінің бұл жұмысқа қыры жоқ, ту басынан айналыспаған соң, дереу игеріп кетері екіталай нәрсе. Олай болса?.. Түн ортасында өзінөзі қинап, шашын жұлып отырып, институт директорының ана жолы, өздері Өскенге аттанып бара жатқанда құлаққағыс еткен сөзін есіне алды:

	«Лаврушинсіз бізге, сірә, күн сәулесі көрінбес…» деп жымиғанды кәрі қырқылжың. Соны өзіне күн ілгері жариялап отырған Лев Давыдович, әнгүдік екен деп, Лаврушинді жұмыстан шығаруға көне ме? Жоқ, таңдау қажет болса, одан да гөрі нақ өзін бұрынырақ аттандырар. Демек?..

	Ақыры, не керек, Құсбеков жағдайды ушықтырмай дереу түзеуді ойлап, ертеңгілікте Дәулетовке телефон шалған. Сыпайы басталған әңгіменің аяғы керіспен бітті. Флюстер кенішінен жедел шақырумен кері оралуға мәжбүр болған бас инженер қайратына мініп отыр екен, айтуынша, Таубаевты цехтан ғана емес, Өскеннен де қумақ: «Не Таубаев тұрады мұнда, не мен?!» – дегенді.

	Мәукен де бұдан соң аянбасқа бекінді.

	Сол бетінде ол академик Комаровтың дербес құтыханасына келген.

	Қазақстандағы түсті металл қорытатын өндірістердің дені академик Комаровтың сызып берген технологиялық схемасы бойынша жобаланғанды, қазір де солар Дмитрий Викторовичті мезгілмезгіл шақырып, ақылкеңес алып отырады. Сол өндірістерде еңбек ететін мамандардың дені де – академиктің шәкірттері. Министрліктің де үлкендікішілі қызметкерлері – кезінде осы кісінің алдынан дәріс алған жандар. Олардың да Комаров айтса – сөзіне құлақ аспай, жайбарақат қалары кемдекем. Шынын айту керек, қайсыбіреулер оның дегенін шайпау тілінен қаймыққандықтан, ыңғайсыз жайда қалғысы келмегендіктен еріксіз орындайтын.

	Көмек тілеп институт директорына емес, Дмитрий Викторовичке келгені де Мәукеннің осы себептен – Генканы қуантудан гөрі, өзін кісі құрлы көрмей, немқұрайды сөйлескен Дәулетовке ұмытпастай етіп сабақ беру мақсатынан туғанды…

	Болған әңгімені академикке ол өзінше жеткізді.

	– Қысқасы, электротермия пешінен күткен үмітіміз біржола құрыған тәрізді. Зауыт басшыларынан енді қайыр жоқ, сірә, әнеугүні дүмпуден соң зәрелері ұшып отыр. Әйтпесе Таубаевта қақысы қанша? Ол болса өндірістегі бірденбір жанкүйер таянышымыз еді. Оны білесіз. Табанды жігіт, мықты инженер. Бар кінәні, сірә, соған аударып, өздері кісі өлімі болған опаттан құтылып кетпек, ұсақтүйектен ілгешек жасап. Зауыттан біржола аластапты, ал жұмысын сотқа түсірмек. Білмеймін, сіз өзіңіз бірдеме істемесеңіз, мен шаршадым. Құрысын деп қоямын енді ұрыссаңыз да…

	– Лаврушин қайда, ол не істеп жүр?

	– Геннадий Сергеевичті айтасыз ба, оны да цехқа кіргізбей қойыпты, – деп Құсбеков оқиғаны ушықтыра сөйледі.

	– Не дейсің! – Академик аяқ астынан бұлқанталқан болды. – Мыналарды жын қаққан болар. Біткелі тұрған жұмысты біржола құртып, не дейді…

	– Меніңше, солар «Купелинаға» сенімнен айырылған, – Мәукен одан әрмен отқа май құйып жіберді. Комаровтың ашуға мінсе тоқтамайтынын ол тым жақсы білетін.

	– Ал, не істе дейсің маған? Кімге барып бұлардың құлағын бұраймыз? Оңғарбаевтың шамасы келе ме?

	– Пәленің басы соның өзіндеау деймін, Дмитрий Викторович, – деп Мәукен қымсынбастан қойып қалды. Жарылқасынның ана жолғы солқылдақ қылығына іштей кектеніп жүр еді, соның қарымтасы бүгін түскен тәрізді. – Меніңше, министрдің өзіне айту қажет! Кердең өскендіктерге тек қана сол кісінің құрығы жетеді…

	– Қане, ізде! Тура бүгін қабылдасын.

	Мәукен ілешала министрдің көмекшісіне телефон соқты. Көмекші де бірден лып ете қалып, бастығына кіріп шықты да, түстен кейін, сағат төртте келіңіздер деген.

	Академик Комаров министрмен де «сен» деп сөйлесетін. Екеуінің бірбіріне құрметі сондайды. Бәкежановқа барып келген сайын: «Басы істейді, өте ақылды азамат! Ең бастысы – қулықсұмдығы жоқ, әділ де барынша зерделі басшы. Оны алдай алмайсың, өзі де алдамайды – мәселенің турасын айтады…» – деп риза көңілін айтып тауыса алмай, қуана әңгімелеп отыратын. Бәкежанов та қол астындағы мамандар ерекше сыйлап, әулие тұтатын, ғылыми көрегендігі, ойөрісі көптеген ғылым иелерінен көш ілгері, мінезі де біржосын турашыл Комаровты қатты құрметтейтін.

	Есіктен кіреақ Дмитрий Викторович:

	– Құрметтім, сен туралы мен шатасып жүр екенмін. Кейінгі кезде өзгерді деседі, біздің әміршіл жүйе, сірә, сені де бұзған? – деп бірденақ ашық шабуылға кірісті.

	Академикті кабинетінің алдында қарсы алған министр жайдары күлді де, мәжіліс үстелінің басына шақырды. Өзі арғы шетінен, Мәукен бергі шетінен жайғасты.

	– Дүние әрқашанда өзгермелі, Дмитрий Викторович өзгермедім деп ақтала алмаймын, – деп жымиды Бәкежанов. – Кінәсіз пенде жоқ. Бірдеңені бүлдірген шығармыз, сірә. Ал, айтыңыз, құлағым сізде.

	– Бүлдіргенде қандай! Біз бес жыл, он жыл көз майын тауысып, миымызды құртып, тыраштанып еңбек етеміз. Ал сенің пысықай директорларың өздерінше білгішсініп, сол еңбекті бірақ күнде құрдымға жөнелтеді. Бұл не қылған бейбастық қылық? Құдды бір әкесінен қалған өндіріске мұрагер болып отырғандайақ…

	– Дмитрий Викторович, әуелі тұрағын, сонсоң фамилиясын, әкесінің фамилиясын естірте сөйлеңіз.

	– Тағы да сол, өзің керемет көріп жүрген – Варламов!..

	«Шіркінай, үшақ күнге министр, иә академик бола қалсам?! Мына кісілер құсап кездескен кісіңмен тең сөйлесіп, жымиып қана баспағып қарап отырсам? Біздікі не, қалай айтсам бүлдіріп алмаймын деп, әр сөзіңнің артына қарауыл қойып, өзөзіңнен қыпылдап отыру… – деп қиял соқты Құсбеков. Әңгімеге бірақ араласқан жоқ. – Дегенмен мұным керемет ақылды шаруа болды...»

	Министр әңгіме төркінін аңғарған соңақ Оңғарбаевты шақыртты.

	Жарылқасын бірақ ештеңе естімеген екен. Бірденақ бұл не жұмбақ дегендей таңданыс білдіріп, өз басын ақтап шыға келгенді. Дмитрий Викторовичтен сыбағасын сол үшін алды.

	– Әй, Оңғарбаев, сен де барып тұрған қағаз кеміргіш шенеулік болып алғансың, сірә. Мынауың не сөз? Өзің білмейсің, білгеннің тілін алмайсың… Осы сынақты бастарда алдыартыңа жалтаңдап, қанша создың. Енді міне түк білмеймін деп жата танып отырсың. Электротермия пешінің сынағы не күйде білесің бе? Оның қарауына қойып кеткен адамдарың қайда, не істеп жүр? Оны да білмейсің, сірә. Бекер, сенбеймін. Бәрін де бүлдіріп, Өскендегі бюрократтарға де емеурін беріп отырған сен дейді. Сорлы перестраховщик, бекерақ оқығансың менен!..

	Жарылқасын қапелімде не дерін білмей, қызараңдай бастады. Әредік Мәукенге күдіктене қарап қояды. Мәукен сыр берген жоқ, түк білмейтін кісідей тымырайып отыр. Министр ұзын үстелден ұзап барып, өндірістермен тура жалғастыратын телефонды көтерді де, Өскен қаласын сұрады.

	– Мені жазықсыз кінәлап отырсыз, Дмитрий Викторович, – деді Жарылқасын ақырын ғана.

	– Сен, шырағым, тыныш отыр, бұдан да зорын естисің! Жарылқасын әлгіден бетер қысылды. Анығында ол өзін сүйікті профессорға емтихан тапсыруға келіп, бар білгенін әпсәтте ұмытып қалған бейшара студенттей сезінгенді.

	Кабинеттегі дағдарыс жағдайды коммутатордың Өскенді тез қосып, министрді телефонға шақырған қоңырауы құтқарды.

	– Дәулетовті табыңыз, қайда жүрсе де және тез, – деді министр. Ақырын айтса да зілмен сөйлегені кабинеттегілерге бірден сезілді, бәрібәрі өзара күбірді тоқтатып, әңгіменің соңын тосты.

	– Сіз маған, Дәулетов, мынаны айтыңыз, – деді әлден соң Бәкежанов, амандасқан да жоқ, әлдеқайдан трубка көтерген бас инженерге бірден шүйлікті, – Таубаевты цехтан не үшін босаттыңыз? – Кабинеттегілер Дәулетовтің болған оқиғаны қалайша түсіндіргенін естіген жоқ. Бірақ Таубаевты түгін қоймай жамандап жатқанын бірден сезді. – Қашан, неғылған дүмпу, жарақаттанған кісі бар ма? – деп министр Оңғарбаевқа қарады. Жарылқасын ешнәрсе білмейтінін сездіріп, басын шайқады. Сол мезетте Мәукен орнынан атып тұрған. Министр Дәулетовті тоқтатып қойып, Құсбековқа бұрылды.

	– Ешқандай да авария болған жоқ, Сәке. Дәулетовтің фантазиясы. Шындығын айтқанда, жолдас министр, олар сыныққа сылтау іздеп отыр, – деді Мәукен нығыздана сөйлеп. – Біздің адамдар солай дейді, сеніңіз!..

	– Қысқасы, Жан Дәулетович, былай істеңіз. Әлгі айтқандарыңыздың барлығын маған жазбаша түрде жолдаңыз. Не үшін дейсіз бе? Бұдан үш ай бұрын, әлгінде өзіңіз оңбаған кісі етіп дәлелдеген Таубаев туралы тамаша мінездеме жібергеніңіз есімде. Оның үстіне менің үстелімде зауыт жұмысшылары сіздің бұйрығыңызға наразылық білдірген жеделхат жатыр… Екінші, бүгіннен қалмай, Таубаевты өз орнына қайтарыңыз, ұқтыңыз ба? Үшінші, өндірістік сынақта тұрған пештің жұмысына жөндіжөнсіз дікілдеп араласуды доғарыңыз! Не, не дейсіз? Мен сізден бас инженер кім деп сұрап тұрғам жоқ. Әрине, Таубаев емес, әзірше сіз. Иә, солай. Қысқасы, пештің амандығы ғана емес, осы сынақтың жауапкершілігі жүктелген мамандардың бір тырнағы нақақтан түсетін болса да жауап бересіз. Солай деп Николай Исаевичке де сәлем жолдаңыз. Тезірек сауықсын. Ал сынақтарыңызға сәттілік тілеймін!

	Әңгімені тәмамдап Бәкежанов бері бұрылған, Комаров та орнынан тұрып:

	– Міне, мұның дұрыс болды, Садық! Тағы да риза еттің. Тәңір жарылқасын, ұтымды шештің. Олар енді бұл жұмысқа араласпас деймін. Жақсы айттың, сол үшін де рақмет! – деп Бәкежановтың қолын алды. – Тек, достым, осыны өзің жасауың керекті. Көмекшілерің мәз емес. Иә, иә, өкпелеме тура сөзге, жаңалыққа сезіктері аз. Ал менің өзімсіне сөйлеп, біршама қатты кеткеніме, ғапу ет! Ортақ жұмыс, басқа не деймін?..

	Бұлар кабинеттен шыға бергенде, министр Оңғарбаевқа қарап:

	– Сіз қалыңыз, – деген.

	Мәукен төменге түсіп келе жатқанда баспалдақтың екіүшеуінен бірақ аттап, аяғын жаза адымдаған. «Жарылқасқа сол керек. Сыбағаңды алатын болдың. Орныңнан жұлмасам да іргеңді бір қопсытып кеттім, ендігәрі Мәукен Құсбековке байқап тиісесің. Ең дұрысы, менімен әрқашанда ақылдасып әрекет етесің!..» – деп те мәз болып, қуанғаны сонша, алақанын бірбіріне соғып та қойғанды.





IV




	Жарылқасынға Қамқа сол күні, министрден сыбағасын толықтап алып, нақақтан жазалы болып, соған да іші күйіп қапаланып шыққанда тап болғанды. Қамқа оны білген жоқ. Ал білгенде не істер еді?..

	Күндер жылжып өтіп жатыр. Алматыда жұмыс көпақ. Газеттердің төртінші бетін қарашы: күн сайын ондаған хабарлама көресің – пәленшекең трестке пәлендей мамандар керек; сауда дүкендеріне – сатушылар; құрылыс бірлестіктеріне – сылақшы, қалаушылар; жобалау институттарына – тәжірибелі сызушылар қажет; кейде ол инженертехниктер іздеген хабарламалар де кездестіреді; бірақ металлургтер керек деген бірдебір шақыру жоқ. Өзінің кәсібі, демек, әлі де сирек өнер, әлде бұл мамандығына сай Алматыда үлкен өндірістің жоқтығынан шығар?..

	Көпке дейін Мәукенге телефон соққысы келмей, күнде ертеңге қалдыра берген. Жарылқасыннан қайыр болмаған соң Мәукеннің қолынан не келеді деп те ойлаған. Әсілі, әр қадамы есептеулі сырбаз досымен етене араласқысы келмеп еді.

	Ақыры амалы қалмаған соң, бір күні телефон шалды. Бекерге күдіктеніпті. Мәукен қуанып қалды: «Қашан келдің, біржола келдің бе, қайда тоқтадың?..» – деп іле лепіріп, көңіл күйіне дейін тәптіштей сұрап, елгезектік байқатты. Содан бір мезетте Қамқа шұбыртпалы ұзақ сонар сәлемдесуін тежеп:

	– Мәукен, менің сенде жұмысым бар, – деген.

	– Сезіп тұрмын, Қамқахон, бүгін туғам жоқ. Бірақ оны телефонмен ежіктемейтін шығарсың.

	– Сөйтсе де, Мәукенчик, соның сауын ертерек айтып қояйын, – дей беріп еді.

	– Атама, Қамқахон, – деп Мәукен безектеп қоя берді, – менің телефоныма бақандай үш кабинет қосақталған. Екеуіміз қазақша сөйлесіп отырмыз, әйтпесе… Қысқасы, біздің институтта құпия ұстау қиын.

	– Қойшы, қиындатпай, шаруамның жайын білесің. Өскенде өзіңе ескерткен әңгіме. Соның мезгілі туды, Мәукенчик.

	– Қамқа, сен үшін бұл өзі маңызды шаруа емес пе?

	– Әрине, солай.

	– Ендеше, оны телефонмен айтамын дейсің. Әй, әй, барып тұрған провинциализм мынауың, өндірістен келгеніңді бірденақ сездіріп қойдың. Маңызды шаруаны ешқашанда телефонмен айтпайды. Әуелі звондап, «Кіріп шығайын деп едім, қай мезгілде боласың, құрметтім?» деп қиылып сұрайды. Бұл болса, сол іске маңыз бергеніңнің белгісі. Тәртіп, дәстүр солай, Қамқахон. Ұқтың ба?

	– Ұқтым, сендей ілтипатты және ізеті мол достар ұқтырмай қоя ма. Ақылыңа шексіз тәнтімін, ендігіде солай істермін, – деп Қамқа ғалым досын бір шымшып алды. – Ал енді, сөзбұйдаға салмай, уақытыңды айт, қашан барайын?

	– О, онда, тоқтай тұр, мен бұл аптаның кестесін қарап алайын. Бүгін болмайды. Ертең болмайды – занят. Бүрсігүні – ғылыми кеңес, мүлдем қаусап шығамыз. Ал жұма күні… жұма күні түстен кейін, сағат үш шамасында. Сонымен былай, Қамқахон, сен ренжіме, жұма күні, сағат үште тау баурайындағы «Айнабұлақ» ресторанында кездесейік. Соған дейін мен де қарап жатпаспын, шаруаның бүгешігесін ойластыра жүремін. Келістік пе?

	– Жұмаға дейін бақандай төрт күн бар, Мәукен Оразович, – деп Қамқа жорта күлді, – Сонда, сеніңше мен, төрт күн бойы тамақ ішпей, аш отыруым керек пе? Қой, берірек жақындат, прошу…

	– Жақындат дейсің бе? Сен тіпті менімен кездесуге асығып тұрсың, апырай, ә?

	Мәукеннің әлденеге үміттеніп, жем көрген қарғадай жұтынып тұрғаны анық. Қамқа соны бірден сезген, әлгіндегі жорға сөзді де әдейі айтып еді. Әйелқұмар сабазың сырын опоңай ашып алды.

	– Әрине, Мәукенчик, сонша күн зерігіп жатып қалайша тосамын?..

	– Жарайды, сенің дегеніңақ болсын. Сәрсенбінің сәтінде, ғылыми кеңес аяқталған соң кездесеміз. Біздің үйдегіге де кешіктем дейтін себеп бар. Сол «Айнабұлақта»…

	Қамқа енді шындап күлді. Мәукеннің арам ниетін әнеугүніақ байқаған. Сірә, ол үшін – дос қадірі, дос ары деген ұғымдар мүлдем жоқ, тіпті санасында болмаған нәрселер? Реті келсе – пайдаланып қалу, оңдысолды шалып қалу! Сонда бұл шіркін біреуміреу көріп қалса – бетіме түкіреді деп саспай ма екен? Қызық психология?..

	– Қамқахон, неге күлесің? Мен асығыстау едім.

	– Мәукен Оразович, – деді Қамқа әлгіндегі жорта көңілденген қалпында, – сен мүлдем шатасып тұрсың. Шақырған жеріңе бармаймын! Бір ме? Екінші, менің шаруамды ұғу үшін бес минут жетеді. Дос екенің рас болса – иә бүгін, иә ертеңге уақыт белгіле. Институтыңда, өз кабинетіңде жолығайық.

	– Өкінішке қарай, Қамқа Кемеловна, менің бүгін де, ертең де уақытым жоқ. Басқа жерде боламын, – деді Мәукен қатқыл үнмен.

	– Онда бүрсігүні, ғылыми кеңестен соң барайын.

	– Ол күні де бос емеспін…

	– Жарайды! Қолың босаған кезде өзің телефон соғарсың, – деп Қамқа трубканы тарс қоя салған. Ұрлық қылғандый өзіненөзі қуыстанып, жанжағына қарап еді – абырой болғанда Мәукенмен сұхбатын ешкім естімепті: Қайрат мектепте, мамасы тамақ дүкеніне кетіпті; өзінің төсектен тұрған беті…

	Әлгінде естігеніне қыстығып та қалғанды, көзінен тек жас шықпады, нақ осындай жәбірді бұрынсоңды естіп пе еді? Құдайдай сеніп жүрген Жарылқасыннан естігені – анау. Оныкі тәубә дерлік, қорлаған жоқ – ұрысты. Бәлкім, жақсы көргеннен, иә Таңатқа жаны ашығаннан. Ал Мәукеннің мына қорлығы сірә да есінен кетпес…

	Қыстыққаны сонша жуық маңда сабасына түсіп, тұла бойының дірілдегенін баса алмай қойды. Мамасы қайтатын мезгіл болып қалды. Мына түрін көрсе тағы да қазбалап сұрап, бәрінен де қиыны – толып жатқан ақылкеңес айтып, мазасын алады. Ең абзалы, бұл күйін оған көрсетпеген…

	Есік жақтан сылдыр естілгенде Қамқа ваннаға сымп берді.





Алтыншы тарау





І




	Күзет бастығының кабинетінен атып шыққандаақ Таңат ешкім өзін көрмейтін, іздесе де таппайтын, зауыт төңірегінен алысырақ бір жерге кетіп қалуды ойлаған. Сонау жарылыс болған түннен беріде (бәлкім, одан да ертеректе басталған) шегіне жетіп, үзілуге шақ жүрген жүйкесінің құрығаны сонша – зауыт адамдарынан бір жанды көргісі келмеген, ешкімге арыз айтып, иә шерін тарқатуды тілемеген енжар күйге түскенді…

	Бір мезетте ол меншік гаражының алдында тұрғанын аңғарды. Бұдан арғы ісәрекетіне, қылығына ойланған жоқ, жолға алатын заттарын машинасына тоғыта бастады: шолақ тонын, етігін, мылтығын, шаңғысын, бензин құятын сауыт пен қосалқы камера, балық аулайтын құралын, мосы, шәйнек, термос, консерві қалбырларын… Солардың бәрін гаражда ұстайтын, бар керегін бір жерден тапты да, іле аттанып кетті. Бензобакты жағармайға өзеннің арғы жағына шыққан соң толтырды, қосалқы сауытты және шүпілдетті. Алматыға тоқтаусыз тартса да енді қауіп жоқ... Басында ол осы ойға тоқтаған. Бәрін де жайына тастап, отбасына жетуді тілеген.

	Үлкен жолға түсіп, бірер жүз шақырым жүйткіген соң ашуы қайтып сабасына түсті. Тегінде, ол машина рулінде келе жатқанда сергіп, ерекше тынығып отыратын. Күрең «Лада» бабында, сынаптай сырғып зымырап келеді…

	Өзі жақ терезенің бүйір шынысын ашып қойды. Дала самалы бетін сипай есті, соның өзіақ бейжай көңілін сергітіп, бойын едәуір жазып тастады. Біраздан соң айырық жолға келеді: оңға бұрылса – Алматыға барады; тоқтаусыз жүре берсе – бүгін жоқ, ертең кеште астанаға жетуі қақ; сол қанаттағы жол туған ауылына апарады; оған да бүгін емес, ертең түседі, тек күндіз. Алматыға не деп барады? Қамқаға не дейді? Мені қуып жіберді деп пе? Сенің айтқаның болды, енді кез келген жұмысқа келісемін дейсің ғой?.. Айырық жолға жеткен соң тоқтап, сыртқа шығып, әрліберлі жүрді. Жалаңбас, күртешең қалпы. Көңіл хошы Алматы жолына бұрғандай. Қайратты сағынды, Қамқасын да керемет аңсап тұр. Жол да оқтай түзу, айнадай жылтыраған асфальттың өзіақ еріксіз қызықтыргандай… Ілешала ауыл жолына көз тастады. Бетінде шөкімшөкім қар жатыр, сірә, кеше түнде жауған, шоқалығы да көп тас жол. Жаздыгүннің өзінде зықың шығатын, мына лайсаңды күзде жеткенше сілең қатарау, тегінде…

	Қырбақ қар әр жерге шашылған мақта сияқты. Қараған, ши түптерінде ғана жатыр. Жақындап қалған ақ қырау қыстың хабаршысы бұл. Қалада, жылы үй, ыстық цехта жүріп, қыраулы қыстың келіп қалғанын білмеген. Кенет ол ауыл жаққа әлсінәлсін қарап тұрғанын аңғарды: Доғалаң бөктеріндегі ата қонысқа бармағалы біраз жыл болған; демалысқа шықса алысқа кетеді; жұмыс арасында баруға жер шалғай; аңға, балыққа шыққанда да жақын маңнан ұзамайтын. Ал қазір туған ауылының түтінін де біртүрлі аңсағандай: «Қыр төсіне ұзап шығып, көдесі бұрқыраған самал бетте дүние тауқыметін ұмытып жүрсемші емінеркін! Ауыл желкесіндегі Тақия төбені айнала шарлап қоян іздесем, оның аржағындағы талшілік төрінен құр атсам, Доғалаң тауының ойқырынан түлкі қақсам!..» – деп қиялдады бір уақ.

	Алматыға барса – ешқандай демалыс көрмесі айқын: неге келдің, ең құрығанда, неғып жүрсің деп жағалай сұрайды… Телефонның өзіақ жүйкеңді құртады. Дырдуы мол жерге барған соң өзің де тыныш жатпайсың, Жарылқасынды, Мәукенді іздейсің. Иә ақталуға, иә шағым айтуға мәжбүр боласың. Ауылда мұның бәрінен тынышсың. Оңаша жер, сайын дала!..

	Ақыры, аңсары ауылға ауды.

	Кейде төртінші, көбіне үшінші жылдамдықпен зымырап келеді. Асфальттай болмаса да жол әзірше жаман емес, ең бастысы – тайғақ жоқ, шұқанақ қар ойшұңқырын бітеп, бұрынғы соқпасы едәуір азайып қалыпты. Кейбір тұста тек тереңтерең боразда түскен, не қиыршық тас үймелері үйірілген. Ондай жерден аласа «Лада» өте алмайды, асты тіреліп қалады. Сақ отырған Таңат бұларды айналып өтеді, көбіне тың жерге салады. Осылайша амалдап, жер өндіре жүріп, бірер жүз шақырымды артқа тастаған. Қысқа күн бірақ тезақ таусылды. Ымырт үйірілісімен машинаның қос шамы жарықтандырған жол үстінен өзге төңірек тастай қараңғылық құшағына батты. Жол бұдырларын енді үстіне тақау келіп, иә тұмсық тірегенде ғана көретін болды, қайсыбірін дар еткізіп отырып қалғанда. Екі рет багажникті ашып, алдын күреді. Көзі кей уақ жұмылып кетеді, сөйтіп отырып тақта жол сүреңінен бірер мәрте айырылып та қалды. Шаршағандықтың салдары, сірә. Бүгін басынан кешкен жайт не дегенмен жүйкесіне салмақ болып түскен тәрізді, ұзақ жол да қажыта бастаған. Сонда да тоқтамады. Таң алдында болса да ағасының үйіне жетіп құлау ғана ойында…





ІІ




	Аяңдап келе жатып, техникалық бақылау бөлімінің бір қабат жатаған кеңсесіне тап болғанын Геннадий Сергеевич кеш аңғарды. Кіре кетпесе болмайды. Қыздары құрғыр өзін, әрине, терезеден көріп отыр. Кірдіақ жағалай амандасып, іпілезде қоршап алады. Содан соң олардан құтылып көр: қайдағы жоқты сұрайды – жақсы көргендіктен, әлде әжуа ету үшін? Сірә, сайтандар ермек іздейді.

	Бір тәуірі, бұл жолы коридордан ешкімді кездестірген жоқ. Лиза да кабинетте жалғыз екен. Өзімен жылы амандасты. Тіпті қуанып қалғандай.

	– Халің нешік, Лаврушин дос?

	– Мәз емес, цехтағы жанжалды естіген шығарсың?

	– Қой, еңсеңді көтер. Арыстанның өзінен қорықпаған мықты жігіттерге тарғыл мысықтардың тырнағы деген не?

	Миронова әншейінгі әзілге ауытқып еді, Лаврушин хош көрмеген сыңай аңғартты.

	– Лиза, сол әңгіменің екеуімізге қажеті қанша? Өз жайымызды бір жайлы ететін мезгіл болды емес пе… Сен соны күнде ертеңге сырғытып келесің, ал менің шыдамым түгесілді, ендігіңе төзе алмаспын, сірә, – деді кенет.

	Бар сырын қалтқысыз жайып салып, өзінен де соны тілеп тұрған ескі танысына Лиза сескене қарады: неден бойын алып ашып, сырғақтатып жүрсе – соған кезікті, ақыры… «Осы байғұсты емексітпей ту басынан шындықты айтуым керек еді. Таңат та мұнымен енді ойнама деп ескерткен еді. Ал бұл сорлы жаттап алған бір сөзі бар, күн сайын содан бір жаңылмайды, мың мәрте қайталаудан да жалықпайды. Сені сүймесем, ықыласым болмаса, құдайау, не істемекпін өзіме? Сүймеген кісіге тұрмысқа шығып көргенмін. Оны екінші мәрте қайталауға сірәда зауқым жоқ! Сен екеуіміз бас қосып бірге тұра алмаймыз…» – дегісі келіп, Лаврушиннің бетіне жалтаңдап қараған Лиза бірақ бұл ойынан тез айныды. шорт кесуге батылы жетпеді…

	– Бізбен қоянқолтық жақындасуға болмайды. Жұмысыңа зияны тиеді. – Келіншек ойнақы қылықпен жымиып, әрі жұмбақтай сөйлеген. Ұнжырғасы түсіп келген досын сейілту үшін әдейі әзілдеген тәрізді.

	– Жұмысы құрысын, әйелсіз де қараң қалып тұр!..

	– Көрдің бе, біз сондаймыз, – деп сықылықтады Миронова.

	– Шынында да бөгетсің, Лизочка. Мен саған шынымды айтайын: «Купелинаның» жылу есебін қайта жасауға әзірленгелі қашан; есепке кіріссемақ ойыма сен түсесің; диаграммалардың бетіне сенің суретіңді салып отырғанымды бірақ білемін…

	– Сондықтан да, ештеңеге алаңдамай, есепке отыру керек. Бәлкім, іздеп жүрген жарылыс құпиясы сонда… Сөйт, жаным! Ақылыңды аздырма! Сені титтей де ренжіткім келмейді. Оның үстіне… – Лиза мырс етіп, тағы да әзілге көшті. – Осы күнгі еркектерді мен түсінбеймін: жеку сөзді көтере алмай – мәжілістен шығып кетеді; немесе көбелек түйреуіштер жинап, елпеңдеуге түседі; енді бірі бастығымен шекіседі де, бас ауған жағына зытып береді. Кек қайтарып, жекпежекке шығатын баяғының рыцарлары, сірә, жер бетінен құрығанау деймін? Олардың заманы өткен бе?

	Лизаның зілсіз әжуасына ғалымметаллург мәз болды.

	– Жекпежек пе тілегенің? Онда менақ шығайын, жолыма тек көлденең тұрған бәсекелесімді көрсетші, аташы есімін! – деп білегін сыбанып, қолын балаша соқты.

	Лиза да күлді. Екеуі де ермекке ойын табылғанына қуанып, бір мезгіл әрісәрі көңілдерін жұбатқандай.

	– Неге күлесің, Лизочка?

	– Сенің жұмбақ сөзді түсінбейтініңе. Әлде әдейі істейсің бе?

	– Әуре қылғанды қойып, Лиза, маған турасын айт, – деп қонақ сәлден соң әлгі әңгімені қайта бастады. – Алаң көңіл – азаптың зоры!

	– Жүр, үйге кеттік. Әйтпесе ресторанға! – деді Лиза кенет. Лаврушин қапелімде не айтарын білмей, апалақтап қалды.

	Орнынан атып тұрып, шкафқа жүгірді. Лиза үстелді айналып бері шыққанша ол кабинет иесінің етігі мен пальтосын алып, келіншекке қарсы жүрді.

	Нақ осы жайт, Генканың асыпсасып өзіне қызмет етуге тырысқаны, көңілін тауып, жақсы көріну үшін жалбақтаған дәрменсіз кейпі әйелдің нәзік жанына қамшыдай тиді. Иә, Лиза да әйел. Ол да өзіне танымал достарының назар аударғанын, ізет жасап, сыйлап, құрметтегенін ұнататын. Бірақ ол еркектің әйелге малай болып, азамат басын кішірейтіп, жорта жарамсақтанып қызмет етуін ешқашанда жақтаған емес, бұған қайта жиіркенішпен қарайтын. Мың жерден құқы тең десін, қызметті бірдей атқарсын, жауапты жұмыстарда қоса жүрсін – әйелдің жаны нәзік, жаратылысы да осал қалпынан өзгермейді. Мысал іздеп алысқа бармайақ осы зауытты алайық: жұмыстың ауырында тек қана еркектер жүр; қай цехта болсын табанды іс атқарып отырғандар да Таңат тәрізді аптал азаматтар. Лизаның ойынша еркек үйде де, түзде де азамат тұлғасында қалуы шарт…

	– Лаврушин, етікті жерге қой, – деді Лиза тыжырынып, – Мен әзірше мүгедек емеспін, жерге қой дедім ғой мен саған!

	Не үшін кінәлі болғанын түсінбеген Генка әлгіден бетер сасқалақтап, басын шайқады: «Бұл әйел деген халықтың мінезі қызық! – деп ойлады сонсоң. – Бабын қалай табарыңды білмейсің. Көпкөрім көңілді болып тұрады да, бірақ минутта сабынша бұзылады. Әлгі екі ортада бұған мен не жаздым? Кінәм не?..»

	Орындыққа теріс қарап отырып, етігін киіп жатқан Лиза:

	«Байғұс Лаврушин. Қадірқұрметіңнің немен сыйлы екенін білмейақ кетесің, сірә, бұл дүниеден. Жаратылыс та қызық. Осыған соншама зерде, тапқыр ой бергенде, тинәмдай нәзік сезік қимаған: ғылымда – қыран, ал қатындармен – әлжуаз…» – деп ойға шомды да:

	– Лаврушин, менің жұмысым әлі біткен жоқ, – деді тұра беріп, – бүгінгі серуенді қойсақ қайтеді?

	– Қой, әлгінде келістік емес пе?

	– Бәрібір қуантпаймын, Лаврушин.

	– Еркекке де аялап қарау керек, Лиза. Мен онсыз да қалжырап жүрген адаммын.

	– Оныңда менің шаруам қанша, Лаврушин.

	– Лиза, сөзіңнен опоңай айни береді екенсің. Гена деп атауға келіскенің қайда?!

	– Бәлкім, мен әдейі айтып тұрған шығармын.

	– Онда кейін әңгімелесейік.

	Лиза мұздай киініп алса да, кабинеттен шыққысы келмеген кісідей, онымұны іздеп, сипақтап біраз жүрді. Содан бір сәтте терезе алдына келген. Техникалық бақылау кеңсесі қорғасын қорытатын, оны тазарту цехтарының аралығына салынғанды. Коридордың бір басынан қарасаң – қорыту цехының сорайған жалғыз мұржасын көресің, екінші басына шықсаң – қарсы алдында тазартушылардың ұзын тұрқы ат шаптырым еңселі мекенжайы, кейде онда қорғасын тиеп жатқан вагондар жыпырлап тұрады. Бүгін солардың бәрі өзара жарысқандайақ құшаққұшақ қоймалжың да қара қошқыл газ құсып жатыр. Вагондар қарамы да толық.

	– Аллазаровтың жаңа мансабына есі шығып қалған жоқ па?

	– Несін айтасың, ес жоқ!

	– Таңатты ауыстыру оған оңай болмас.

	– Ештеңе етпейді, цех адамдарымен тіл тапса істеп кетеді. Ескі цех, технология таныс, кадрлар мықты. Тек әкіреңдемей жұмса… Бұл сөз де өрбімеді, тез бітті. Зеріккен Лиза терезенің дымқылданған шынысын тырнағымен шұқылап сурет сала бастады. Зауыт ауласында жылбысқы қар ұшқындап, жылан құйрық жүріп жатыр. Сірә, түнге қарай боран болатын сияқты. «Кеше ғана төңірек гүлге жайқалып тұр еді, енді міне, қара суықты, қарлыжаңбырлы күзге жеттік. Менің де күзім осылайша жүдепжадап жаураумен өткені ме?» – деп қамықты Лиза.

	– Лиза, шықпаймыз ба сыртқа?

	– Менің ойымнан Таңат Смағұлович кетпей тұр. Қайда кеткенін саған да айтпағанына таңмын. Бірақ нағыз ер сол! – деді Лиза ақырын ғана күрсініп. – Сендердікі не? Найзағайдай шарт етіп бұлқанталқан боласың да, ертеңіндеақ сөнген шаладай бықсыпқоздап жыбырлаумен жүйкені құрту…

	– Оны енді мақтап тұрған Таңатың қайтып оралған кезде көрерміз – кімнің найзағай оты, кімнің шала шоқ екенін? Ал шындығында сөзіңнің жаны бар, – деп мойындады Лаврушин, – Онсыз ештеңе істегім келмейді. Үйреніп кеткендіктен бе, мен үшін Таңат – химреакцияның дем беруші катализаторы сияқты! Ал қасымда жүрсе – әйелдермен де ерленіп сөйлесемін…

	Лиза қолын соғып, мәз болды. Сонсоң Генканы қолтығынан алып:

	– Жүр кеттік, Лаврушин! – деді жымиған қалпы, – Қақпаға дейін шығарып саласың. Ешқайда бірақ бармаймыз. Жә, жә, бұлтима бекерге! Мен ертең Алматыға жүремін, екі апталық семинар. Ұқтың ба? Әйел адамның жолға қанша дайындалатынын білесің ғой, көйлеккөншектің өзінен бір шабадан алу керек. Сондықтан да, достым, бүгінгі серуеннен ештеңе шықпайды…





ІІІ




	Қонақүйге орналасқан соңақ Елизаветта Миронова Қамқаны іздеген.

	– О, Лиза! Жанымау, қайдан жүрсің? – Қамқа да трубканы көтерген беттеақ құрақ ұшып, қуана жауап берген. Көптен бері көрмеген қимас құрбысының үнін естігендей абдырап та қалған. – Қашан келдің, неше күнге, қайда түстің? Не жаңалығың бар? Менің құдай қосқан жалғыз қосағым аман ба, жүдеген жоқ па?..

	Лиза да сағынып қалған екен.

	– Қамқатай, не айтып тұрсың? Таңатты күнітүні аймалап отырып, амандығын менен сұрағаның қалай? Қой, жаным, шынайы жолдастар бұлай ойнамайды, – деп әуелі сәлпәл ұрсып алды. – Мен сендерге ешқашанда қас болғам жоқ, болмаймын да. Шынын айтқанда, сен емес, қазір де іздегенім – Таңат Смағұлович. Ал, сенімен, Қамқа Кемеловна, сөз қысқа. Жөніңді айтпай, тым болмаса қош деуге мұршаң келмей, астанаға безіп кеткен құрбыға не деу керек? Солай, құрбым, сыбағаңды алдың ба? Сен бірақ ақылың бұған жететін шығар, тура сөзге өкпелеме!..

	Өзі тоқтатпаса Лиза осы бетінде жоси беретін. Әлденеге көңілді, шалқыған оттай лапылдап тұр. Ұзақ сонар сөзден де, ұрсыпсөгуден де тыйылар емес.

	– Лизок, сен де мені ғапу ет, айтып тұрғаныңнан түк түсінсем бұйырмасын, – деді Қамқа құрбысын тежеп, – Таңат осында деп кім айтты саған?

	– Ой, Қамқатай, айналып кетейін, – лепірген Миронова бұл сөзге айылын жиған жоқ, – күйеуің сенің шынында да қасыңда жоқ па?

	– Добалдай еркекті тығып отыр деп пе едің? Қызық екенсің!

	– Бүгінертең телефон да шалған жоқ па?

	– Жоқ!

	– Бұларың қызық екен?..

	– Лиза неге үндемейсің, жөніңді айтсаңшы! – Құрбысы әлгіндегі лепірген екпінінен айнып, көлкөсір сөзден де кенет тыйылды. Ол үндемеген сайын Қамқаның да жүрегі қобалжып, дегбірі кете бастаған. – Құрбымау, саған мен не жаздым соншама үздіктіргендей? Сендерде өзі тағы бірдеме болған ба? Бұларың не жұмбақ? – деп қиылғанды ақыры.

	– Не десем екен, құдайау?.. – Лиза тамсанды да қайта сөйледі. – Тоқетері, Қамқа, қазір ол зауытта жоқ. Жарлықты қолына алған күні бір жаққа үштікүйлі кетіп қалған, ешкім білмейді. Біз ойлағанбыз, Алматыға шағым айтуға кетті деп. Өйткені…

	– Шағымданатын кісіні тапқан екенсің.

	– Оның рас. Мен де солай дедім сұрағандарға. – Лиза қайтадан жадырады, – Бірақ бар ғой, ту баста өзінше қаһарланып бұйрық беріп тастағанмен, Жан Дәулетовичте ұйқы жоқ, сенің күйеуіңді іздеп аласұруда, жұрт күліп жүр ұмытпастай сабақ алды десіп…

	– Лаврушин қайда, не істеп жүр?

	– Не істеуші еді? Күнітүні қазіргі ғашығы – «Купелинаның» қасында. Мені аэропортқа шығарып салды. Пеш өте жақсы жүріп тұр.

	– Таңаттың жөнін неге сұрамадыңдар?

	– Сұрағанда қандай! Бас инженер шақырып, мейлінше қысыпты. Өліпөшіп жалынды дейді. Оны мен де қыстым. Өзгеге айтпағанымен, менен жасырмаса керек еді, «Түк білмеймін, шыным!» – деп антсу ішеді антұрған. Қысқасы, Қамқатай, бұл енді нағыз шытырман оқиға! – деп Миронова таңданыс білдірді.

	– Қызық екен, сонда ол қайда кеткен?..

	– Қамқа, сен, шынында ештеңе білмейсің бе? –

	Қамқа біразға дейін үндеген жоқ. Не айтарын білмей, дегбірі қашып, тіпті мәңгіп тұрғандай. Күтпеген оқиға! Әрқашанда ашық та турашыл мінезді, нақтылы іс адамы деп жүрген Таңаттың мына қылығы – өзге түгілі, өзі үшін де мүлдем жұмбақ жайт. Бірдемеге ұшырады деп ойлауға көңілі барар емес. Өмірге күйректік, қызғаншақ қылық, дүниеге құмарлық, сараңдық, ұсақшылдық, болмашы шаруаға кикілжіңдік – Таңатқа жат қасиет. Жә, сонда, мына қылығына не дейді? Тек қана есердің, иә ессіздің қолынан келер қыңырлық. Сөйтсе де?..

	– Лизок, Лаврушиннің телефоны есіңде ме?

	– Қамқа, саған не болған? Дүниенің бәрінен мақрұм қалып, монашка болып кеткенсің бе? – деп салды Лиза. – Лаврушин өзіңнің үйіңде тұрады. Сен кетісіменақ Таңат Смағұлович қасына шақырып алған, өзіңнің төсегіңде жатады десем де өтірік емес… Ғапу ет, жаным, мен саған енді ғана сене бастадым. Сен сорлы ештеңе білмейді екенсің, олармен сөйлеспегенсің, ә? Қамқа, жаным, екеуімізге кездесу керек екен, – деді ақырында Миронова.

	Қамқа біразға дейін үндемей, тымтырыс тұрып қалғанды.

	– Қамқатай, неге үндемейсің?

	– Лизок, ренжіме, бүгін баруға жағдайым келмес, ертең кездесейік, – деді сәлден соң. – Қай уақытта босайсың? Кеш деймісің? Онда былай істейік, Абай алаңындағы Республика сарайының алдында сағат жетіде кездесеміз. Ертең сонда Магомаевтың концерті. Билет табу – менің міндетім. Ұнай ма саған мұндай ұсыныс?

	– Қамқа, сен данышпансың! Сағат жетіде Елизавета Миронова барлық әлемжәлемін киіп, айтқан сарайының алдында сені күтіп қаздиып тұрады…

	Қамқа ілешала Мәдениет министрлігінде жауапты қызмет істейтін Хамит нағашысына телефон соғып, ертеңгі концертке билет сұраған. Нағашысы бірденақ ертеңге билет табылмайды, кеш сұрап тұрсың деп сылтау айтты. Өзіне қараған өренжаранның бәріне жастайынан үстемдік жасап, еркелеп өскен Қамқа бұрынғы әдетіне бағып, сол мезетте аузына түскен тәйтік сөзді айтудан қымсынған жоқ.

	– Қолыңнан осы, не келеді, нағашы? Мен сізден халық артисі атағын сұрап тұрғам жоқ, барлығы екіақ билет. Тегін де емес, ақшама, – деген.

	Нағашысы жорта күліп, тағы бірдемелерді сылтауратып сөзге айналдыра бастап еді, ерке жиені әңгімені келтесінен бірақ қайырды.

	– Папам болмаса көрер едім – сіздің сол жерде шіреніп отырғаныңды. Концертіңе өзіңақ бар, ал мен папамның басына барып, оның рухына еркетайын қалайша сыйлап жүргеніне шағым айтамын, – деді де трубканы тастай салған.

	Сол бетінде өз бөлмесіне келіп, төсегіне құлай кеткен. Қыбыр етпестен сұлық жатыр. Жазықсыз жазалы етіп, ауыр сөз айтқан нағашысына жаны титтей де ашыған жоқты. Лизаны өтірік емексіткеніне налыған. Содан ол төбеге телміре қарап, қимылсыз қалыпта екіүш сағат жатты. Мектептен келген Қайратқа да мойын бұрмады. Шайға да бармады.

	Бір мезетте қасына мамасы келген. Төсегінің аяқ жағына отырды. Ақырын ғана аяғынан сипады. Қызы селт еткен жоқ. Соған кектенді білем, шешесі кенет табанын қытықтай бастады. Қамқа аяғын бауырына жиып алды, тіпті зіл байқатқан.

	– Шатаспа, балам. Мені жеңе алмайсың. Одан да сыйлағанды біліп, жөніңді айт: неменеге бүлініп жатырсың? – деді шашынан сипап.

	Қамқа үндеген жоқ. Әңгімеге зауқы жоғын аңғартып, көзін жұмған. Мамасы бірақ еркіне қоймады.

	– Нағашың звандады. Сен оған не деп едің? Не десең де, маладес, екі билетті үйге жіберем деді. Оның дұрыс, жақын кісіңнің де өндіршегінен қылғындырмасаң, мына заманда күн көре алмайсың. Бүгін жасаған жақсылығыңды ертеңақ ұмытып кетеді…

	– Мама, мазамды алмашы. Шаршап жатырмын.

	– Ойбу, сорлы бала. Күні бойы тас арқалап, аяғыңды көтере алмай жатыр екенсің ғой… Қой, бекерге басыңды ауыртпа. Аман болса, қайда кетер дейсің, қаңғыбас байыңның өзі келеді. Ойбайау, саған не болған? Айтсаңшы, бұлданбай. Мен бәрін де екінші телефоннан естіп отырдым. Айтсаң – шерің тарқайды…

	Қамқа басын көтеріп отырды. Сөйтпесе тыншымайды шешесі. Тыңдамай көрші, күні бойы зықысын алады. Одан да ақылын алған болып, бірдеме айтып құтылғаны жақсы.

	– Еркек біткеннің бәрі сондай. Әйел байғұстың көзі тайсаақ, жанжағына көз сүзіп қарай бастайды. Сенікі де кеткен шығар бір көк жаулықтың желбіреген дуына есі шығып. Қой дейтін кісі жоқ, қаймығатын баласы да жоқ қасында. Өзіңде де бар. Сондай адуын жігітті жападанжалғыз тастап кете ме екен? Қайраты әлі қайтпаған, көзінің нұры таймаған, көкірегімен тау сүзіп, көңілмен жар құлатып жүрген мықты азамат емес пе?!.. Құдайау, қырқында еркектің бәрі бурадай құтыратын кезі…

	– Мама, ұялсаңшы. Таңаттың ондайы жоқ. Жұмыстан басқа ештеңе де білмейді, күнітүні жалықпай жүре беретін нағыз іи салмастың өзі. Мені суытқан да сол мінезі – дүниеге, қызыққа бейтараптығы, – деп күйеуін адақтап көріп еді, шешесі дарақылана күліп, өзін әжуалай бастады.

	– Ойбу, аңғал баламай! – деп Қалима шешесі бетін бір жұлып тастады.

	Қамқа шешесіне қарап отырып, боларболмас езу тартты: алпыстан асса да мамасы кербездігін қоймаған: аптасына бір мәрте өзінің «меншікті» шаштаразына барып тұрады; киімді де жылмажылғы үлгіден қалмай, сәндеп киеді; осы күнге дейін бір көйлегін дүкеннен алған емес, осы қаладағы әйдік тігіншіге тіккізеді; бетін опалап, ернін бояудан да қалған емес; сөйтіп мәдениетті әйелге ұқсап, кербезсініп жүріп, бетін әлгіндей жұлып қалатын, ернін сылп еткізіп, қонақта отырғанда танауын, тісін шұқитын одағай қылықтары тағы бар.

	– Сенің мінезің тура маған тартқан, әкеңе ұқсасаң – ынжық болар едің. Ал сен бетіңнен қайтпайтын нағыз көкбетсің. Күйеуді өзіңнің илеуіңнен шықпайтын жуастан таңда дегенді мен сорлы осы мінезіңе бола айтқамын, қайтейін… Сенің Таңатың өзіңнен бетер қиқар. Сонсоң не соры? Екі шақпақ тас кездестің де шақшұқ беттестіңдер! Бар пәле содан. Бірбіріңе көнгілерің келмейді, қателеріңді мойындау жоқ, тек қана қарсы шабу. Шеше байғұс сендерге жамандық ойлай ма? Үлкен деп, шешем ғой деп тілімді алуың керек еді. Талай жайсаң, небір жуас жігіттер соңыннан жүгірді. Ал сен солардың бәрінен мықтысын таңдадың… Ал анау мыжырайған Мақсұтты таңдасаң – ешқандай қайғың болмас еді, амал не?!..

	– Мама, осының бәрі бос сөз. Отбасындағы азғана пәлсафаңмен елге ақыл үйретудің керегі не? Бүгінде оның жүрмейді, – деп Қамқа да шешесін азмаз шымшып қойды.

	– Ойбу, шұнақ құдайай, мына қардың шатасуын қара!.. Сенен басқа кісі байға тимеген, сенен басқа кісі басына жаулық салмаған ғой, сірә? Енді қайтейін, сорлы бала… – Мамасы да қызып, қызының санынан мытып алды. – Сен өйтіп иегіңді көтерме, жаман қыз, сен барған мектепте мен де оқығам.

	Қамқа еріксіз күліп:

	– Әй, мама, қызықсың, мектеп деп отырғаның жеті класс па?

	Соны да оқу деп айтуға ұялсаң етті, – деген.

	Шешесі бұған отқа түскендей күйінді.

	– Жетінші болғанда қайтеді екен. Он бес жыл оқыған сен де, міне, бос отырсың. Көп оқымасам да мен тәуірмін сенен. Төрт перзент сүйдім – төртеуің, әне, төрт үй болып отырсыңдар; әкең байғұс өлөлгенше сыйлап кетті, бір сөзімді теріс деген жоқ; күйім мынау – ішкенім алдымда, ішпегенім – қалтамда.. Іністөт бітірген інженер екенсің, неңмен астың менен? Ал, қане, айта қойшы! Он алты жылда тапқаның – бірақ бала, оны да жөндеп тәрбиелей алмай, маған алып қашып келдің; күйеуіңе бір сөзің өтпейді; інженер болып жарытқаның тағы жоқ – сен мықты маман болсаң, өздеріақ құзырмәзір болып шақырып алмай ма осы жаққа? Сөйтіп жүріп маған күлесің. Жетінші класс. Пішту, көп оқимын деп миларың ашып кеткен сендердің. Не әйел емессің, не еркек емессің!…

	– Мама, қоймасаң енді, қонақүйге шығып кетемін!

	– Бар, бар! Көңілің сергіп, мына делсал дертіңнен жазылып келесің қайта. Күйеуің де серуендеп кетіпті ғой, одан сенің қай жерің кем?..

	Мамасын сөзден де, мінезден де жеңе алмайтынына Қамқа баяғыда иланған. Бірбеткейлігі ғажап. Қарсы шықсаң бұрынғыдан бетер өршеленіп кетеді. Бұрын да үндемей, көбіне жорта жеңіліп құтылатын. Бұл жолы тіпті айтарға жол таппады. Бір себептен айтып отырғанының бәрі дұрыс: әсіресе өзінің өмірден лайықты орын таппағаны жайындағы тұжырымы – ащы шындық. Күрделі ілімді игеріп диплом алу оңай екен де, нағыз инженер, өндірістің жетекшісі болу – басқа дүние екен. Мұны Қамқа Өскенге келген жылыақ ұққан. Бірақ ұққаннан соны пайда не – жету үшін мұратқа табандылығы кем соққан соң... Тағы бір жол әлеумет жұмыстары еді: кәсіподақ, еңбекті қорғау ісі, әйелдер кеңесі, көркемөнерпаздар үйірмелері, түрлі клубтар… Бірақ солардың біріне да қыры болмады. Бәлкім, белсенділігі жетпеді? Әйтеуір келекеле жұмыстан ығысып, сағат санап істейтін кеңседегі мазалы міндетімен ғана қалғанды. Отбасына келген тоқшылық та, сірә, соған әсер еткен боларау? Бой түзеу, үйге жићаз жинау, демалыс алған сайын шетелге шығып, иә алыс жерлерге саяхатпен әуестену де сол кезде басталған. Бақса, бұл да осы заманның өзіне лайық сәнсалтанаты екен. Бейдауа дерттей бір үйреніп қалған соң адамның мойнынан түспейтін: жүрген сайын көре бергің келеді; тағы да жүрсем, қыдырсам екен дейсің. Сөйтіп жүріп арман еткен әйдік мамандықтан айырылған, металл құйған өрелі ортадан да өзін аластаған. Мамасы дұрыс айтады: сенен мен жақсымын деп… Бұл кісі аналық міндетіне адал болғаныменақ өзінен артық! Ал өзі есер жұрттан қалмайын деп жүгіріп жүріп, ақыр аяғында мамасынан да бетер тоғышарға айналған. «Ақылдың азабы» дедіау мамасы. Ақылдың емес, асқандықтың салдары!..

	– Ойбу, қызымай, кәкіршүкір ойға түсіп кеттің, боркемік жаман екенсің ғой. Қой, мынауыңды! Басыңды көтер! Ертең ертемен шаштараздың кезегіне бар, Алматыда бір күн шығындамай, шаштырнағыңды жөндете алмайсың… Сонсоң тілеген концертіңе жөнел. Қаласаң – бүрсігүні тағы бар!..

	– Мама, Таңат, сірә, жүдеп жүрсе керек. Бесалты күннен бері хабарошарсыз бір жаққа кетіп қалыпты… – деді Қамқа. – Оның мінезі сондай – қасарыспа жыны бар. Біздің кеткеніміз де оған оңай емес. Мен үйде отырсам, ол бүйтіп шарт сынбас еді. Қысқасы, қайтып кетсем қайтеді?.. – Кемсеңдеген Қамқа шешесіне мұңая қараған. Өзі де әлі аса сенбеген, тек көңілінде көлбең еткен ойдың бір ұшығы еді.

	– Қой әрі, естіртпе мұныңды! – деп мамасы ыршып түсті. – Онысы несі! Не деп барасың! Келмеу керек еді, келген соң әлдекім құсап секеңдемей тиыш отыр. Жұмысынан босаса тіпті жақсы! Ертеңақ жетіп келеді. Қасарысқан бетіңде қатып қал, жібіме! Балам десе, әйелім десе – қайда барады, өзіақ келеді…

	«Шынында да, соңын тосайыншы. Өзі де бүгінертең тілдесер, – деп түйді Қамқа. – Ренжісіп кетсе зауытқа, сірә, оралмас…»





IV




	«Алматыға келгелі күнделік жазуды қойып кеткенмін. Соған тіпті зауқым жоқ. Ойлаймын, телефонтелекс заманында осының керегі қанша деп. Сөйтсе де мұның да керегі бар сияқты. Айталық, өткен күніңді ойлап, соның қайсыбірін миыңда қайта екшерде… Міне, күзден бергі басымнан кешкендерді қағазға тізіп отырмын. Қаншама ақымақшылық жасағам. Әрине, бәрі де – балалық. Жоқ, нағыз шалағайлық. Бастың жұмысын істемегендігі. Жұмыс істесе, милициясы құмырсқаша қаптаған, ГАИдың инспекторы көшедегі бағаннан көп қалада мақтан қысып, машинаның руліне отырам ба?.. Әрең құтылдым! Жазатайым кісі басып, иә өзім аударылып қалғанда, не істер едім? Қылмыс! Жасөспірімдер колониясы. Фу, аты қандай жаман еді…

	Қысқасы, болмашы нәрсе үшін бүкіл өмірімді астанкестен төңкере жаздадым. Нәтижесінде тоғыз жыл оқып, бауыр басқан мектебімнен кеттім, жастайымнан бірге өскен жолдастарымнан ажырастым. Енді олармен кездескенше қай заман, кездесеміз бе, жоқ па? Секеша оңбағанның сыбағасын бердім деп жүрсем, анығында шындап соғылған өзім болып шықтым. Дегенмен кетерде итті тағы бір мәрте төмпештеп алу жөн еді… Кеше Жанаттан хат алдым. Аманбыз, оқу жақсы дейді. Бірақ көңіл күйінің мәз емесін жазбаса да ішім сезеді. Борькапілдің жазғаны рас болу керек: Секеша оған тиісе береді екен, кітап, дәптерін бүлдіріп, не көшеде тосып алып мазақтайды дейді! Каникул болсын бәлем, сенен келген кәрді көріп алармын!.. Борька да малғұн, пілдей болпаңдап жүріп, сол итке қой деуге шамасы келмей ме? Ұстап алып, оңаша жерде мойнынан сықпай ма? Піл емес, нағыз түйе ол! Піл деген қасиетті атты босқаақ иемденген…

	Алматының оқуы жайында не деуге болады? Мектептің бәрі бірдей, тегінде. Рас, кейбірінің тәртібі қатаңырақ, кейбірінікі босаң. Мәселен, Өскенде бізді қатты ұстаушы еді. Бұл жақта еркіндеу, сірә, санаға иек артады. Ал мұғалімдер әр қилы… Тарихтан, әдебиеттен беретін мұғалімдер – сұмдық білімді кісілер. Бұл пәндерге мен өзі бұрын мән берген емеспін, оқулықта жазылған көлемде ғана білуші едім. Мұнда оны аз дейді. Міндетті түрде кітапханаға барып, қосымша әдебиеттермен шұғылдануың керек. Әйтпесе бес түгілі төрттік ала алмайсың. Талап деп осыны айт!.. Оның есесіне химиядан беретін мұғаліміміз – Болат Смақович, меніңше, босқа жүрген адам. Оқулықта жазылғаннан өзге ештеңе білмейді. Тіпті соны да шалашарпы біледі десем де артық емес…

	Ал балалар? Жамандауға аузым бармайды. Менің Өскеннен келгенімді, әкешешемнің инженерметаллург екенін білген соңақ балалар қасыма үйіріліп, зауыт туралы сұрай бастасын. Сөйтсек, көбі политехқа бармақ екен. Ал ондағы мықты факультеттердің бірі – металлургия. Зауыт жайында әңгіме айтуға мен ешқашанда ерінген емеспін, әмбе шынын айтсам – шыр етіп дүниеге келгелі көріп өскендіктен бе, тәптәуір білемін. Мұндағы жүгірмектер металлургия өндірістерін кинодан ғана көрген. Сонсоң да менің әңгімемді олар аузын ашып, көзін жұмып тыңдайды. Әрбір үзілісте біреуміреуі келіп: «Алтынды ажырататын пештерді өзің көрдің бе? Күніне қанша құйма шығарады? Күзеттен қалай өтесің?..» – деп қазбалап тұрғаны. Бүгін де солай болды. Сабақ бітіп, үйге қайтып келе жатқанымда Леха мен Дима мені екіүш орамға ұзатып салып, зауыт әңгімесін ежіктеп сұрады да: «Кешкі концертке екі билет бар, біреуі – сенікі!» – дегені. Кімнің концерті екенін сұрағам жоқ, әйгілі Магомаевтың гастролі туралы біздің класта сөз болғалы қашан!.. Бірақ ол шіркін балаларға арнап ән айтпайды екен. Сөйтсе де біздің қулар ондамұнда жүгіріп, бүкіл классқа бес билет тауыпты. Күндіз соларды жеребе тартып өзара бөліскенбіз: оның үшеуі қыздарға тиген; қалғаны – мына екеуіне… Енді міне сол билеттердің біреуін маған ұсынып тұр. «Бұларың әділдікке жатпайды» дедім барғым келіп тұрса да. «Бізден бір қателік болды. Сен қонақсың, бір билетті саған бірденақ беріп, бөліске қалғанын салу керек еді...» – деді Дмитрий Ланчиков. «Өздерің қайтесіңдер?» – деп едім, «Екеуіміз өзара жеребе тартамыз, кімге бұйырады – сол сенімен барады», – деді жаңа достарым. Амалсыз келістім. Екінші билет Лехаға тиді.

	Оңай олжаға қызыққаным бірақ қате болыпты. Артынан бұған қатты өкіндім…

	Алматылықтардың мақтанышпен атайтын мәдениет ғимаратына мен солайша тап болдым. Кешкі ойындарға бөгетсіз кіру жөнінде Леханың тәжірибесі мол екен: бұрындау келіп, үлкендердің көзіне түспес үшін залға кіріп кету керек; соңғы бөлімнен бесон минут бұрынырақ шық – киімді ертерек аласың; троллейбусқа да дер кезінде ілігіп, үйіңе мезгілінде барасың. Бұл жолы да сөйттік.

	Үйдегілерге жолдас баламен сабақ дайындауға кеттім дегенмін. Солай демесем мені жібермеуі қақ. Өскендегі оқиғадан соң мені бейсауат жүргізбей, тежеп ұстайтын болған.

	Концерт басталуға екіүш минут қалған мезгілді, зал іші ала көлеңке. Кенет алдыңғы қатарға асығыс өтіп бара жатқан мамамды көрдім. Міне, қызық! Тегінде менің мамам дұрыстап киінсе, керемет сұлуланып кетеді. Шашының өзі неге тұрады! Екі бұрымы тура менің білегімдей, ал басына түймей қоя берді ме – қазірдің өзінде қылтасын соғып тұрады. Көзі қарақаттай қапқара, ал беті қараторының нұрлысы. Әсіресе қою қасы мен тік шаншылған кірпіктері суретші қаламы әдейі сызғандай, бетіне біржосын жарастық беріп, өзіне кісіні еріксіз қаратады. «Мына екі кісінің бірінбірі іздеп қосылғандай өзара жарасуын қарашы, қандай сұлу адамдар. Балалары қандай сұлу екен!» – деп құлағыма сыбырлады қасымда отырған қыздардың бірі. «Қане, қайсы?» – деппін тыныш отырмай. «Әне, ана кетіп бара жатқан екеу». «Ол – менің мамам» деп жаздап, ернімді тістеп алдым. Мамамды көріп қызықтағанда, қатарында келе жатқан сырықтай, бойшаң еркекке көз салмаппын ғой. Ол шынында да аса келбетті, қара мұрты, бұйра шашы, тіпті бетінің оң жақ ұшындағы қара дағына шекті айбатты, ерекше тұлғалы адам екен. Алайда бұрын көрмеген кісім…

	Концерт басталып, ойын бірден қызды. Бірақ менің ойымнан әлгі мұртты кетпей қойды. Конферансьенің не айтқаны есімде жоқ. Мақтаулы әншіні де ықылас қойып, тыңдай алмадым. Есілдертім бізден бес қатар алда отырған екеуде. Кей уақ мұртты кісі мамама еңкейіп, бірдеме дейтін сияқты. Мамам да иығын қозғап қояды, кейде бұрылып жымия үн қатады. Әлден соң санама қыздардың әлгіндегі зілсіз сөзі, «бірінбірі іздеп қосылғандай…» – дегені шаншудай тиіп, миымды сұққылай бастады. Бұл кім? Мамам оны қайдан тауып алды? Концертке баратынын неге айтпады маған? Мыналары не жүріс, неге ол бейтаныс кісімен жайлауы жарасып сыбырласып отыр?… Папам екеуінің арасындағы салқындық себебі де, бәлкім, осы мұрттыдан. Қой, мен не ойлап кеттім? Мен білмейтін, сірә, дос адам шығар? Онда неге бүйтіп, зал алакөлеңке болған кезде келеді? Құдды ұрлық істегендей.

	Қысқасы, концертті жарытып тыңдағам жоқ, ішімді жеген қымқиғаш ой шырмауынан шыға алмай шатаса бердім.

	Бір сәтте Леха шынтағымнан түртеді: «Ой, неғып отырсың, қолыңды соқсайшы, керемет орындады!» Не үшін екенін де білмеймін, қолымды аямай сартылдата соқтым. Жұрт шулап, «Бист, бист!» – деп айқайлап жатыр. Содан ба, басым азанқазан болды. Біраздан соң үзіліске шығамыз, мамамды көремін, не ол көреді мені. Сонсоң не боламыз? Менің тартар жазам белгілі, ал мамам қайтпек? Жоқ, бұған мен төзе алмаймын. Дұрысы, қашып құтылайын…

	Солай істеп үйге келгенмін. Ішіме сыймаған соң, міне, бәрбәрін күнделікке төгіп отырмын. Үлкендердің бәрі өтірікші ме? Апама «Мамам қайда»? десем, «Зауыттан бір құрбысы келіпті, сонымен концертке кетті» дейді. Концерттің бітетін уақыты бағана болды. «Мамам неге кешікті?» деп қайыра сұраймын.

	«Ойыннан соң подругасымен кеткен шығар». «Ол кім?» «Оны шешеңнің өзінен сұра!» – деп шап ете қалды кемпір. Бұл жолы өтірік айтпағанына да рақмет. Тағы бір өтірікті қисындастыра салса, не дер едім?..»





V




	Лизамен уәделескен сағатта Қамқа Республика сарайының алдына келіп, құрбысын күткен. Миронова жуық маңда келе қоймады, тіпті қасақана кешіккендей. Концертке асыққандардың негізгі легі таусылып, алаңда ақыры біреңсараң кісі күткендер ғана қалды. Кіреберісте билет іздегендер сеңдей соғылып жүр. Солардың кейбірі Қамқаға да таптап беріп, қажетін шығаруды өтінген. Тіпті үш бағасын ұсынған пысықтар да болған. Қамқа оларға жөнін айтқан жоқ, Ленин проспекті жаққа ауытқып кетті.

	Бетінде қорасан дағы бар, ұзын бойлы, көмірдей қара мұртты ер адам өзі құсап, көлденең көшеге қарап, әлдекімді тосып жүр. Әлсінәлсін сағатына үңіледі. Кең алаңды ол да әлденеше рет айналып шықты, үнемі қарсы келе жатады, бірекі мәрте Қамқаға жымия қарап қойды. Өзіне сұқтанып қарайтын еркектердің не сөйлеп тұратынын Қамқа жақсы білетін, көбіне онысы, дөрекі әзілдер болады. Мұрттының кісіге қарау әлпеті – кекету, мысқылдау емес, мүсіркеген адамның жайдары шырайы.

	– Енді кешігесіз, құрбым, кіре алмай қаласыз, – деді ол қасынан өте беріп.

	Қамқа сағатына қарады. Шынында да уақыт болған. Залда жалғыз отыратынын білсе үйінен шықпайтын еді. Иә, Қайратты ертіп келетін еді. Нағашысына соншама ауыр сөздер айтып, зорлықпен алдырған билетті босқа тастауға көзі қимады, әмбе бұл тыңдауға тұратын концерт. Баруға бекінді де:

	– Өзіңіз кірмейсіз бе? – Ойында ештеңе жоқ, таныс біреуге бас изегендей ниетпен атөтті айта салғанды.

	Бейтаныс кісі Қамқаға қарап биязы жымиды да, қымсынған шыраймен:

	– Мен күткен кісімді ғана емес, билетімнен де айрылып, шарасыз өкініп тұрған қазақпын, – деді.

	– Онда сіз де кіріңіз, – Қамқа қос билеттің бірін мұрттыға ұсынды. Анау қалтасына қолын салған.

	– Жожоқ, қажет емес, бұл шақыру билеті… – Сырт беріп тұра жүгіргенді. Сол бетінде ентіге басып тексерушілердің алдынан бірақ шықты.

	Мұртты қазақпен бұдан соң киім ілгіш алдында кезікті. Егер ол киіміме тап беріп, өзіне ізет көрсете бастаса, ерсі мінез аңғартармын, сонда ол мен туралы ойлаған терісқағыс пиғылынан бірден арылады, әрі соңымнан жалпылдап ермейтін болады деп ойлаған. Бірақ бейтаныс еркек киіміне ұмтылған жоқ, рақмет айтып иілген де жоқ. «Өзі не дегенмен дөрекі адам екен, тым болмаса басын иземеді ғой» деп ойлады Қамқа. Алайда ләммим демеді. Кірер есіктерден тосаңсып қалған екен, залға келгенде жолды бейтаныс мұртты бастады. Қамқа оған қайтып бұрылған жоқ, өз орнына жайғасқан соң сахнаға қадала қарап, тымтырыс отырып алғанды.

	– Менің билетім кейінгі қатарда еді, мына орныңыз жақын екен. Зор алғыс сізге!

	«Қазір ол өз жөнін айтады. Әуелі есімін, сонсоң қызметін. Ілешала менің атымды сұрайды, содан кейін қайда тұратынымды. Атымды, сірә, айтпаймын, ауылдың әзілқой келіншектері құсап, жылқыда деймін. Жоқ, олай десем, әзілге шақырғаны деп түсінеді. Ең дұрысы үндемеген. Ал қызметімді сұраса, соның сізге керегі не деп, бірден бетін қайтару керек…» – деп топшылады ойын Қамқа.

	Алайда мұртты кісі мұның бірін де сұраған жоқ. Қай уақытта алып үлгергені белгісіз, концерттің тасқа басылған бағдарламасын қолына ұстатты да, үнтүнсіз отыра берді.

	Қамқа енді бейтаныс көршісіне көз қиығымен таңырқап қарады: беті жылтыр әйел затын көрсе жабыса кететін әдеттегі көрсеқызар еркектерге ұқсамайды. Мейлінше тәртіпті, тәрбиелі, ізетті адам екені келбетінде тұр. Самайын күміс шалған шашы кейін қарай келісті таралған. Желке тұсында ұзын өсірген. Сонсоң ба, қушық шекесі, кішкене басы қалпынан тыс зорайып, көзге толымды көрінеді. «Біздің Таңат осындай мол, әмбе көмірдей қара шашын күтпей, бүлдіріп ұстайды. Шаштаразға барса балалардың кекілі құсатып шұнтитып келеді...» – деп ойлауы мұң екен, көршісіне қайта қарады. Бейтаныстың мұрты да әдемі. Қалыптан тыс делдиген, иә ебедейсіз ұзын емес, астыүсті, екі ұшы біртегіс қырқылған, жұқалтаң ернін жаңа туған айдай дөңгелене көмкеріп отыр. Әмбе жоталы, үлкен танауын даралап бөлгендей, қырлы етіп көрсеткендей екен. Қалайда келісті әсер қалдырады.

	– Сірә, сіз қонақ боларсыз, – деді ол, өзіне қарай еңкейе түсіп, шымылдық ашыла бергенде, – пайдалы бірер кеңес айтсам айыпқа бұйырмаңыз…

	«Оны қайдан білдіңіз десем ғой, сөзді сөз қозғап, әңгіме басталады. Мұның да есебі сол шығар. Жұмбақтай сөйлеп, менің көңілімді алаңдатып қойып, ашынажай шүйіркелесу ғой мақсаты…» – деп қауіп ойлаған Қамқа үндеген жоқ.

	Концерт басталды. Мүсілімнің өзі бірден шыққан жоқ, ал қасына ерген серіктері барын салып, білген өнерлерін аямайақ көрсетіп жатыр. Бишілер басы айналғанша дөңгеленіп, әншілері тамақтары жыртылғанша дауыстарын жебеп, оркестр де бар аспаптарымен даңғырлай гулеп, үш мың кісілік кең залды әпсәтте азанқазан қылды.

	– Әншінің өзі шыққанша осылай болады. Күткен әншіміздің нәзік әуезін тыңдаушыға барынша сүйкімді, барынша ләззатты етіп еліту үшін жасалған қулық бұл. Сондықтан назарыңызды бұларға тым бермей, құлағыңызды тарс бітеп алыңыз – деді көршісі сыбырлай сөйлеп.

	– Бұл сіздің бірінші кеңесіңіз бе? – деді Қамқа жымиып, – Қызық кеңес – құлақты бітеп концерт тыңдау…

	Көршісін бекерге кекеткенін кеш түсінді. Даңғаза айқай көпке дейін басылған жоқ. Шынында да біраздан соң тыңдаушылардың бастары жаңғырып, құлақтары шулап мәңгу болып қалды. Қамқа да не естіп, не қойғанын аңдай алмай, миы зеңгіп, бойы да едәуір ауырлай бастағанды. Үзілісте дәлізге шыққан жоқ. Жалғыз келген соң танитын біреуміреу кездесіп қалар деп ойлаған. Әрі бейтаныс көршісі қасынан қалмай қойса – не демек?..

	Көршісі бір минут та аялдаған жоқ. Ғапу өтініп, бірденақ шығып кеткенді…

	Неге сөйткені өзіне де түсініксіз, серігі кеткен соңақ, Қамқа зеріге бастады. Үзіліс те мұншама ұзақ болар ма? Залда қалған жұрт сирек, бір тәуірі, танитын бір адам көрінбеді. Қамқа ақыры қамыққан ойға берілді: «Қазір ол қайтып келеді, маған рақым етіңіз деп ізетпен шоколад ұсынады. Не істеуім керек? Алмасам – әдепсіз әйел екен, нағыз провинция, ауылдың қарабайыр қатыны деп ойлайды.

	Алсам – бас изеп, рақмет айту керек. Ілгешек тапқан бейтаныс сөйлесе бастайды. Сен де оған қарымта жасап, еріксіз тіл қатасың…»

	Мұртты қазақ үзіліс бітердің алдында ғана келді. Қолына ұстап келген ештеңесі жоқ. Қамқа бұған іштей қуанып қалды.

	– Жолым болмады, құрбым, күткен кісімді кезіктіре алмадым. Сірә, келгісі жоқ... – деді шынайы мұңайған пішінмен. – Ал сіздің кісіңіз күтіп тұр екен, жүре беріңіз дедім…

	«Басталды, – деп тыжырынды Қамқа, – қазір тағы бірдеме айтады. Сонсоң шығарып салайын дейді…»

	– Бекерақ олай еткенсіз. Қайта келмей ертіп кетсеңіз, олжалы болатын едіңіз. Мендей емес, құрбымның басы бос кісі еді, – деді үнсіз отыруды ыңғайсыз көріп.

	– Күткен кісім келмеген соң, жолжөнекей оралғанды уаныш жасап қайтемін. Тегінде, концертке де бекер кірдім…

	Қамқаның бұл сөзге намысы қозды: «Мен оны зорлап шақырғандай, не сөз? Тосқаның, сірә, әйел болды, жақсы көретін шығарсың. Бәлкім, сұлу болар, менен жас та шығар. Сонда, мен өзіне жабысып отырғандайақ, нақ осылай деп қорлауға бола ма?..»

	– Сізге ренжу жараспайды екен, замандас, әпәдемі келбетіңізді бұзып отырсыз, – деді көршісі білегін ақырын ғана сыпайы түртіп. – Аңдаусызда айтып қалдым. Әлгі сөзіме ғапу етіңіз, есіміңізді де білмеймін…

	– Қамқа Кемеловна, инженермін, қонақ екенімді дәл таптыңыз, – деді Қамқа да шешіле сөйлеп, бұдан әрі ойынға шақырғандай жұмбақтасудың не керегі бар деп ойлаған.

	– Мен театр режиссерімін, атым Болат. Ал енді концерт тыңдайық. Екінші кеңесім: Мүсілім Магомаевты көз алмай, қадала қарап отырып тыңдамаңыз. Көзіңізді жұмып, көкірекпен тыңдаңыз. Сонда мүлдем өзгеше ләззат аласыз!..

	«Қызық екен. Атақты әншіні көруге келіп, көзіңді жұмып отыру? Жоқ, ол ақылың да өзіңе. Мен өз білгенімді жасармын…» – деп шешсе де, әншінің бірер әнін тыңдаған соңақ, көршісінің мазақ үшін емес, өзінің мазасы үшін айтқанын мойындауға тура келді. Сахнаға тым жақын отырған бұларға әншінің бетіндегі грим, косметика іздері ғана емес, маңдайындағы әжім, самайынан сорғалаған тер тамшыларына дейін апанық көрініп, жағымсыз әсер еткенді. Экраны табақтай теледидардан көру бір сәрі екен де, сахнадан, қол созым жерден тыңдау бір бөлек болды. Ал даусы өзгеше әуез! Соның сиқырлы сымбатын Қамқа мұртты көршісінің ақылын алып, көзін жұмып, беріле тыңдағанда бірден ұқты. Әлгінде өзін алаңдатып, көңілін бөлген жағымсыз жайттар іплезде ұмыт болып, құлағына енді күміс көмей әншінің сазды әуені ғана құйқылжып келіп, санасына құйылып жатқандай әсерге бөленсін. Қамқа ішінен мұртты көршісіне шексіз рақмет айтып отырды.

	Концерт біткен соң режиссер көршісі Қамқаны бірер орамға ұзатып, тролейбустің аялдамасына дейін шығарып салды. Қоштасып тұрып:

	– Баратын жеріңізге дейін апарып салмағаныма, ғапу етіңіз, Қамқа Кемеловна. Күткен кісімді іздемесем, бірдемеге ұшырап қалды ма деп, ойымнан кетпей тұр… Ал концерт үшін шексіз рақмет, зор әсер алдым! Сізге қарыздар боп қалмас үшін өз спектакліме шақырамын. Бір аптадан соң Әуезов театрында премьера, кассада сіздің атыңызға екі билет тұрады. Келсеңіз де, келмесеңіз де… – дегенді.





Жетінші тарау





І




	Ауылға Таңат таң аппақ атқан кезде, мал өріп жатқан мезгілде ілікті. Даңғыл тас жолдан он шақырымдай бұрыс, тау баурайына сұғына орналасқан ферма орталығы. Ілгері уақытта осы жерде колхоз орталығы болған.

	Ағажеңгесімен ыстық қауышудан соң Таңат шайға қанып алып, ұйқыға бас қойған. Содан тамақ піскенде бірақ тұрды, бұл түс мезгілі еді. Астан соң қайтадан қалғи бастады. Өзіне амандаса келген алысжақынмен, ауылды жердің әдеті бойынша, қонақпен әңгімелесуге жиналған көршіқолаңмен де жарытып сөйлескен жоқ, меңзең күйде сүлесоқ отырды. Сонсоң ба, келген жұрт тез тарап кетті, ал Таңат төсегіне қайта құлаған. Содан ол ертеңінде күнді маңдайға тіреп тұрды.

	Есікті іштен итеріп еді, ешкім ашпады. Тыныштығын қорғаған Кәмила жеңгесінің қамқорлығы бұл. Шаршап келгенін сезіп, ұйқысы бұзылмасын деп әдейі жауып қойған. Бала кезінде де өстетін, астың жылыжұмсағын аузына тосып, қабағына қарап, ойындағысын тауып отыратын. Кеше де сөзбен тергеп қинаған жоқ, амандығын, денсаулығын сұрады да, дастарқан жасай бастады. «Бұл кісілер осынша ізеттілікті қайдан үйренген? – деп ойлады Таңат. – Көп болса, жеңешемнің оқуы бесақ класс… Ал мәдениеті, тазалығы, ізеттілігі, кісіге құрметі институтты қостап бітірген кейбір зиялылардан әлдеқайда артық. Бұл кісіге пәленшені қонаққа шақыру керек, иә мына мейманға ас қамда деп пысықтаудың керегі жоқ. Манат ағай көр шегедей сояу тістерін жылт еткізіп «еһе» дегенше, жеңешем дастарқан жасай бастайды. Осы кісі өздері тұрған Өскенді, болмаса Алматыны да жатажастана жатып көрген жоқ. Қыдырып қайтыңыз деп талай шақырды. Қайратты алып қалып, «Өздерің қыдырыңдар» деп аттандырып салады. Бар білетіні – отбасының берекесін сақтау, кісі күту, қолынан келгенше адам баласына жақсылық жасау, бала сүю, оларды адамшылыққа тәрбиелеу… Бұл кісінің қарапайым түйсігінше: бүкіл адамзат баласын орыс, қазақ, неміс деп ұлтқа бөлмей, қайырымдықайырымсыз деп ажырату керек; бейтаныс біреуге, мейлі ол орыс болсын, мейлі шүршіт болсын, жақсылық жасайды екенсің – сатпа, бұлдама, қарызға істеме; сөйтсең – ол да саған мейірімі түсіп, тек қана қайырымды іс жасайдымыс. Кәмила жеңгейдің осыдан басқа білері жоқ, содан өзгені білгісі де келмейді. Ал біз? Жасын сыйлап тым болмаса бір тәуір көйлек ала келуді де білмейміз.»

	Ауыз үйден тықыр естілді. Біреу кіріпшығып жүр. Таңат жорта жөтелді. Ауыздағы кісі де соны аңдып тұрғандай дереу жақындап, есікті ашты. Кәмила жеңгесі екен.

	– Тентегімау, ояндың ба? Өзің тіпті ұйқыдан қирап келіпсің. Ал тұра ғой. Мен шай қойып жіберейін. Сен оянып кете ме деп пешті де жаққам жоқ. Бауырларыңды да далаға қуып жібердім…

	– Рақмет, тәте. Ұйқым әбден қанды.

	Шолақ тонын желбегей жамылып есік алдына шыққан Таңат мың сан жұлдызшалары күнмен ойнап, мың сан айна сынығын шашып қойғандай түрленіп жатқан қарлы далаға қапелімде қарай алмай, көзін қалқалап, есеңгіреген кісідей қалт тұрып қалды. Түнде қар жауған. Неше күннен бері түнеріп, қара суық соғып бұзылып тұрған ауа райы, сөйтсе осынау ақша қарға толғатқан екен. Ақыры жауып тыныпты. Доғалаң таудың басы ғана емес, терістік, күншығыс қарсыдағы бұйраттардың бәрбәрі ақ көрпеге қымтанып алған, түптүгел ақ мұнарға оранып, сағым ойнап тұр. Аяз жоқ, жел де жоқ, бетті желпігендей ғана самал леп. Ал ауаның тазалығы, кәусарлығы сондай – жұта бергің келеді, жұта бергің келеді! Қайнар бұлақтан су ішкендейсің тура, суық ауа емес, шәрбат жұтқандайсың. Өскенде жүргенде танауынан күкірт иісі кетпейтін. Қолқаңды қауып, тамағыңды жыбырлатып есіңді алушы еді, қайтақайта қақырынып, түшкірумен зықың шығады. Ал мұнда? Жатаған үйлердің сорайған мұржаларынан көтерілген түтін де бүгін аспанға шаншыла тік ұшып жатыр. Таңаттың бойын кенет желік биледі. Шарбақ қораның аржағына шыққан соңақ делебесі қозып жүгіріпжүгіріп алды. Титтей де ентігер емес. Желбегей шықпаса осы бетінде талай жерге ұзап кете бергендей. Сонсоң қар үстіне жата қалып, ал аунасын! Қуанышы қойнына сыймай, бойын бір керемет күш кернегенін сезді.

	Қайнысының даладан қутыңдап, өзге кісі боп келгенін Кәмила да аңғарған. «Иә, сәт! Кешегі кейпің сұмдық еді, бір нәрсеге қылмысты болып келгендей құдды. Қабағың жадыраса екен, – деп қиялдаған жеңгесі дастарқан жасай бастады. – Мұның тұқымының көңілін бұлт шалмасын, шалдыақ, құдайдың атқаны – не өздері, не біреуді ұрындырады бірдемеге…»

	Төргі бөлме ауыз үйден жал пешпен бөлінген. Оның аузынан плиталы қазандық шығарылған. Бұл күнде ауылдағылар да баяғыдай қара мал өрісінен тезек теріп, иә қорадан қи оюды қойғанды, тас көмір жағады. Плиталары да соған орай өзгерген: қызыл кірпіштен қаланған пештің аузы шойын қақпақпен жабылады, асты да – шойын торкөз, тек жаппасы бөлек. Қара құман асыртұсыр бұрқылдаған кезде жеңгесі қақпақтың екеуін де жауып тастады. Таңат көріп отыр, онысы көпекөрінеу дұрыс емес: иіс газы осындайда түзеледі… Ескертіп еді, «түк етпейді» деп мұржаның жартылай суырулы жаппасын нұсқады. Онысы жөнақ, бірақ жел қарсы үрлеп, ішке қарай ұйытқып соқса, әйтпесе түтін тік ұшқан бүгінгідей тымық күні мұржаның ойдағыдай тартпауы мүмкін, онда иіс газы түзіліп, бүлік жасауы кәдік…

	Шай ішіп отырып та Таңат пеш аузына бірер мәрте қарап қойды. Мына шіркін қайтер екен дегендей. Жеңгесінің кәпіріне ештеңе кіріп шығар емес, шайды шығара құйып, әңгімені үйдектүйдек соғып отыр:

	– Серікжан інің тура өзіңе тартқан – сабақты жақсы оқиды, жұмысқа да мықты. Жаз бойы әкесімен бірге істеп, шөп шауып, едәуір табыс тапқан. Соған матасикіл әпердік… Биыл, аман болса, онжылдықты бітіреді, сонсоң Қамқа екеуіңнің тәрбиеңе жібереміз. Қайрат екеуі ерекше тату, жұбын жазбай бірге жүреді. Қайратжан да жақсы ғой, шіркін! Қайырымдылығы өзгеше. Ол бізде болғанда мен бір күн суға бармаймын. Бәріне лыпылдап өзі жүгіріп тұрады, тіпті тұтатқы отынды сол айналайын жинап берді…

	Таңат әредік жымиып қойып, таңдана тыңдап отыр: үйде екіүш айтқызбай орнынан тұрмайтын Қайраттың осы кісінің қолына келсе, соншама тіл алғыш, ерекше елгезек болып кететініне қайран қалғанды… Тағы бір мәрте плитаға көз тастаған. Жеңгесі онысын аңғарып қалған екен, мырс етіп күлді де, астыңғы қақпақты жартылай ашып қойды. Солақ екен, плитаның жабық тұрған үстіңгі қақпағы сарт етіп өзөзінен ашылып кетті де, бір уыс шоқ еденге түсті, іле пеш көмейінен дүңкілдеген тымырсық дыбыс естілді. Қақпақ қана емес, плита үстіндегі шәйнек, шөңкелер де жан біткендей сылдырлап орындарынан қозғалақтап қалды.

	Жеңгесі «көтек» деп атып тұрған, дереу пешке ұмтылды да, үстіңгі қақпақты нығырлап жауып қойды. Бірақ орнына отыра бергенде, қақпақ қайта ашылды. Еденге тағы да күл шашылды. Қайнысы бұған мәз болып күлсін, сонсоң жеңгесінен де бұрынырақ барып, астыңғы қақпақты айқара ашып тастады.

	– Енді тырп етпейді, қорықпаңыз!

	Шынында да плита бұдан соң бүлк еткен жоқ, «Аздап әзілдеп едім, енді қойдым» деген кісіше, біржолата тынышталды. Жеңгесі бірақ кеше сойылған құнан қойдың санын жіліктеп тұрып та, дастарқанды жинап жүріп те, Таңат киімін ауыстырып, төргі үйден қайта шыққанда да, «жын қаққан» пешке өзінше ұрсып жүргенді:

	– Жан біткен бе шіркінге, қайтақайта тарсылдап? Адыра қалғыр зәрені алып, онысы несі? Жазғытұры да өстіп, ішіне бірдеме түскендей тарс етіп, Серікжанның қасқабағын үйтіп қойған…

	Таңат бұл күні Тақия төбенің сыртына серуенге шықты. Аяғында өзі ала келген қайқы шаңғы. Бүгін бір ащы тері шыққанша борбайын созып, шаршағысы келгендей…

	Күні бойы далада болып, ауылға ол қас қарая қайтты. Тыңнан із салып, әрі көбік қарды омбылап шаңғы тебу едәуір бейнетке түсті. Ауылға келеақ сүрініп жығылсын. Тамақ ішкенде қара саны сыздап, аяғын көтере алмай әрең отырғанды.

	Ертеңінде бірақ серуенге тағы шықты. Бұл жолы кіші калибрлі винтовка мылтығын асынып. Осы ермекті ол неше күнге машық етсін: түскі тамаққа дейін талай жерді шарлап келеді; бірер сағат мызғып алады да, қас қарайғанша қайта кетеді. Тақия төбенің арғы бетінен домбыраның шегіндей жарыстыра тартқан ізі бар, соған түскен соң Мыңқияның тік жарына дейін ылди, әредік таяғыңмен демеп қой да сырғанай бер. Қайтуға тек күшіңді сарықсаң болды. Мыңқияға дейін жетісегіз шақырым, қайтарда тура шықпайды, ылғи өрге ұрынбас үшін – жер талғап, бұйрат, қияларды қуалап айнала жүресің. Сонда кешке дейін жиырма шақырым, бәлкім, одан да көп жерді жүріп өтеді. Қырдың сұр қояны кезікпеді, бірақ көтергенінше саңырау құр әкеп жүр. Ауыл адамдары, әсіресе өзімен қатар өскен құрдастары оның бұл «бейнетіне» өздерінше таң. Бәрі де өзара кезектесіп, кешке қарай қонаққа шақырады. Түннің бір уағына дейін карта ойнап, иә ән салып отырса дейді. Соның бәріне де Таңаттың зауқы жоқ – карта ойнамайды, ән де сала білмейді. Бұрын келгенде әңгіме айтатын: алыс қалалардан көргендері жайлы, не болмағанда зауыттағы жұмысы туралы. Бұл жолы сол әдетінен жаңылып қалғандай қылық аңғартты, ас келгенше есінеп әрең отырады да, ілешала қайтуға рұқсат сұрайды. Қонақжай ауылдастары, сірә, сыйлағандықтан көп қинамайды, бірақ қонақтың жүрістұрысына риза еместігін әр жерде білдіріп қалып жүр. Кеше түсте ұйқылыояу жатып апанық естіді. Тракторда істейтін Самарбай құрдасы өзін іздеп келіп, жеңгесіне бірталай қаңқу сөздер айтып кетті: «Тәтесіау, біздің Таңатқа не болған? Ауылдан безіп, далада үнемі жалғыз жүреді. Кеше кеште алдынан трактормен шығып едім, маған бұрылған да жоқ. Сүлдері құрып құлағалы келе жатып шаңғысын шешпеді. Сірә, менсінбейді бізді, айтулы инженер болған соң ауылдың жаман тракторшысын қайтсін?..» Самарбай досына түрегеліп жауап беруге де ерінді. Далаға жалғыз кететіні – ауылдастарын менсінбеу емес, демалуға шығатынын, ешкімді көрмей – өзіменөзі болып, иен табиғатпен ғана сырласып, саф ауа мен қыр төсінде ұзақ жүріп, жүйкесін құртқан езгіден айығу екенін айта алмады. Айтар еді, аңқылдаған тракторшы досы соны түсінбес деп ойлады. Сонсоң да ұйықтаған кісі боп жата берген. Ұйқыдан тұрған соң шаңғысын байлап алып, серуенге тағы аттанды…

	Далаға безіп жүргенде де, бір ғажабы, ол шексіз ойға түсіп, қиял жетегіне ермейді. Тіпті зауыт, жұмыс қана емес, Қамқа мен Қайрат туралы да иә қамығып, иә сағынып есіне алмайды. Есілдерті – қолындағы қос таяқты құлаштай сермеп алға сырғи беру, баспағып іздейтіні – ойпаң жерге біткен шоқ қайыңның басына шығатын тауықтай қара құрлар, одан соңғы көрері – табан астында көсілген қарлы дала…





ІІ




	Таубаевтың төрт бөлмелі кең үйіне ойда жоқта бір өзі ие болып қалған Геннадий Лаврушин кеш түстіақ қу жанын қайда қоярға білмей аласұрады. Күндізгі тірлігі тілесе де, тілемесе де – цехта болып, сынақтағы пештің бабын қарастырады. Ал түнге қарай? Әлбетте, күнітүні жалын лапылдаған ыстық бөлімшеде отыра алмайсың, амалсыз уақытша қонысына қайтады…

	Іші пысып, көңілі қоңылтақси берген соң, мейрамханаға шығып кетуді де ойлады. Онда әйтеуір жалғыз болмайсың: шахмат ойнайсың, иә преферанс соғуға болады. Ал мұнда тілдесетін бір кісі жоқ, теледидардан өзге ермек болсайшы. Бірақ қонақүйге шыға алмады. Өйткені қалтасын қағып көрсе, тағы да қара жерге отырып қалыпты. Бір тәуірі, Таңаттың тоңазытқышы бос емес, әзірше өмір сүруге болады…

	Мәукенмен ана жолғы сөйлескені ем болды, бас инженер ғана емес, Аллазаров та өзіне иіле амандасып, сұрағанын бұлжытпай, ешқандай даушарсыз орындайтын мәмілеге келді. Солардың өзіне деген ілтипатын көрген соң Геннадий осыларға бекерақ тиіскен екенмін деп те қамыққанды. Әңгіме енді Таңаттың тезірек оралуында ғана. Ал одан әлі де хабар жоқ. Бірақ машинасын «Шығыс шеңбері» жолынан көргендер бар…

	Сонымен Геннадий Сергеевич үшін қазіргі ең қиын мәселе ұзақ кешті батырып, одан да ұзақ түнді таңмен ауыстыру болып қалғанды.

	Жұмыстан келеақ диванға құлай кетіп, бірер сағат мызғып алған. Әжептәуір тыңайып қалыпты. Іші пысып, иесіз бөлмелерді аралап біраз жүрді. Бәрінен де Лаврушин қаңырайған, үнсіз тымырайған қоңылтақсу кешті. Одан соң сыртқа шығып кетуді қалап, терезеге телміре қарап, бұл ойынан еріксіз бас тартуға тура келді. Күндізгі жабысақ жаяу борасын нағыз түтекке айналған, соның ызғарлы лебі форточканы сабалап құтырынып тұр. Ғалымның жүрегі бұған да ауырып, ішіне бір қара мысық түсіп кеткендейақ, кеудесін басып, қынжыла қамықты: ойлап тұрғаны, әрине, әлдеқайда жолаушылап кеткен Таңаттың қамы, алдажалда жолда келе жатса мына түтекте халі не болады деген қауіп те баяғы.

	Тоңазытқыштағы қордан шұжық алып, оны жапырақтап турап, картофельге қосып, кешкі астың нобайына келтіріп, соңынан шай ішіп, құрсақты қанағаттандырған соң, тағы да зеріге бастады. Ермек іздеп үлкен бөлмедегі үстел басына келген. Теледидардағы концертті тыңдауға зауқы соқпады, ширек сағат қарады да тоқтан суырып тастады. Өзіменөзі шахмат ойнап, ақыры одан да жалығып, содан біршама сипақтап отырып, жуан папканы қолына алды: онда пештің режім журналы, жылу кестелері, жарылыстан қорғайтын клапанның есебі, басқа да деректер қатқабат реттеліп, ай, тоқсанға жіктелген…

	Осы папкадағы деректерді қайыра бір тексеруді ол көптен бері ойлап жүргенді. Әрине, түпкі мақсаты – «Купелинаның» жылу балансына тексерме есеп жасау. Басында бұл ойына келмеген іс еді, соңынан күнде ертеңге салды. Тегінде, оған бір нәрсені бастау қиын, бастағанша ырғалыпжырғалып көп жүреді. Ал бастаған соң тыныштық болмайды, қашан соны бітіргенше ертелікеш шұқылай береді. Бұл жолы да сөйтті. Пештің қажетау деген деректерін құшақтап қонақүйге апарды, одан осында әкелді. Қажетау деген анықтамаоқулықтардың да неше түрін жинағалы қашан. Ендігі гәп – есепті бастауда ғана…

	Таңаттың жұмыс кабинетінің бұрышбұрышын тінтіп жүріп бір бума таза ақ қағаз, үстелдің астынан арифмометр тауып алды. Осы заманғы есептегіш микрокалькулятор қолына түссе, әрине, жақсыақ болар еді, амал қанша, оған қол жетпеді. Бірақ ескі арифмометр де бір түнгі есепқисапқа жарап жатыр. Ұшы біздей ұшталған оншақты қарындаш дайындады. Бала кезінен машықтанған әдеті: қаламсаппен есеп шығарғанды Генканың суқаны сүймейтін, әсіресе осы күнгі өте жұғымды шарик қаламдармен, оның таңбасы тура отпен қарып басқандай, бір жазғаныңды сірәда өшіре алмайсың, ал қателеспей есеп шығаруға бола ма? Қарындаштың жөні бөлек. Жаңсақ жазсаң, иә қате шығарсаң – резина өшіргішпен екіүш мәрте сүйкеп таста да айдақтата бер. Күрделі есепке отырғанда ол жазатын қағазын да көп таңдаушы еді. Жылтыраған, қолыңа алсаң сусып тұратын жұқа ақ қағаз емес, қалыңдығы терідей, неше өшіріп, неше жазғанда тесілмейтін, сызық сызатын кәдімгі ватман қағаздар іздейтінді. Соның шымқай тазасы, су жаңасы қолына түспесе сызғыштарға барып, ескілерін, бір жағына сызу сызылған қалың қағаздарды атан түйедей қалап алатын. Сонсоң оны киім пішкендейақ ұзынынан салалап тіледі. Кәдімгі стандарт парақ үлгісімен емес, ені – бірақ қарыс, ал ұзыны ватман қағаздың бойымен шақтап. Ондағы мақсаты – шығарылатын есептің қажет деректері, есептелген нәтижелер де көз алдында тұруға тиіс. Өйткені соларды басқа беттен іздеуге қымбат уақыты зая кетеді, әмбе шығарғандарын жоғалтып алатын қырсық әдеттен де құр алақан емес. Қысқасы, осынша дайындық оның бірталай уақытын алады. Бір ғажабы, соның біреуі болмай қалса, есепті бастамайды. Қашан түгендегенше қырық түрлі себеп айтып жүргені созып. Институтта оған пәленше процесті есептеп бер деушілер әдетте көп болады. Металлургтер жоғарғы математиканы бір жарым жыл ғана оқиды, негізінде білері – металдарды айыру технологиясы. Сонсоң да зерттеушілердің бәрі бірдей Лаврушиндей есепке жүйрік емес, көбі математикамен дәл өзіндей құмартып шұғылданбаған. Сол себепті, оның жерік ісін білетін достары әлдебір процестің жиынтық есебін шығару қажет болса, соны тездеткісі келсе – Генаның ішетін «сусынын», ватман қағазын, тіпті қарындаштарына дейін түгендеп келетін.

	Бүгін де Геннадий Сергеевич бар жабдығын әзірлеп алып, қамданып отырған. Бірақ есепті бастағаннанақ ол әлсінәлсін тыжырынып, жанжағына алақтап қарай берді. Қағазы ұнамай отыр: шетшеті жырымжырым, өзі шолақ әрі жұпжұқа, әлі ештеңе өшірген жоқ, сөйтсе де жүрегі сезеді – бір тырнағанға шыдамас деп…

	– Жоқ, болмайды! – Бар әзірлігін ысырып тастап, орнынан тұрып кетті. Есептеуге бүгін құлқы болмай, түрлі себеп іздеп отырғанын ойлаған жоқ. – Шешілмей қалсаң да – ал шығармадым!..

	Асүйге барып, кофе қайнатып ішті. Терезе алдындағы қоңырау сағатқа қараса, түнгі он бірден ауып кетіпті.

	– Ә, түннен күн жақсы. Ертең бастаймын, – деп жұбатты өзін. Цехқа телефон соқты. Біраз тосуға тура келді. Әлден соң трубканы кезекші бригадир көтерді. Пеш қалпында екен, Сағитов демалуға кетіпті.

	– Дұрыс, қандай бір ілкі тоқтау болса, маған хабарлайсыңдар, – деді Лаврушин бригадирді өзінше пысықтап.

	– Білеміз. Солай деп журналда ескертіліпті. Әуелі сізді, содан кейін Сағитовты, содан соң цех мамандарын. Аллазаровтың жазып қалдырған жарлығы солай…

	– Онысы дұрыс, ақыл кірейін деген екен бастықтарыңа. Рақмет, жігітім! Ал қайырлы түн болғай!

	Кофені бекерақ ішкен екен. Ұйқының ауылы қашықтап кетті, тағы да зеріге бастады. Оқитын кітап іздеп Қайраттың бөлмесіне барған. Шкабы жабық, оның есесіне үстелдің суырмасынан бір бума ватман қағаз тауып алды. Бір пештің жылу балансы түгілі жүз есепке жеткендей. Мұндай қуанбас! Жалмажан әдемілеп тілді. Сонсоң қарындаштарын қайта ұштады. Бір басы көк, екінші жағы қызыл өшіргішті алдына қойды. «Теплотехника», «Металлургиялық пештер» оқулықтары және бірнеше техникалық кітаптар, қалыңдығы кірпіштей түрлі анықтамалар үлкен үстелдің екі басында қазқатар тізулі. Шұңғыл тарелка – үстелдің ортасына қонжиды, бұл – темекінің күлін салу үшін. Күлсалғышты әрі іздеп, бері іздеп таба алмады, кеше бар сықылды еді, сірә, бір тасаға қойған, әлде қоқыс шелекке тоғытып жіберсе керек. Тарелканың іргесіне бір сауыт конфет әкеп қойды. Бұл да оның одағай машықтарының бірі. Миы есепті қорытып, қолы соны қағазға түсіріп жатқанда, аузы да бір сәт бос отырмауға тиіс – не темекі шегіп, не конфет сорып… Генка Лаврушин затында талғампаз, иә кінәз кісі емес, конфеттің орнына бір сауыт шақпақ қант болса да ештеңе етпейді. Темекіні ол жай уақытта көп тартпайды, ал есеп үстінде миын шынықтыру үшін сорады. Тәтті жағы болсаболмаса да қан толықтырушы…

	Әзірлігім болдыау деген мезгілде ғалым орнынан тұрып, есік жақтан шұқшия қарап, үстел үстін сын көзімен шолып шықты. Бәрі де ойдағыдай сияқты: «Енді есептей алмасам – обалым өзіме!» деп қолын соғып, әзірлігіне ризалық білдірді. Жоқ, тағы бір нәрсе жетіспейді екен. Ол да керек, әбден қалжыраған кезде, бір құлақ ащыдан тартып жіберіп, диванға құлау үшін... Үміт шіркін жетелеп, серванттың есігін ашып қалып еді, көзі жайнап кетті. Самсап тұр: қызылы да, ағы да, жұлдыздысы да, тіпті бір шиша шетелдік виски де… Қуанғанынан Лаврушин ысқырып жіберді, бұл да бала кезінен қалған шалдуарлықтың жұрнағы…

	Уақыт он екіден құлап барады екен. Бұл оған есеп емес. Тек дамылдауды білмейтін сағат тықылының үні ғана қыпқызыл бөгет. Қайтақайта қарап алаң болмас үшін орындыққа шығып, қабырғадағы дөй сағатты ерінбей түсіріп, ұйықтайтын бөлмеге апарып тастады.

	Ақыры дайындығы бітіп үстелге отырған…

	Ұзындығы сала құлаш тілдей ватманның шекесіне «Күмісті көбіктен мырыш бөлетін электротермия пешінің жылуматериалдық балансын тексеру» – деп бадырайтып жазды да, астын екі сызып қойды. Одан төменірекке пештің бұрыннан мәлім пайдалы көлемін қондырды. Бұлар, оның кәміл сенімінше, химиялық айыру жүретін, өзгеріссіз қалатын тұрақты шама. Сондықтан көз алдында әрдайым мен мұндалап бадырайып тұруы шарт. Пеш әбден қызып, шырқау нүктесіне жеткенде шатақ туады, былайша айтқанда, нағыз жарылыс! Демек, бұл – пеш үшін қызыл шам, жақындауға рұқсат, ал асуға әстілі болмайтын шек!

	Бұдан соң ол «Купелинаның» көмейіне түсетін заттардың көлемін қондыра бастады: қож ваннасы – кремнийдің қос тотығы, кальций тотығы, натрий тотығы… Барлығы – «Х» килә, ваннаның тереңдігі – пәленше сантиметр. Сағатына – «У» килә күмісті көбік, соның бестен бір бөлігіндей кокс беріледі. Сол сағатта пештен шығатын өнімдер де қағазға түсті. Одан соң мұржаға сорылатын газдардың аумағы, қызу мөлшері, олармен бірге шығатын шаң көлемі… Бәрі де ең соңғы өлшемдер бойынша алынды, бұлардың дәлдігіне ешбір шүбәсі жоқ, себебі келгеннен бері қадағалап жүріп, өзінің қатысуымен дайындалған деректер.

	Сәлден соңақ арифмометр құлағы сартсұрт айнала бастады. Анықтамалардың қайсыбірін қолына алып, әлдеқалай бір шамаларды есебіне қосады. Кей уақ өзіменөзі күбірлеп сөйлеп те кетеді: «Авогадро заңы бойынша. Бөлінетін газдардың көлемі… Пештен шығатын газдардың заттық құрамы – өлшемдер бойынша, оттегі – пәленше пайыз, иіс газы – түгенше, көмірқышқыл газы…» Кей уақ орнынан атып тұрып, үстелді шыр айналып жүріп кетеді. Бір орнында жанталаса секіріп, әр түрлі қимылдар жасап, құрысқан белін жазып алады. Енді бір мезгіл жын қаққан кісіше қолын соғып, «Жарайсың, Лаврушин, жігітсің, Лаврушин!» – деп мақтанып, орындықты қопаңдатып аласұрады. Бұл болса әлдеқандай бір күрделі есептің шырмауынан оңай шығып, иә іздеген формуласын тапқанына білдірген қуанышы...

	Екі мәрте асүйге барып, кофе қайнатып ішті. Қағаздың да әлденеше парағын шығын етті. Кең үстелдің үсті ғана емес, асты да, айналасы да – түгелдей ватман қиқымы, умаждалған парақтар, өшіргіштің қиқымы. Тарелкадағы темекі тұқылы да бір шөмеле болған. Конфет сауыт та әлдеқашан босаған.

	Таң баяғыда атқанды. Дәлізде жүріс көбейіп, есіктердің ашылыпжабылған дыбыстары жиі естілгелі қашан. Соның бірін Лаврушин бірақ елеген жоқ, тіпті сезер емес. Әлі де қағазға көміліп, жылу есебінің шиырынан шыға алмай отыр.

	Бір кезде телефон шылдырлады. Лаврушин мойнын бұрған жоқ, арифмометр құлағын зырылдата берді. Телефон да қоймастан безілдеп бақты. Еріксіз тұрғызды.

	– Алло, Таубаевтың пәтері. Не айтасыз? Кім керек сізге? – Ешкім үн қатпады, сірә, өзін телефонмен тексеріп тұрған біреу. Әлде өзінің, әлде Таңаттың үйде баржоғын. – Ей сен, Таңатпысың? Айтсаңшы жөніңді. Алло, алло! Жын қаққан шығар сені! – Айқайлаудан әбден жалыққан соң трубканы тастай салды. Дағдылы тегершікке емес, таған үстіне қалдырып кеткенін де аңдаған жоқ.

	Ғалым зал бөлмеге қайта келіп есептерін шолып біраз тұрды. Қалай тексерсе де, қалай қараса да – көзіне екіақ дерек оттай басылып, көңілін бұра берді: бірі – пештің пайдалы көлемі; екіншісі – қатерлі шамада түзілетін массаның мөлшері. Ұзын ырғасы бесалты құлаш тілік қағаздағы бұдан өзге бір санды көрер емес, өзгесі бұлдыраған қалың тұман. Ал соңғы санның мөлшері пеш көлемінен асып тұр. Лаврушин көзін уқалап, қағазға қайта қарады: есебі дұрыс болса, реакция үстінде дағдарыс масса бүлінеді. Оның мөлшері «Купелинаның» пайдалы көлемінен әлдеқайда артық; жарылыс болмағанда енді несі қалды? Пеш болса алдыартынан тұмшалаған герметикалық қондырғы. Қой, бұл бекер болар? Есептен қателескен шығармын. Қайтадан тексеру керек!

	Шыпасы бітіп әбден шаршағанын да сол мезетте сезді. Сервантты ашып, шай құлаққа толтыра коньяк құйды да, бірақ сімірді. Сонсоң аузын сүртіп, диванға отырды. Тағы да бір мәрте қарап шыққысы келіп есебін қолына алып еді, бірдебір санды, тіпті қағаз бетіндегі әріпті айыра алмады. Көз алды тұман сияқты, дүние бұлдырап кетті…





ІІІ




	Таңаттың күнделікті саяттан қайтып, ас ішетін үстелге жайғасқаны сол еді, жеңгесі үйеме табақ мантыны ортаға қойды да:

	– Тез жегін, Тентегім, – деді, – үй салқын, ас суып кетеді. Мына адыра қалғыр пеш бүгін тағы тарсылдап, зәремді алды. Мынаны сонсоң қораға пісірдім…

	Мантыны тауысуға айналғанда алдына шай келді. Таңертеңнен бері осы кісі өзіне бірдеме айтқысы келгендей қипақтап, бетіне қайтақайта қарай берген. Шай кесені ұсына беріп:

	– Тентегім, бір нәрсе сұрасам ренжімейсің бе? – деді әлден уақытта төмен қарап бүгежектеп отырып. – Байқаймын, сені бір нәрсе ерекше мазалайтын тәрізді. Келгеннен бері едәуір тынығып қалдың, бірақ көзіңдегі мұң жоғалар емес…

	– Жұмыстың машақаты ғой, тәте. Шаршаған соң келдім сіздерге…

	Жеңгесі күрсінді. Қайыра ештеңе сұраған жоқ. Шайға қанып, Таңат дастарқан басынан тұрғанда:

	– Сен енді, Тентегім, ұйықтама. Бәрібір ұйықтай алмайсың, мына қараң қалғырдың көмейін күйелейін деп отырмын, – деді де үстел үстін жинай бастады.

	Сонда ғана Таңат пештің әнеугүнгі жұмбақ тарсылдауын есіне алған: «Неге бүйтеді, қашаннан бері баспананы жылытып, әрі ас пісіруге қызмет етіп келе жатқан үй пеші таңданарлық «мінез» байқатып, өзөзінен гүрсілдеуге тиіс? Әлде көмірге бірдеме түсіп кетті ме? Мүмкін емес, жарылғыш заттың тинәмдай түйірі түсе – мына үйді тасталқан етуі сөзсіз. Гәп, сірә, басқада. Сонда не?..» – деп ойға қалды да, инженерлік дағдысы жеңіп, дереу плитаның алдына келіп, қақпағын ашты. Таңертеңгі жаққан көмірдің қоқысы қаптап жатыр, күлі де алынбаған.

	– Шоғы қызарып жатқан соң, үстіне көмір салып, шөңкені қойғаным сол еді, қараң қалғыр, әнеугүнгідей тарс етіп, от шашты. – Кәмила жеңгесі сөйлей жүріп қасына келді, – Әуре болма, Тентегім.

	Таңат іле пеш көмейіндегі суырмалы қалтқыға қараған.

	– Е, оны әлгінде ғана жаптым, үй суып бара жатқан соң… Таңат ойлаған: «Қалтқы ә дегенде ашық тұрған. Ауа соратын

	күлдеткіштің қақпағы қандай жағдайда болды екен? Ана жолы ол жарымжартылай жабық тұрды. Жұмбақ дүңкіл де сол кезде басталды. Плитаның үстіңгі есікшесін ашқанымда дүңкіл бірден тоқтады. Демек…»

	– Қой, айналайын, ағаң жұмыстан келгенше көмейді тазалап тастайын. Ал, сен демал, бара ғой, қалқам, – деп жеңгесі сүймен, күрегін әзірлеп, білегін сыбана бастады.

	Таңат басын шайқады да, күл шығаратын күрекшені алып, плитаның астын әрліберлі көмейлеуге кірісті.

	– Ойбай, айналайын, мынауыңды маған көрсетпе, елден ұятты… Күлкөмешпен араласпа! Бар, демал! – Жеңгесі бажбаж етіп, күрекшеге жармасқан.

	Қайнысы бірақ көнген жоқ. Бұл шаруаға ол жеңгесіне жаны ашып, қолғабыс еткісі келгендіктен емес, жұмбақ құбылысқа қызыққандықтан кіріскенді. Ойына сол сәтте басқа бір нәрсе көлбеңдеп, жұмбақ құбылыстың құпиясын білуге ынтыққан.

	«Қарапайым үй пешінің жұмбақ тарсылын таба алмасам несіне инженер атандым?..» дегендей де ойға құсталанған. Қысқасы, бұл пешпен де «сырласып» көруге ынтасы ауды.

	Кәмила жеңгесі үстелді жинап, ауыз үйді босатқанша, ол торкөздің астыүстін күлқоқыстан, шала жанған көмірден біржола тақырлап тазартты. Сонсоң пешке мол ғып тұтатқы салды. Жаппаны да соның жануына орай біртіндеп ашты. Жеңгесі отын қорадан бір шелек көмір әкеп берген. Тым ұсақ екен, үстіне бірер ожау су құйып, іле пешке тоғытты. Астыңғы қақпақты айқара ашып тастады, ал үстіңгіні нығыздап жапты. Мұржаның тартуы ғажап, тура көрікпен сүйрегендейақ гүрілдеп тұр. Жеңгесі әредік күбіркүбір сөйлеп ұрсып қояды: «Қараң қалғырдың жыны бар ма? Мен жақсам тарстұрс етеді. Енді неге тарсылдамайды?..» Кәмила тәтесіне жымия қараған Таңат, неге сөйткені өзіне де белгісіз, әлденеге құмартқандай, көңілі алабұртып: «Тезірек тарсылдаса екен…» – деп асыққанды. Пеш болса, сендерде шаруам қанша дегендей, өз әлінше дүрілдей берген. Жеңгесі көмірді үстемелей салды.

	Ұзақ тосудан жалыққан Таңат қалғи бастады. Күндегі демалатын уақыты. Ақыры шыдамады, төргі үйге барып, диванға қисайды. Қарап жатқан жоқ, түрлі ойға түскен: «Мына пештің жұмбақ құбылысы біздің «Купелинаға» ұқсайды. Бүгінертең сыр береді деп неше тәулік сарылып, күзетіп отырасың. Ал ол өз бетінше гүрілдеп тұрады, тура мына Кәмила тәтемнің жалпеші құсап. Содан бір сәтте, әбден жалығып, үйіне қайтып кеткенде, «Купелина» жан біткендей гүрсілдей бастады, апырай, сонда бұл?..»

	Сәлден соңақ ұйықтап кеткен. Ширек сағат, әлде жарым сағат мызғыды. Бір мезгілде шошып оянды. Электротермия пеші тағы да жарылысқа ұрыныпты. Цех өртеніп жатыр. Шам сөніп қалған. «Маусым, Маусым, қайдасың!? Тез, бері шық !» – деп жан ұшыра айқайлап тұра ұмтылған. Аласа маңдайшаға басын соғып алды, табалдырықтан аттай бере әлденеге сүрініп мұрттай ұшты. Шошынған жеңгесі «бисмиллалап» жолына кескестемесе, сол бетінде далаға шығып кетер ме еді, кім білсін?..

	– Пеш пе, әлгінде гүрс еткен не? – деді жанжағына алақтай қарап.

	– Ойпырай, Тентегім, даусың тым қатты шықты. Түс көрдің бе, неден шошыдың?

	– Мынаған бірдеме болды ма, тәте?

	– Пеші құрысын, тұр ғой қалпынша гүрілдеп... Өзің «бисмилла!» деші, түрің тіпті бұзылып тұр. Тура келген күнгідей. Маусым деп әлгінде кімді айттың, ана жылы ертіп келетін сері жолдасың ба, домбырашы жігіт қой?

	– Ол енді жоқ, досымнан біржола айырылдым, тәте, – деп Таңат жеңгесінің иығына басын сүйеді. Сонсоң кәдімгідей солқылдап еңіреп жіберді. Жеңгесі сүйемелдеп әкеп, төрдегі диванға қайта отырғызды. Бала күніндей басынан сипап уата бастады.

	Маусымды жерлегеннен беріде Таңаттың көзіне жас алғаны осы еді, өзінөзі тежеп келген. Ал қазір, асыл жеңгесінің ыстық құшағында отырып, ішін кеулеген өксікті тыя алсайшы. Әлде көптен көрмеген мейірімді аялау, жылы алақан жүйесін босатты ма? Жоқ, күлтеленген жанды жараның сыздап жүріп жарылған сәті ме? Әйтеуір сол мезетте жеңгесінен уаныш тілегендей, дәрменсіз күйге түсіп, оның алдына көлденең жатып алып, көлкөсір қамықсын. Егіліп отырып, Маусым досының аянышты қазасын айтып берді. Ішіндегі өзге шерін де тамтұмдап шығара бастады. Өтелмес өкінішін, қыршын кеткен азаматтың қазасына өзінің де кінәлі екенін жасырған жоқ...

	– Айт, айт! Тағы не пәле жатыр ішіңде? Қара мысықты ішіңде өлтірме, ол неме тиыш жатпайды, тырнап жатады. Сыртқа шығарсаң жеңілейесің, – деп жұбата сөйледі жеңгесі.

	Таңат кенет сөзден тыйылды. Жеңгесі «Тағы нендей пәлекет жатыр ішінде?» дегендеақ секем алған. Оны айтуға дәрмені жоқ:

	«Үйішім мені тастап, Алматыға кетіп қалды» – дей ме?.. Сол мезетте есіне Маусым екеуінің бір жылы осы ауылға келіп серуен құрғаны, салт атпен талай жерді аралағаны оралды. Ұмытпаса, өзінің цехқа ауысқан жылы? Бір күні екеуі түлкі қуып келе жатып адасып кетті. Ізден айрылып қалған өзі шаршапшалдығып барып, Жамантаудағы шопан ауылына түнеп шыққанды. Ал Маусым сол күні ауылға екі келіп, екі кетіп, түні бойы далада жортып, өзін іздепті. Таңертең ауылға келсе, бүкіл елді дүрліктіріп атқа қондырған. Өзін көргенде ұрсудың орнына қуанғанынан шап беріп еңіреп жібергенді.

	– Маусымды жалмаған құпияға кілт іздеймін, тәте. Жүріңіз, пешіңізге баралық...

	Үй пешінің жұмбақ гүрсілі Таңатқа бүгін өзгеше көрінген. Оны бағана, Кәмила жеңгесі айта бастағандаақ көңіліне түйгенді. Көмір – өзгеше қызулы отын. Кәмила жеңгесінен сұрашы соны: «Е, ол былай ғой» – деп түсіндіріп әуре болмайды, көмірдің ауа бар жерде, соның құрамындағы оттегімен қосылса ғана жанатынында жеңгесінің шаруасы қанша, жаппасын молырақ ашып, торкөздің астынан жел үрлетіп қойсаң, үй пешінің маздап тұратынын ол кісі жастайынан көріп өскен. Көмір шоғы жанып біткенше қалтқыны жаппа, өйтсең – құрығаның, иіс тиіп өлесің. Ал иіс газының көміртегінің шала тотығы екендігі, оның оттегі кем болған жағдайда ғана түзілетіндігі үй шаруасындағы әйелдердің кәперіне кірмейді. Алайда бұл кісінің жаққан пешінен иіс тиеді деп әстілі ойлама...

	Пеш әбден қызды, плитаның үсті өрттей алаулап, шәйнек, шөңке атаулының бәрі бу атып, тарстұрс қайнап жатыр.

	Таңат өзін кенет отжалын ортасында жүргендей сезініп, көңілі әлемжәлем толқып, ойы әр саққа құбылып, біржосын мазасыздана бастады. Құдды өз цехына қайтадан тап болған тәрізді. Тек мұнда абырсабыр қарбалас қарекет қана жоқ. Қолындағы шүйкені соза иіріп, бұрышта жеңгесі отыр.

	– Пешіңіз бұрын да гүрсілдеуші ме еді?

	– Кім білген соны? Кейде өстіп бұрқылдап қалады.

	– Қай кезде, от қойғанда ма, әлде қызған сәтте?

	– Жоға, көбіне сөнуге айналғанда. Бағана да сөйтті. Таңертеңгі шоғын көсеп, қақпағын жапқаным сол еді, бар күлін бірақ бұрқ еткізді, сайтаны бардай...

	«Қызық екен?.. Мәдекең де анада осылай деп едіау... Дәл солай, Маусымды естірткен таңда. – Таңат көзін жұмып, қиялға шомды. Сол бір жанжүйесі сөгілген қайғылы таңда мосқал бригадирдің аузынан естіген сөзді есіне түсіргісі келіп, қинала ойласын. Иә, иә... «ұзын көмейдегі қалтқыны жапқаным сол еді, әлдене солқ етті. Секіріп кеттім. Бір айға дейін өкшем ауырып жүрді. Мен құтылып, Маусым тұтылды», – дегенді Мәдибек. Апырай, шынында да. Біздің пеш те шихта беруді тоқтатып, бүйірдегі тауашаларды ашқан кезде гүрсілдей бастайды. Жүріп тұрғанда емес, тек тоқтағанда. Яғни пештің герметизациясын бұзып, тесікқуыстарын жаппай ашқанда... Мұнда да солай: көмір шоққа айналып, пеш қақпағын жапқанда; иә жартылай ашқанда. Ғажап ұқсастық! Ал егер мына пешті «Купелинаның» кішкене моделі деп ойласақ?.. Апырай, осы жайт ойымызға неліктен ертерек келмеген? Қайдан келеді: пештің гүрсілдегенін еледік пе, металл беріп тұрғанына мәз болдық, соны тіпті Генка айтқанша, еске алдық па? Жә, содан беріде қанша уақыт өтті? Құрылысы күрделі электротермия қондырғысын қазақтың кәдімгі жалпешімен салыстыру, сірә, пәлендей ұтымды іс болмасау. Қызық жағдаят! Кәмила тәтемнің жалпеші менің келгенімді күтіп тұрғандай, дәл бүгін гүрсілдемесе – мен де бұған ешқашанда ойланбас едім...»

	– Тәте, сіз енді пешке көмір салмаңыз. Ішіндегі бітсін.

	Жеңгесі үндеген жоқ. Жібін иіріп жайбарақат отыра берді. Таңат қолына кітап алған. Жаңа роман еді. Оқуға зауқы соқпады ма, бесалты беттен әрі ұзай алмады. Плита жаққа әлсінәлсін қарап қояды, баяу жанып жатқан көмірдің тосаң дыбысын тыңдайды да, бұрқсарқ қайнап, қайтақайта төгілген судың шыжылына да еміне көз тастайды. Шыдамсызданғаны албыраған жүзінен де сезілгендей...

	«Көмірдің қызыл шоққа айналғаны мүлдем жанып біткені емес. Демек, онда көміртегінің қандайда бір бөлегі сақталып қалады, – деп ойға шомды бір уақ. – Көмейдегі жаппа жартылай жабылған, астыңғыүстіңгі қақпақ та жабық тұр делік. Мұндай жағдайда ауа пешке жетімсіз кіреді. Ауа жетімсіз келген соң жанбай қалған көміртегі реакцияға баяу түседі, яғни шала жанады. Пеште сөйтіп кәдімгі СО – көмірдің шала тотығы түзіледі. Қарапайымдап айтқанда, иіс газы! Жақсы, солайақ болсын. Иіс газы қашаннан бері жарылыс туғызушы еді? Мүмкін емес, ешқашанда! Ол тек қана иіс тигізеді. Яки гүрсілдемейақ тымтырыс тарап, тұншықтырумен құртады. Ендеше сенің айтып отырғаның, жолдас Таубаев, инженер болсаң да, әншейін уәж. Ау, сонда, бұл неге гүрсілдейді? Қақпақты әнеугүні шалқасынан түсірді. Көзің көрді оны. Жарылыс дүмпуі болмаса ненің күші? Иә, нағыз жарылыс емес, бірақ, соның ағайыны – кішкентай дүмпу. Ол да кенет көтерілген қысымның, тегеурінді күштен туады. Шындығына келсек, жарылыс атаулының бәрі, тіпті бомба, гранаттардың, динамит жарылғыштың күші де – осы, қас қағым сәтте көтерілген күшті қысымның бұлқынысы...»

	– Қайратжан бізге хат жазыпты, – деді жеңгесі жайымен ғана, иірген ұршықтан басын көтерген жоқ, – Үйді және сіздерді сағынып жүрмін депті. Бұрын алысқа шықпаған бала өскен ұясын аңсайдыау деймін...

	«Мәссаған, ал керек болса? Үйдегі жайымды жан біткеннен жасырып жүрсем, бұлар бәрін де біліп отыр. Неткен ізеттілік. Өзі айтсын деп қазбалап сұраған да жоқ. – деп қысыла ойлағанымен, Таңаттың көңілі әлгі құбылысқа қайта ауды. – Сонымен мына пешке не болды, оны дүмпуге салатын қандай құдіреттің күші? Шала жанған көмір иіс газын түзеді, содан соң?.. Жаңылмасам, көміртегінің қос тотығы деп аталатын қосымша зат та түзілуі мүмкін. Тегінде, бұл – кез келген жану процесінде болатын құбылыс...»

	– Шырақтарымау, бұл жүрістерің бізге ұнамайды. Оқуларың кемшін болса, неге оны бірге барып оқымайсыңдар? Бұл жақта сен жүдеп, ол жақта баланы жүдетіп... Қайратжанды бекерақ жібергенсің, өзіңе серік болатын, – деді әлден соң жеңгесі.

	Таңат төмен қарады. Жеңгесі осы әңгімені бастағандаақ қызараңдай бастаған. Қазіргі жайкүйін келген кезде айтпағанына ұялаған, енді үндемей құтылмасын білді де:

	– Қанша жүрер дейсіз, қайтып келеді ғой, – деді жайбарақат сөйлеуге тырысып. Осы айтып отырғанына бірақ өзі де сенбейтін сияқты, жеңгесінің бетіне тесіле қарағанынан шыдай алмай, көзін тайдырып әкетті.

	– Уақытша болса, құдай жөні. Жас емессіңдер, қырыққа келіп қалдыңдар. Өздеріңе жарасса – біздің шаруамыз қанша? Тек қана Қайратжанды ренжітіп алмаңдар. Екеу де емес, соңыңнан ерген жалғызың. Ол өзі біржосын ерекше бала!..

	– Серіктің оқулықтары қайда, үйде қалғаны бар ма? – деді Таңат, бұл жайында еміне сөйлесуге құлқы жоғын аңғартып. Онысын жеңгесі де ұқты. Төргі үйге барып, ескі боқшаны алып шықты, іші толған кітап екен.

	Іздегенін ол тоғызыншы басқыштың химия оқулығының көміртегі тарауынан тапты. Жану процесі де тәптіштеп толық жазылған, қапысыз тамаша суреттелген. Бәрі де әлгінде өзі ойлағандай: жану кезінде пеш ішінде әуелі көміртегінің қос тотығы, одан соң шала тотығы, соңынан екеуі қосылып көмір қышқылын түзеді депті. Жә, одан әрі? Бәрекелді, не дейді мынау: «Көміртегінің шала тотығы суық ауаның белгілі бір бөлігімен қосылғанда жарылыс газын түзуі де мүмкін, оны халық ертеден «Гремучая смесь», яғни «Бүлік қоспа» деп атаған...»

	Таңат бойын тежей алмай, қалшылдасып кенет – тебіренгені сонша: «Апырау, сонда бұл? Көміртегінің шала тотығы? Иә, сол, пеш қалтқысын жартылай жауып, немесе мүлдем тұмшалап тастағанда пайда болады да, қақпаның торкөзінен кірген суық ауамен, дәл солай, мына оқулақта айтылғандай – ауаның белгілі бір мөлшерімен қосылып, «бүлік қоспаға» айналады. Ғажап, ғажап! Демек, біздегі жарылыс та содан туған, – деп ойлады да, инженер кенет іле айнып, басын шайқады. – Жожоқ! Бұл мүмкін емес, пеш жөндеуге тоқтатылғанда, газ сорғыш жиырмаотыз минут тоқтаусыз жұмыс істейді, ванна үстіндегі газды түптүгел сорып алады. Сонсоң тауаша көздер ашылады. Сонсоң сырықпен пеш төбесін, іргелерді ұңғылау басталады. Тазалау жарты, кейде бір сағат жүреді. Тоқта, тоқта! Сен асығыс ойлап отырсың. – Таңат өзін қасақана тежеп, қапелімде ойына келген күдікті саралап, бүкіл технология жүйесін көз алдына әкеліп, қатқабат тізіп шықты. Содан бір мезетте санын соғып, өзінөзі жұлып жегендей боп әлденеге қыстығып, бір уақ не істерін білмей, қатты дағдарған күйге түсіп, тымтырыс отырып қалды. Ақыры, өзін қамаған ауыр ой сүреңінен құтыла алмаса керек, ту қиянда қалған купеляция бөлімшесіндегі пеш хикметіне көңілі тағы оралды. – «Купелинаның» комиссия мүшелерін де таң қалдырған адамша «күрсінулері» де пеш тоқтаған кезде болған. Тек қана тоқтап тұрғанда! Өзі де соны талай көрген, бес сағат бойы жөндеуге қойылғанда да, ванна үстіндегі көміртегі қалдықтары сөнбей, қызыл шоқ боп қызарып жатады. Демек, оның тауаша көзден құйылған суық ауамен қосылып, иіс газын түзуі кәдік. Шоқтың көпке дейін сөнбейтіні де содан. Бұған «жә» деп келіселік те, инженер жолдас, әрі қарай ойлайық. Тауаша көзден құйылып тұрған ауа ағысы «бүлік қоспасын» неліктен түземеске!?..

	Мәссаған, безгелдек! Міне, саған жарылыс сыры! Ал керек болса, «күрсіну» құпиясы опоңай шешілді. Бәрін де бүлдіріп жатқан ваннада жанбай қалған, процеске қатыспаған көміртегі, тұптура соның әрекеті. Күміс бөлетін реакцияны жүргізуші де, құртушы да – сол! Сұмдықай, жұмбақ жарылыстың шешуі осынша қарапайым деп кім ойлаған? Осынша оңай да қарапайым құбылысты көрмегенбіз. Бізді де инженер дейді?! Зерттеуші атандық, ә? Ал, бұғынып жатқан пәлекетті сезбегенбіз. Соншама күрделі процестің тетігін таптық, металлургияға керемет жаңалық енгізіп, қиын технологияның құпиясын аштық, ал тоғызыншы сыныптың химия оқулығында жазулы тұрған кәдімгі «бүлік қоспа» жайлы ұмытып кеткенбіз. Неткен аңқау едік? Әлде бейғамдық? Жә, құрысын бәрі де. Таптым ақыры құпияның кілтін! Ешкім емес, өзім! Ешкімнің бұған таласы жоқ: құжақ Құсбековтің де, жаңғалақ Лаврушиннің де, бюрократ Дәулетовтің де... Бірдебірінің бұған алыпқосары жоқ. «Бүлік қоспа» түзілмейтін бейтарап орта жасау керек ванна үстінде. Иә, иіс газының бүлдіргіш әсерін тежейтін. Процесс сонда ешқандай қауіпсіз жүреді. Сен де, Таубаев, бұдан соң тыныш ұйықтайсың! Демек, туған ауылына келгенің де ақыры пайдаға шықты».

	Таңат жүгіріп барып, жеңгесін қапсыра құшақтай алды.

	«Таптым, таптым!» деп айқайлап та жіберген. Кәмила байғұс алғашқыда сасып қалғанды, бірақ, қайнысының алабұртқан, қатты толқыған қуанышты жүзін көріп, көңілі тез тыншыды.

	– Көшуге келістің ғой? Сөйткенің жөн, Тентегім, – деді ілешала, – жалғыз тұру ер адамға оңай емес. Қамқатай да жақсы келін. Еркелесе несі сөкет, өзіңнің жарың. Өзіміз оны жақсы көреміз, үйреніп қалдық. Сөйтіңдер, қарағым. Бұларыңа ағаң да ренжіп, ұйықтай алмай жүр...

	Жеңгесін жөндеп тыңдаған да жоқ. Бүгінгі олжасы тым ерекше, тым өзгеше еді: «Купелина» жарылысқа ұшырағаннан беріде осы жұмбақ жайт санасын шырмап, ойеркін бір сәт босатпаған, соның себебін ойламай, сірә, бір түн тыныш ұйықтады ма? Соның құпиясын ашып, ойда жоқта олжаға кенеліп қалған соң, есі шығып, не айтарын білмей, жеңгесін әрліберлі дөңгелетіп, шексіз қуаныш білдіргенді тек.

	– Ал тәте, пешіңізді сілкілеп көрейік, – сөйлей жүріп плитаның аузына келді. Көмір жанып біткен. Шоқ деген аткөпір, моншақтай жылтылдап қызғылтым нұрмен алаулап жатыр.

	– Құдайау, өзіңе иіс тиеді. Бұл пәлемен неменеге ойнап кеттің? Далаңа жүре бермей, – деп Кәмила жеңгесі тағы да бәйек болды.

	Жымиған инженер пештің көмей жаппасын сәлпәл ырғады. Біржола жапқан жоқ, бірақ қалдырған саңылауы шамалы ғана. Таңат оны пештің гүрілдеген дыбысының демде басыла қалғанынан аңдаған. Енді сәлпәл тосу керек. Плитаның үстіңгі қақпақтары толық жабық, ауа олардан жарытып кірмейді. Ауыз есікшенің екеуін де нығарлап жауып қойды. Демек, пештің «аузымұрны» түгел тұмшаланды. Өндірістік жағдайда, бәлкім, басқаша жасар еді, оған мүмкіндік жоқ, сондықтан барға қанағат етпек. Өз есебінше, дәл кәзір ауа жетімсіздігінен пеш ішінде иіс газы түзіліп жатыр. Сәлден соң пештің астыңғы қақпағын ашады да суық ауа кіргізеді, әлгіндегі болжамы егер дұрыс болса – пеш сыр беруге тиіс...

	Таңат соған кәміл сенімді. Жеңгесіне кенет барлай қарады: жаратылысында ерекше қорқақ кісі еді, тышқан көрсе де қолындағы шелегін тастай салып, қаша жөнелетін; сөйтіп жүріп сауған сүтінен талай мәрте айрылып қалған; қазір де өңтүс жоқ, бозарған қалпы босағада сілейіп тұр...

	– Ал, тәтесі, есікті ашып қойыңыз, – деді ол қобалжыған үнмен, – қазір қызыққа кенелеміз. Пешіңіздің қарадан қарап тұрып күл шашатын жұмбағын анықтаймыз...

	Жеңгесі сыртқы есікті шалқасынан ашып тастады, бірдеме сезгендейақ қос танауын тартып, тілін тәубаға келтірді.

	– Бұл сойқанда иіс болмайды, үндемей құртатын сұмпайы!

	Айналайынай, осыған несіне әуре болдың?

	Қаншама ерленгенімен жөппелдемеге келгенде, Таңаттың өзі де сақтық ойлағанды жөн көрді. Пештің ауа тартатын төменгі жаппасын ашарда аса жақындамай, шымшуырдың ұшымен ғана шымшылап, шегіншектей берген... Арада үштөрт минут өтті. Ештеңе болған жоқ. Тағы біршама уақыт тосты. Пеш сыр берер емес күтекүте шыдамы түгесілген инженер жігіт көмей қалтқының болмашы саңылауын да біржола жауып тастады. Пештен «хабар» жоқ. Содан соңақ осы сынақтың сәттілігіне шәк келтірген қиялға ауды. Сірә, бағанағы тұжырымдауының бәрі де әншейін болса керек, ешқандайда иіс газы, иә «бүлік қоспа» түзілмейді. Солардың түзілуі үшін, бәлкім, ерекше жағдай керек? Мәселен, ауа райы, желдің бағыты, мұржаның тартуы. Олай болса, бүгінгі топшылауыңды өндірістік жағдайда, қолдан жасалған кішкене модельде сынау қажет. Ал қазіргісі бос далбаса. Демек?..

	Сол ойға тоқтаған Таңат плитаның жаппаларын ашпақ болып, пеш аузына жақындай берген. Астыңғы қақпаққа қолының ілінгені сол еді, қақ маңдайынан бұрқ еткен дүмпуден кейін серпіліп, шалқасынан түсті. Беті де, қолы да тызтыз ете қалды.

	«Аллам сақта!» – деп баж еткен жеңгесінің де жан даусын сол сәтте естіді, үстібасын қағып, жалмажан атып тұрған. Пештің үстіңгі қақпағы да ашылып қалыпты, әлгінде тарс еткен, сірә, соның дыбысы сияқты, әлде дүмпудің екпіні ме? Плитаның астынан бір уыс шоқ еденге шашылып түскен. Өзінің бетіне, қолына тиген де солар...

	Таңат жүгіріп барып көмейдегі қалтқыны суырып еді, пештің ежелгі гуілі естілді.

	– Айттым ғой пеші құрысын деп... Қараң қалғыр үйді өртей жаздады. Бар енді, далаға шық! – Жеңгесі бұлқанталқан болып сөйлеп жүріп, еденге шашылған шоқтарды сыпыра бастады. – Пәлі, түріңді қара! Үстібасыңды күйелеп алыпсың.

	Қайнысы кеңкілдей күлді.

	– Жоқ, жеңеше, бұл пешке мен мың рақмет айтуым керек. Рас, айтам! Бұл маған керемет жақсылық көрсетті. Сол үшін сізге бір керемет тон әпермесем, Таңат болмай кетейін! Бұл шіркіннің күл шашқан сырын білдім, ақыры. Бұл ғана емес, цехтағы пешімнің де...

	Кәмила қайнысына состия қарады. Тіпті әлденеден шошынғандай. «Апырай, біздің осы жігітке бірдеме болмаса игі еді? Келгеннен бері түрінен шошып едім?» деп те күстәланғанды.

	– Қойшы, Тентегім, бүгін тіпті ұйықтаған жоқсың. Не керек сонша еліріп?

	– Ұйқыңыз не? –Таңат жуынуға шығып бара жатып. – Мен енді Өскенге қайтамын, тіпті бүгін. Тек Манат ағай кешіктірмесе...





Сегізінші тарау





І




	Арада жетісегіз күн өтті.

	Кездейсоқ танысқан режиссердің театрға шақырғанын Қамқа ұмытып та кеткенді. Тіпті ұмытпаса да жаңа қойылымға барарбармасы екіталай еді. Өзіне көзі түскен әрбір еркектің лебізін қабыл ала берсе – оның арты неге ұрындырарын ол өте жақсы білетінді...

	Бірақ тағдыр оларға қайта кездесуді жазған екен...

	Лизаның қоярдақоймай қолқалауымен ол «Жетісу» мейманханасына барған. Өскендік құрбысы ана жолы да өзіне телефон шалып, семинардың сол күні тым кеш біткенін, дер кезінде содан шыға алмай ұятқа қалғанына кешірім сұрап, барынша қарғанған, сендірмек боп өлердегі сөзін айтып антсу ішкен. Қамқа оған сенген жоқты. Көңілшек ескі достарының бірін кездестіріп, өзінің шақыруын тәрк етті деп ойлаған. Сонсоң да ертеңінде Елизавета Аркадьевна қонақүйге, әңгімелесуге тілек білдіргенге қырсығып, бармай қойған. Алайда Миронова бүгін тағы да телефон соғып, ертең Өскенге қайтатынын, ал екеуінің сөзсіз кездесуі қажеттігін айта бастағанда, ойланып қалғанды. Мейманханаға барғысы келмей, әсіресе салт басты әйелмен кездесуден қашқақтап тұр еді, Лиза кенет: «Келмесең, Қамқа, өкінесің, – дегенді жұмбақтай сөйлеп, – Кеше менің қайда болғанымды білесің бе? Лариса Бөгенбаевнаның үйінде. Иә, иә. Садық Байтемірович Мәскеуге іссапарға кеткен екен, екеуміз бір кеш армансыз әңгіме шерттік. Сені де сөйледік. Ал, келесің бе маған?»

	Лараны көрмегеніне біраз жыл болғанды. Бәкежановтар зауытта істегенде, Лариса екеуі үнемі сырласып жүруші еді, демалыс күндерді бірге өткізіп, серуенсаяхаттарға да әредік бірге шығатын. Олар Алматыға көшкелі аралары бірақ сусып кетті. Кінә өзінен: күйеулерінің қызметі алшақтаған сайын, өзара қарымқатынас ресмилікке айналып, екі құрбы бірінбірі іздеуді қойған...

	Бәкежанованың есімін естігенде Қамқаның көңілі ала құйын болсын: Жарылқасын, Мәукендер емес, тек қана Лариса арқылы, соның достық көмегі мен адал ниетіне сеніп, өзіне жұмыс іздеу керек деп қиялдағанды ол; күйеуіне ештеңе айтпайақ қойсын, өзі істейтін Химия институтына кіші ғылыми қызметкер етіп орналастыруы сөзсіз; ол сонда лаборатория меңгерушісі; тіпті кім болсын, Лариса Бәкежанованың шындап айтқан тілегін басшылары жерге тастай ма?..

	– Жарайды, келістім, Лизочка, бірақ сен көңілді болады деп бөтен кісі жинағанды доғар! – деп ескертті Қамқа құрбысына. – Өз номеріңде оңаша боламыз...

	Екеуі талай жылдан бері көріспеген достардайақ ыстық қауышты. Лизаның бауырмалдығы көңілшектігімен бірдей. Бірден ішібауырыңа кіріп, бейтаныс адамның өзін іпілезде досжар ғып алады. Әттең тағдыры оңалмай жүр. Сірә, ұшқары мінезінен опық жеумен өтетін шығар. Қамқаға оның өзін еркін ұстайтын наз қылығы ұнайтын. Алайда үнемі саяқ жүріп, соңынан әр түрлі сөз еретін жеңілтектігін ешқашанда жаратқан емес. Оны Лизаның өзі де біледі. Сонсоң ба, бір қалада тұрып, ресми жиын, иә тойларда болмаса, екеуі дастарқан басында бірге отырып, мәслихат құруға аса құштар еместі.

	Ал бүгінгі кездесулері біржосын өзгеше болды. Шынайы достықты сынауға уақыт және бірбіріңнен шалғай тұру керек деген сөз, тегінде, осындай өмір тәжірибесінен айтылған шығарау. Қонағын көргенненақ әңгіме тиегін ағытты. Ширек сағаттан соң Қамқа өзі кеткеннен бері Өскен зауытында болған үлкендікішілі оқиғалардың бәрін де біліп алды: Лизаның айтуынша, Жан Дәулетұлы мен Таңаттың арасы бітіспес араздыққа айналған; қысқасы, екеуінің біреуі ғана зауытта қалады...

	– Жә, қайтеміз бұл әңгімені, Лизочка. Ерсінген мықтылар ғой екеуі де, қай жеңгені қалады. Ал қорғасын құятын сендер! Сен одан да маған Ларамен әңгімеңді естірт, – деді Қамқа құрбысының қолынан ұстап. Лиза жаратпай тыжырынып қалды, қолын да іле тартып алған. – Сен оны қайдан көріп жүрсің? Өзің іздедің бе?

	– Қайдан көруші едім, бізге ол күн сайын екі сағат дәріс оқып жүрсе? Кеше кеште соңғы лекциядан соң: «Миронова, тоқта, шаруа бар», – деді де жұрттан бөліп алып, қолтықтай жөнелсін. Лариса Бөгенбаевнаның мінезін білесің ғой, бір көргенге дөрекілеу, кісіні көбіне фамилиясымен атайды. Бірақ ішінде жылу көп, кісіні адалдығымен, адамгершілігімен алады. Сол бетінде үйінен бірақ шықтық...

	«Сөзінің бір қатесі жоқ. Лара – үлкен достықтың, қалтқысыз ашық көңілдің адамы. Маған көмектесем десе оның қолынан келіп тұр. Ал оның қасында Жарылқасын, Мәукендер кім? Құдайау, осы ой маған баяғыдан бері неге келмеген? Менен басқалар осы жақтан тумаған жиен, болмаған нағашылар тауып, үлкен мәнсаптарға жайғасып жатыр. Ал мен? Құрбыма жарамсақтануды намыс көріп, қарадай безінді».

	– Мені не дейді? Сен, әрине, шындықты жайып салдың...

	– Менен көрме, титтей де кінәм жоқ, Қамқатай, әуелі өзі сұрады. Халдері қалай деді. Сонсоң айтуға тура келді...

	– Бәрінде ме?

	– Жоқ, сенің осында тұратыныңды.

	– Жетістірген екенсің. Нағыз достық! – деп Қамқа қолын жайып реніш білдірді.

	– Сеніңше не деуім керекті, өзің айтшы! Лариса Бөгенбаевнаға өтірік айта алмайсың. О, жоқ, бекерге қылтима. Осы жүрісіңді маған не деп түсіндіресің?

	Қамқа үндеген жоқ. Қонақүйге келе жатқанда шарқ ұрып қиялдаған, әлдекімнен жақсылық күтіп өрекпіген көңілі енді су сепкендей басылып, тағы да тұнжыраған ойға түсті. Лариса Бәкежановадан күткен үміті де ақталмайтын болды. Күйеуін тастап, Алматыға қашып келген кінәлі әйелдің сөзін құрбысы, сірә, тыңдар ма? Жарылқасын да анада соны анық байқатты емес пе? Лиза бүлдіріп қоймаса, өзі іздеп барып, жағдайын Лариса Бөгенбаевнаға жайлап түсіндірмес пе еді. Таңаттың рұқсатымен, келісімі бойынша ауысу деп ұқтырар еді ғой. Енді ше?..

	– Қамқатай, көңіліңе кек алма, қатты айтсам. Сен бұл жолы тым шалыс бастың. Таңат Смағұлович – мен білетін азаматтардың төресі! Сен оны бекерге қинадың. Неменеге бұлтиясың, солай екені өтірік пе? Екеуің үй болғанда мен үш күн, үш түн жылағам. Бекерге таңданба, Қамқа Кемеловна. Бұл – айдай шындық. Сен де, Таңат та осы күнге дейін сезбеген, білмеген ащы шындық!.. Таңатты жақсы көрген ұрғашы, құрбым, бұл дүниеде бір сен ғана емес! Қазір де толып жатыр ондай бақытсыз сорлылар. Нанбасаң, директордың алдындағы ҚарлығашКатяның Таңат Смағұлович кабинетіне келген сайын оны қалай қарсы алатынын, көзімен ішіпжеп ұзатқанына бір мезгіл зер салып қарашы! Ту, мен де қызықпын. Аңғалмын әлі. Саған естіртпейтін нәрселерді айтып қойдым. Ал, Таңатың сенің – ғапу ет, нағыз соқыр! Өзіне өлердей ғашықтардың бірдебіріне көз тоқтатып қарамайды, сондай бақытсыздардың біреуі мен... Бір сені құшқанға мәз болды да, әй, қайтейін, Қамқатай, сондай да еркектің қадірқұрметін бағалай білмедің.

	– Лиза, бәлкім, жетер бір жолға, – деп қалды Қамқа.

	– Міне, сені де ренжіттім. Кешір жаным, ренжітейін деген ой менде атымен болған жоқ. Бірақ ескертуді парыз санадым. Әйел адамның өмір бақи жалғыз тұруының қандай қиямет екенін сен түсінбейсің. Ал, қойдым, тіпті бұл туралы сұрасаң да жақ ашпайын. Бірақ сен Таңаттың жағдайын мықтап ойлануың керек, оған деген құштарлығың біржола сөнбесе... Құдай тағала әйел затын содан сақтасын, құрбым!..

	Бұл жерде енді бір минут та отыра алмайтынын түсінген Қамқа рақмет айтып, орнынан тұрған. Лиза ере шықпақ болып еді, Қамқа бірден бас тартты. Тіпті кідиіп тұрып, өзімақ шығар есікті табамын деп айтып салған. Әлгіндегі сөзіне кектеніп қалғанын Лиза да түсінді, сол себепті қайыра қиылған жоқ. Ұзын коридордың кезекші отыратын ортасына дейін шығарып салды да тымырайып қала берді.

	* * *

	Құрбысын ертпей сыртқа жалғыз шыққанына Қамқа астыңғы қабатқа түскендеақ опық жеді: тараң дәлізді тура кесіп өтіп, есікке бұрылғаны сол еді, әнеугүні режиссермен бетпебет ұшырасып қалғаны. Қамқа қатты қымсынып, біреудің бөлмесінен, ұрлық кездесуден қайтып келе жатқандайақ өзөзінен қуыстанып, қай жаққа бұрылып кетерін білмей, алдыартына алақтап қарап, кілт бөгелгенді.

	– Сәлеметсіз бе, Қамқа Кемеловна. Бәрекелді, кездескеніміз жақсы болды! Мен тіпті күтпеген едім...

	Болат ізетпен иіліп қолын ұсынған, Қамқа да қолын берді. Жігіт қолтығынан алып, есік алдына қарай жүрді, қарсылық еткен жоқ. Әлгіндегі қысылудың әсері ме – бұрынсоңды өзінде болмаған қылық танытып, тіпті басеркінен айырылған кісідей жуасып, жаңа танысының жетегіне ере бергеніді. Комитерн алаңына жеткен соң тролейбус аялдамасында тұрып қалуға тиіс еді, Болат оны бірақ театр алдындағы кең алаңға ілестіріп әкетті...

	– Бүгін, сірә, жолым болады екен, ғапу етіңіз, премьераның жайын айтам. Аздап толқыған күйдемін, аздап деймін, мейлінше қобалжып, жанымды қоярға жер таппай тұр едім. Сіздің кездескеніңізді сәттілікке жорыдым. Өзіңіз білесіз, әйел затын күтуден аса жолды болып жүрген жігіт емеспін...

	– Иә, айтпақшы, ана жолы күткен кісіңізді таптыңыз ба?

	– Таптым, тек бұдан былай кездесе алмайтын болып, біржола айырылыстық...

	– Оларыңыз келіспеген екен.

	– Сізге күлкі сияқтанғанмен, мен үшін бұл – орны толмас мұң! Талайдан күткен ынтық кездесудің соңы қимас кісімді біржола жоғалтумен тынды...

	Болат сәлпәл күрсініп, болған оқиғаға шынайы қамыққанын аңғартты. Қамқаға осы жігіттің сырын бүкпейтін ашық мінезі ұнаған. Кейбір еркектердей жорта жағынуы жоқ, ойындағыны айтып салып қарап тұрады. Сонда бірақ сыпайы қалыптан аспайды.

	Екеуі әңгімелесе келіп театрдың алдындағы фонтанның іргесіне жайғасты.

	Сәлден соң кетіп қалармын деп аялдаған Қамқа, өзіне де түсініксіз жұмбақ күй кешіп, үнтүнсіз тыңдаған. Онысы жан сырын мысқалдап шығарған мұртты жігіттің әңгімесіне құмарту ма, әлде оған деген жанашырлық сезімнің әсері? Бәлкім сол Лизамен кездесуден құрыстанып шыққан өз көңілін тыныштандыру қамы шығар? Әлде жан жарасын емдеу?.. Соған басын ауыртып ойланған да жоқ, жапырақгүлдері әлдеқашан түсіп, қазірде жаппай сарғыш реңге ауысқан жүдеу алаңға мұңая қарап, өмір арпалысынан шаршағандай сұлық күйде, өзінше ой толғап, жымжырт отыра бергенді.

	– Бізге енді жасаң кезіміздей өліпөшіп ынтық болып, иә ғашықтық отына күйіпжанып, сүйіспеншілік қызығына берілу, сірә, бұйырмас, қажет те емес. Ақылға, сабырға жеңдірерміз құштарлық сезімді. Меніңше, бұл дұрыс және қажет тежеу... Біздікі де, құрбым, нақ сондай байланыс еді. Көп жылдардан бері жіңішкерсе де үзілмей, алыста жүрсек те бірбірімізді іштей сыйлаумен, әрбір кездесуді аңсаумен, асыл сезімімізді өзара аялап жүретінбіз. Енді соған да уақыттың темір тұсауы түсіп, біржола айырған сықылды, қайран жастық!...

	– Себеп? – Неге солай дегенін Қамқа қапелімде аңғармай айтып қалды. Біреудің ішіне зорлықпен үңілгендей, жан сырын қолша ақтарғандай дөрекі де қазымыр сұрақ екенін тек кеш ұқты. – Ғапу етіңіз, Болат, ойланбай сұрап қалдым. Жауап беруге міндетті емессіз... – дегенді ілешала.

	– Неге, бастаған соң өзім де айтқалы отырмын, – деді Болат әйелдің қызараң тартқан торғын жүзіне бағдарлай қарап. Күткен кісім концерттің билетіне қосып, хат жазып, қонақүйге тастап кетіпті. Онысы бірауыз сөз: «Бұрынғымыз жастықтың желігі екен, енді сол сыйластыққа ауыссын. Балаларымыз ержетті, ендігі кезек – солардыкі. Мен өзім бірде болмаса бірде солардың көзіне түсіп, ұсталып қалудан қатты қорқамын...»

	Қамқа біразға дейін үндеген жоқ. Иә қостарын, иә қостамайтынын білдіріп...

	– Ә, солай ма? Құрбыңыз ақылды жан екен...

	– Не шара істейсің мұндай дәлелге? Сірә, өмір заңы. Бұрын да кездескен сайын таныс біреу көріп қоймас па екен деп алаңдап, қуыстана беруші едік. Оның бәрі, сайып келгенде, әншейін екен – жетілген ұрпағың алдындағы парызың, ұятың, кінәң, тағы не дейін... иә үлкендік жолың көлденең тұрған соң. Тоқтадық соған, еріксіз бойсұндық...

	Болат та бұдан әрі айтарын түгел адақтап, арылып болған кісідей тымтырыс тына қалған. Сергу тілеп, ішіндегі мұңшерден арылу үшін әдейі айтқандай. Соған тіпті риза болып жеңілейіп те қалған тәрізді.

	– Осыны маған неге айттыңыз, не үшін? Сырыңызды ашқандай таныс та емеспіз, – деді Қамқа.

	– Бұл сөзіңізге жауабым жоқ, – Болат қымсына жымиды. Күлгенде бетіндегі қорасан дағы жазылыңқырап, тұнжыр көзі шырайланып, қара сұр жүзі де арайланып сәл ағараң тартады екен.

	– Сөйтсе де балашаға емеспіз. Бір көрген кісіге, бейтаныс әйел затына ақтару...

	– Жожоқ, атамаңыз. Қамқа Кемеловна, сіз мені тым арзанға бағалап отырсыз. Бұл сырымды енді ешкімге, тіпті өзіме де қайталап айтпаспын, сірә. Ал сізге, сізге? Білмеймін. Құдай біледі, неліктен шешілгенімді. Білмеймін, – деді де кенет Қамқаның білегінен ұстай алды. Кешке қарай суық ызбар білінген шақты. Жеңілдеу киінген Қамқа мұздаңқырап отырған. Сонсоң ба, қолын тартып алмады. Тек елемегенсіген шырай аңғартты. – Бәлкім, соған сіздің өзіңізден де бір себеп болған шығар...

	– Менен?

	– Мен өзіммен тілдескен адамның, әсіресе әйел затының не ойлап отырғанын ерекше сезгіш кісімін, иә, иә, таңданбаңыз. Мәселен, әнеугүні де, бүгін де сіз менімен емес, үшінші бір кісімен іштей тілдесіп отырсыз. Өйткені ішіңізде, жүрек түкіпірінде тулап жатқан бір кінарат бар. Шер дейін бе, өкініш дейін бе, әлде қайнаған ызакек пе?..

	– Бекер, далаға лағып кеттіңіз. Оныңыз өтірік! – деп Қамқа кенет әлденеден шошыған кісіше жиырыла қалды. Қолын да тартып алып, мұртты жігіттен біршама қашығырақ жылжып отырды.

	– Міне, осы қылығыңызбенақ шыныңызды айтып қойдыңыз, Қамқа. Шошымаңыз, мен сәуегей емеспін. Режиссермін, мамандығым сондай минут сайын құбылған адам жүзін бақылап, сол құбылысты ертелікеш сахнада бейнелеу... Алғашқы күніақ мен сіздің кісіні еріксіз қаратқандай келбетті нұржүзіңізден бір кірбің аңғардым. Күткен кісіңіздің келмеген реніші болар деп ойлағам. Ал бүгін?..

	– Бөке, қойыңызшы, өтінемін...

	– Тегінде, сырыңызды сыртқа шашпай, өзіңіз ғана қамығып, іштен тынатын адам екенсіз. Бұл – өте қиын мінез. Зардабы ауыр болады.

	Қамқа қабағын керіп, әлденеден тіксініп орнынан қозғалақтай бастады. Болат та сол сәтте сағатына қараған.

	– Бәрекелді! Әңгімелесіп отырып бұзауды емізіп ала жаздаппыз ғой. Жүріңіз, театрға ертерек баруым керекті.

	– Рақмет, мен бармасам қайтеді?..

	– О, не дегеніңіз. Бүгін – премьера! Сізден өзге астанада жанкүйерім де жоқ. Мақтанып айтайын, өкінбейсіз. Бәлкім, ішіңіздегі кірбеңді тарқатуға себеп табармыз. Ойын ерлізайыптылардың ара қатысы жайлы... Қойдым, қойдым, бұл тақырыпта енді бір сөз айтсам, жолым болмасын! – деп күлді Болат қасындағы әйелдің тағы да кіржие керілген тік қабағына көз аударып.

	– Рас, ойынның басталуына әрі ертерек. Ничего, театр мұражайын көріңіз, ол да өзіндік тарихы бар қызық әлем!...

	Қамқа толқи бастады. Шешесіне ескертпей кетті. Театрға барғандай үстіндегі киімі де келісіп тұрған жоқ. Қонаққа киетін бір сыдырғы тәуірімен ғана шыққан.

	– Киіміңіз келісіп тұр. Ештеңе де ойламаңыз. Осы қалпыңыздаақ Алматының он кербезіне жол бермейсіз. Шын айтамын, келісті, әмбе өте жұпыны. Бәрінен де ғажабы – табиғи жарасымдылық! – деді Болат Қамқаны қолтығынан алып. – Жүріңіз, құрбым! Маған театр мамандарының кәсіби сынынан да гөрі сіздің бағаңыз қымбат. Қарапайым көрерменнің қалтқысыз әділ сынын естуге біздің ерекше зәру екенімізді білсеңіз!..

	Қамқа басын шайқады. Шынында да осы кісі сәуегей болмаса игі еді деп сезіктенген. Не ойласа – соны табады. Қызық қабілет! Өнері де тамаша. Жасаң кезіндей емес, кейінгі жылдарда ол театршыл әуейінен суи бастаған. Өскендегі театр – арзанқолды, жөнең ғана труппа. Бір қойылымды Алматыдағыдай екіүш қайтара көре алмайсың. Шалғайдағы Өскенге орталық театрлар көп бармайды, ал гастрольмен келетіндер – жөнең ұжымдар. Содан ба, соңғы кезде ол премьера босатпайтын, жақсы көретін актердің ойынын он қайтара қызықтайтын әдеттен біржола ада болған. Ал қазір, бір кездегі құмар ісі қайта тұтанғандай болып, көңілін алабұртып тұр. Әмбе мынадай аса ізетті азаматтың көңілін қалдырып, менсінбегендей сырт айналып кетуді де ыңғайсыз көргенді. «Бір жолға барайын, ойыны, сірә, келісті дүние шығар. Сонсоң дереу кетіп қалармын...» – деп шешті ақырында.

	Театр ғимаратының алдына жете бергенде ту сыртынан «Мам!» деген оқыс дауыс естігендей болды. Болаттың қолтығынан қолын дереу босатып, жалт қараған. Тұла бойы да дірілдеп, біртүрлі мұздап қоя берген. Ешкімді көрген жоқ бірақ. Сірә, көңіліндегі елес, әлде әншейінгі үрей әсері болса керек. Соған да ұялып қалды.

	– Қамқа Кемеловна, ештеңе ойламаңыз. Менде ешқандай бұрыс ой жоқ, – деді Болат ақырын ғана. Сонсоң театрдың өздері кіретін қызмет есігін айқара ашты. Біржосын қиылған көзқараспен өтініп тұр.

	Қамқа табалдырықтан жасқана аттады. Аттай бере артына тағы бір мәрте қайырылды. Кең алаңнан қыбыр еткен бір жан көре алмады бірақ.





ІІ




	«Маған енді бәрі де түсінікті. Мамамның Алматыға неге келгені де, папамның Өскенде жалғыз қалған себебі де... Сірә, бөлек тұруға келіскен. Бірге тұра алмайтын болған. Араларында бірдеме болған. Мен білмейтұғын, білуге тиіс емес...

	Ал мен бүгін бәрін де біліп алдым. Олар соны менен қанша жасырса да, шыным сол, өз еркімнен тыс. Сайтандай секіріп, сол сағатта театрдың алдына неге ғана бардым екен? Міне, соның жазасы: үйге келген соң бір сағат солқылдадым. Шешем әнеугүнгі мұртты кісінің қолтығында кетті, бәлкім, осы сәтте жайлауы жарасып, соның қасында сылқсылқ күліп отырған шығар? Неге ғана оны тоқтатпадым, көріп тұрып «Мам!» деп айқайладым да, фонтанның тасасында бұғып қалдым... Жә, тоқтатқанда не деймін?Ұрлық ісін көргенімді шешемнің бетіне басу үшін бе?..

	Үлкендер, тегінде, қызық! Несіне ұрланады екен? Мұрттыны жақсы көресің бе – шыныңды айт та, айырылысып кет! Кім сені зорлап ұстайды? Сол үшін қызметіңді тастап, оқуға барам деп жұртты алдап? Алданғанның бірі – мен. Мен ойлағам: мектептегі кездейсоқ жағдайдан құтқару үшін әдейі жасалған амал деп, сөйтсем, өздерінің қамы...

	Әлгінде үстіме кемпір кірді. Шынымды айтайыншы: осы кісіні апа дегім келмейді. Кемпір де алдайды мені: мамам баяғы құрбысына кетіпті, әлгінде телефон соққан, кештеу қайтпақ... Сөйте тұра мені қажасынай кеп: «Қайда болдың, кімнен зорлық көрдің, тағы бірдемені бүлдіріп келгеннен саумысың?...» Тіл қатпай жатып алдым. Ешкіммен сөйлескім келмейді. Сыпыра өтірікшілермен бірге тұрғым да келмейді. Қырсыққан көңілге кемпірдің папамды жөнсіз сыбаған қаңқу сөзі де қамшы болды: «Қаңғыбас әкесіне тартқан, қырсық неме! Қатынбаласын төркіндетіп жіберіп, өзі де жүр дейді ғой айдалада бетімен қаңғып. Өңкей дүлей иттер, айналайын дегенге, о несі, басыма секіріп?!..» деп кем дегенде ширек сағат сөйлеген.

	Маған енді бір ой келді: «Бұл жүріс менің қолайыма келмейді екен. Өңкей суайттарға еріп, мен де көкемді алдамақпын. Жоқ, ол болмайды!.. Үлкендер қарымқатынасын өздері шешсін, тек мені соған байланыстырмай. Қысқасы, Қайрат Таубаев қиқалақты қой да жөніңді тап!» – деген шұғыл шешімге келдім де, оны кейінге қалдырмай, сол сағаттаақ жүзеге асырудың қамына кірістім».





ІІІ




	Ойынға қатысқан актерлерге жасаған Болаттың дастарқанына қарамай, рұқсат сұрап, үйіне асығып, алқына кірген беттеақ Қамқа сыбағасын оңдап алды.

	– Осы, сендерденақ көрдім ғой көресіні өңкей қырсықтың тұқымы! Не үлкен, не кішіңде жөн айту болсайшы. Шала бүлініп сендер үшін істеген тамағымды мезгілінде ішу жоқ, шеше деп сен сыйламайсың, бала боп ұлың сыйламайды. Сағат он екі болды. Сен қайда жүрсің, ұлың қайда?

	Шешесінің шаңшұң еткен беймаза айқайынанақ есі шыққан Қамқа жалмажан Қайраттың бөлмесіне жүгірген. Кереуеті таптұйнақ жинаулы тұр, үстелі де реттеулі, тіпті осы бөлмеде көптен бері ешкім тұрмаған тәрізді. Неге сөйткені өзіне де беймәлім, әуелі оның портфелін іздеді. Портфель ғана емес, киім салған сөмкесі де жоқ. Ілешала киім ілгішке жүгірген. Иә, дәл солай – неден күдіктенсе, сол: күзгі ғана емес, қысқы киімдері де орнында жоқ... Сөйтсе де сенгісі келмей, ұлының бөлмесіне қайта кірді. Еденде умаждалып жатқан билетті де сонда көрді. Басында жай қағаз деп көтерген. Жай емес, жайдың оғы десе қате емес. Әсері солай болды. Буындары босап, сүлдері құрып, Қайраттың төсегіне құлай кетті. Көзіне жас үйірілер емес, басы меңзең, неге жатыр, неге үндемейді, баласын неге іздемейді – соның бірі де кәперіне кірген жоқ. Тілауыздан айырылған кісідей, дүниеге сүлесоқ қалыпта қимылсыз қатып қалған бір жан. Әлден уақытта уысындағы көкала билеттің құрысын жазып қайыра қарады: әнеугүнгі Магомаевтың концертіне берілген, тексерме бұрышы жыртылған жалғыз билет, оныншы қатар; ал өзі үшінші қатарда отырғанды, уақыты да сол – өзі барған кеш... «Демек, бағанағы айқай Қайраттікі болды. Демек, ол өзін алаңда, Болатпен әңгімелесіп отырғанда көрген. Масқараай! Енді не істедім? Масқара дегендей, не істеппін мен сонша? Қылмыс жасағам жоқ, бейсауат қыдырғаннан аманмын. Көңілімді бұзып, ақ жолдан тайып, Таңаттың көзіне шөп салып? Жоқ, Қамқа, жолдан таю – жар төсегін былғауда ғана емес. Қылмыстың үлкені – көңіліңді қарамдап, еріңе деген адалдықты арамдау. Кездейсоқ кезіккен режиссердің тантық әңгімесіне еріп түстің. Бір сағаттық қызыққа, қуанышқа желіктің. Осыңды енді пәк көңіл, ары таза, ақ жүрек балаңның алдында ақтап көр! Не деп ақталасың, қалай деп түсіндіресің? Концертке барғам жоқ деші, өтірік. Содан бергі күндерде Қайраттың өзіне түйіле қарап, бірдеекілі сөзіне ылғи дөрекі жауап берген оғаш қылығын да енді түсінді. Ал бүгінгісі – ішіне сыймай жүрген наразылықты сыртқа шығарғаны!..

	– Әй, қыдырмашы, мына тамағыңды ішесің бе, жоқ па? Өстіп түн күзетіп отырамын ба, әлде?! – деп бажылдады шешесі асүй жақтан.

	Тіл қатқан жоқты. Солқылдаған қос шекесін уыстап қысып, үнсіз жата берген. Бір мезетте шешесі есіктен сығалады.

	– Ойбайау, байың өлгендей неғып жатырсың? Тірі әлі, өлген жоқ, құлшынып жүр дейді. Бірақ сағат болды сөйлескеніне. Мешіттен намаз оқып келгендейақ, қыдырымпаз күйеуің мені тергейді. Бағана тағы іздеген. Мен бір сендерді шақырып алғандайақ, жөн сұрап амандасқан да жоқ. Адырам қалсын, күйеу болса қайтейін!.. Сен де әнеугүнгіден бері жатыпжатып, байың іздеген күні аяғыңа жел бітіп, үйден кете қалдың, сығыр құдай. Мені де оған өтірікші қылдың. Бір құрбысының үйінде қонақта, атын ұмыттым дедім. Әлгі жынды ұлың да сол сәтте сайтандай үйден шығып кетіпті. Оны енді қайдан іздейсің? – Кемпір бұрқсарқ төгіле сөйлеп, кенет төсекке жақындады. – Құдайау, сен де жылап жатырмысың, тұрсаңшы орныңнан. Балаң екеуіңе бүгін не болған, кезекпекезек өксіп? Оның да бағана әкесі өлгендей өкіріп жатыр еді, енді бір уақытта қарасам – үйде жоқ, шығып кеткенін де байқамай қалдым. Әй, сайтан қыз, сенде тіл бар ма, жоқ па? Мен кімге сөйлеп тұрмын, кісіге ме, қабырғаға ма?! Сендер бүйтіп жыныма тие берсеңдер – үй өзімдікі, айдаймын да шығамын, о несі? Не баласы, не шешесі – ішімдегіні тап деп тіл қатпайды...

	– Мама, Қайрат қашан кетті дейсің үйден, примерно болса да айтшы?

	– Сайтан біліпті. Кастрөлге су құйғанымда үйде болатын. Көже піскен соң шақыра келсем – орны тыптипыл...

	– Көжең әлі ыстық па?

	– Жоға, баяғыда суып қалды.

	Қамқа телефонға жүгірді: Өскенге кеште ұшатын самолет бүгін жоқ екен; ал жолаушылар пойызы жарым сағатта бірінші Алматы стансасынан аттанады... Таксиге заказ беріп, жалмажан киіне бастады.

	– Ей, қарағым, қайда барасың? Әлгі сөзімді көңіліңе алып... – деп күмілжіді шешесі. – Қартайған кісі не демейді, қой, онысы несі?..

	Қамқаның ештеңе айтқысы, тіпті түсіндіргісі келмеген. Бірақ кетуге айналғанда шешесін аяды.

	– Қайратты іздеуге. Сірә, ол әкесіне кетіп қалған.

	– Қой, қой, сонша ашуландырғандай ештеңе айтқам жоқ, аузымды ашсам құдай атсын!..

	– Егер оны таба алмасам, иә тоқтата алмасам, мама, мен де кетемін! Иә, Қайраттың соңынан, ұйықтап қалма, телефон шаламын.

	Сырттан таксидің бақ еткен гармонь әндес әуезді дыбысы естілді...





Тоғызыншы тарау





І




	Елеңалаңнан тұрып ертеақ аттанған Таңат Өскенге ел жата әрең ілікті. Ешқайда тоқтамай, үрдіс жүргенде жеткені осыақ: сағат түнгі он бірдің шамасы...

	Есікті өз кілтімен ашты. Қонағы үйде жоқ. Кешелібүгін үйде түнеген белгілері бірақ әр жерде сайрап жатыр: ваннаның жарығын сөндірмей кеткен; асүйдің үстелі жиналмай қалыпты; үлкен бөлмеге кіргенде тіпті зәресі ұшты – шашылған темекі күлі, оның тұқылы, жыртылған қағаздан сау жер жоқ... «Әй, Генка, жолың болғыр, емінеркін жайлағанақ екенсің. Өртеп жібермегеніңе шүкір!..» – деп күлді де жарықты сөндірген. Шаршағанын, көзі бұлдырап құлауға шақ тұрғанын сонда білді. Жалмажан жол киімдерін сыпырып тастап, ваннаға сүңгіп кетті.

	Қанша отырғаны белгісіз, сабынды бетаузына, үстібасына мейлінше көпіртіп алып, судан басын ғана қылтитып шалқалап жатқан кезі еді, кенет ол бүйі шаққандай тыпырлады да қалды: желкесінен қышқаштай қысқан бір тырбық қол басын суға тұқыртып тұншықтыра бастады; жан дәрмен жұлқынып атып тұрды... Қапелімде бетаузындағы көбікті сүрте алсайшы, көзі де удай ашып барады. Сол сәтте ту сыртынан Лаврушиннің саңқылдаған даусын естіді.

	– Әп, бәлем, қолға түстің бе, опасыз қашқын! Осы, тыр жалаңаш тұрғанында дүрелеп алсам ғой, обал жоқ. Тым болмаса бірауыз сөз айтып кетпей, ең құрығанда, бір жол хат жазып қалдыруға мұршаң болмады маей? Қане, жоныңды төсе! Жақсылап тұрып бір сықпыртпасам, сірә, кегім қайтпас. Кегім бар сенде, кегім! Қалай дүрелесем де қолым бұл жолы қалтырамайды. Әкел деймін жоныңды!...

	Сабын тиіп ашыған көзін қорғанып, әлі де жарыққа қарай алмай тыпырлаған Таңат досының әлдеқайдан көңілді оралғанын біліп тұр. Алайда не десе де – кінәлі өзі, соны тезірек мойындау керек, әйтпесе бұл жанын қоймайды. Амалсыз жонын төседі. Лаврушин оңдыртпай шарт еткізді, құдды сыпыртқымен соққандай. Таңат кәдімгідей ауырсынып қайқаң ете түсті. Генаның айызы әлі қанбапты, «Тағы, тағы! деп екілене айқайлап, екі қайтара сықпыртып өтті. Аяушылық жасады бірақ, соңғыда аса қатты ұрған жоқ, жай ғана сипап өтті. Сонсоң «Тұр солай!» деп бұйырып, жон арқасын ыса бастады.

	– Ал сөйле, ненің қуанышын тойлап жүрсің?

	– Әуелі өзің сөйле, аспаннан түстің бе?

	– Менікі айтуға тұрмайды...

	– Менікі – бір қуаныш, бір реніш. Әрине, сен бұған ұрысасың.

	Лизадан біржола айрылған соң маған енді бәрібір!..

	– Жә, ренішің түсінікті. Ал қуанышыңды білмедім.

	– Шикіннің пысығын! – деді Генка. – Ваннада тыр жалаңаш отырып, екі саныңды шапалақтамақсың ғой. Оның бұл жолы бола қоймас! Мұндағы жұрт сен үшін отқа түсіп арамтер болады, сен баяғы жылы суда шалжиып жатып, рапорт қабылдамақсың. Тапқан екенсің ақымақты! Ваннадан шық, Лаврушиннің алдына әкелген сарқытыңды қой. Сол кезде естисің!..

	Таңат басын шайқады: «Мына шіркін әбден еліріп алған екен, мұны қайтсем тоқтатамын? – деп ойлаған.– Өзіне ол сергек те ширақ қалпында қажетті. Әсіресе ертең, ауылдан ойлап келген жұмысын жүзеге асырар шақта. Сірә, бақылаусыз, қамқорсыз қалып, оның үстіне Лиза шіркін де уақыт таппағандай өз үкімін осы қарсаңда естіртіп, Генаны біржола тұқыртып тастаған. Мұны ашуландыру, иә қуанту үшін көп ойланудың қажеті шамалы...»

	Генка шай қойыпты, Кәмила жеңгесі жолға салған асты Таңат та үстелдің үстіне шығарды. Жалжая, қазы, үйеме табақ жылқы етін көргенде, әсіресе қаймаққа қуырылған ақ сазан алдына қойылғанда, Лаврушиннің көзі жайнап кетті.

	– Жарадың, Таңатик, бірақ нәрсе жетпейді.

	– О, жоқ, оның болмайды! – деді Таңат. – Ертеңнен бастап «Купелинаның» сынағын қайтадан жүргіземіз...

	– Түк ұқсам бұйырмасын. Неге қайтадан?

	– Оны ертең естисің. Қазір мен екі шыны аяқ шай ішіп, төсекке құлаймын. Он алты сағат рульде отырып келдім, мұның не екенін білесің бе?

	– Демек, сол үшін де бір бокал шарап көтеру керек. Бірақ бокал!..

	– Қане, уақытты созба. Уәде еткен қуанышыңды естірт!

	Лаврушин басын шайқады. Әлгі бір әзірде есік алдында тұрған күрең «Ладаны» көргенде жүрегі атша тулап, біртүрлі қуанып қалған. Ал досы? Өзгені қойшы, жұмысы жайлы ештеңе сұрамауы, құдды бір бесон күндік іссапардан келгендейақ жайбарақат оралуы – оны мүлдем таң қалдырған. Сонсоң ба, аптыққан көңілі тез басылды. Таңатқа бажырая қарап тұрды да, неше күннен бері қастерлеп қалтасында сақтап жүрген куәлікті суырып, үстелдің шетіне қойды. Таңат оған көз салып қараған да жоқ.

	– Қызметіңді қайтып аласың, ал пештің сынағын бақандай үш ай жүргіземіз. Ол міндет екеумізге жүктелген. Министрдің өзі бұйрық жолдапты. Ең бастысы, пештің жылу режімін қайтадан жасап қойдым. Кәдімгідей диаграмма «тіліне» аударып. Бұған да селт етпейсің беей?

	– Диаграмма сызып? Не үшін, бізге оның керегі қанша?

	– Ә, солай ма? Ал мен саған ерегескенде ештеңе айтпаймын. Бес түн, бес күн ұдайы бас қатырған еңбегімді түптүгел жыртып тастаймын, өртеп жіберемін. Не істейсің? Жарылыс құпиясын әлі тапқан жоқпын, ештеңе білмеймін. Білсем де айтпаймын. Сөйтіп сені үш ай бойы әуре етемін. Ал, мен, ақымақ, сен келсін деп оны ешкімге айтқамын жоқ, Дәулетовке де. Өйткені оны екеуміздің бірігіп жасаған жұмыс деп көрсеткім келді. Білдің бе, сайтанның сапалағы? Ау, саған кімнің ара тұрғанын білесің бе? Осынша өзгеріс кімнің арқасы деп ойлайсың? Қане, айта қойшы.

	Таңат орнынан тұрып кетті, көзі жұмылып әрең отырғанды. Сол бетінде төсегіне жетіп құлады. Бірақ еліріп алған Лаврушин қояр емес, жатын бөлмеге соңынын қуа келді. Неше күннен бері жалғыз жатып, өзі әбден ішқұса болып зерігіп қалған тәрізді...

	– Министрден сөгіс естіген соңақ Жан Дәулетович тұптура жүз сексен градусқа өзгерді... – Досын шынақ сағынып қалған екен, бірін бастап, екіншісіне ауып, Таңат жоқта зауытта болған хикаятты ұзақ сонар шерті. – Бас инженермен ымыраға келдік. Сірә, енді тыныш боламыз, әрине, бірдемені бүлдіріп қоймасақ. Жә, бұған не айтасың?..

	Лаврушин кенет қолын соғып, қарқылдай күлсін. Таңат қаннен қаперсіз шырт ұйқыда жатыр. Жұлқылап байқады, қозғалар емес. Күлімсіреген жайдары жүзбен, әлдеқандай бір жақсы түс көріп жатқан тәрізді, маужырап кеткен. Көрпесін қымтай жауып, шамды өшірді де, Гена үлкен бөлмеге шығып кетті.

	...Келесі күні екеуін де телефон шырылы оятты. Дұрысын айтқанда, алдымен оянған Лаврушин еді. Коридордағы телефон қайтақайта шырылдап болмаған соң еріксіз тұрған: трубканы көтерді, әдеттегі «аллоны» бірнеше қайталады, бірақ телефон соғып тұрған кісі тіл қатпай тұрып алсын. Кеше де осылай болған. Кеше ғана емес, бұрнағы күні де. Құдды біреу өзінің осы үйде баржоғын тексергісі келгендей. Телефон соғады, кім екені, кімді іздегенін айтпайды бірақ. Жұмбақ мазалаушыны Гена бұл жолы жақсылап тұрып бір сыбап алды, сонсоң «Саған керегі Таубаев болса, тос!..» – деді де, Таңатты барып оятты.

	Белгісіз мазалаушы Таңатқа да соны істеді. Танауының пысылдап дем алғаны, боларболмас күрсінгені апанық естіліп тұр, бірақ үн қатпайды. Таңат та онымен ежіктесіп ұзақ тұрған жоқ, трубканы үнсіз жапты. Сонсоң төсегіне қайта құлады. Әлі де біраз дамылдағысы келген. Бірақ ұйқысы қанып қалған сияқты. Көзін жұмып біршама жатып еді, ұйықтай алмады. Сағатына қараса – таңғы жеті... Терезе алдына барды. Жапалақтап қар жауып тұр, бүгін тіпті ақ көрпені молырақ қымтағандай. «Қалың қарға ұрынбай жетіп алғаным жақсы бопты, бүгінге қалсам, жағдайым не болар еді? – деп ойлады керіліп жатып. – Әлгі не жұмбақ? Кім менің үйде баржоғымды тексеріп тұрған? Басшылардың біреуі ме? Оларға бүйтіп жасырынбақ ойнап керегі не? Цех адамдарына бұл қажет емес. Әмбе оларға менің керегім қанша? Қамқа болмаса? Алайда олар Өскеннен аттанғалы өзі бір мәрте сөйлескен жоқ. Ақша аударды, қалған киімдерін жіберді. Ал олар?.. Бәлкім, өзінің жоғалып кеткен хабарын естіп, Лаврушин түнде Алматыны шулатқаны жайлы бірдеме айтқан сықылды едіау, иә, иә, жағдайын білмек болған шығар? Ау, сонда өстіп жасырынбақ ойнай ма екен?..»

	Кенет оның үйішімен тілдескісі келді. Сынақтың бітуіне шамалы күн қалғанын, цехта бұдан әрі жүруге өзінің де құлқы жоғын, Алматыға ауысуға бекінгенін естіртіп қоймақ болды. Қамқаның да жұмысы жайлы ойлайтын мезгіл болды. Жарылқасынға айтпаса болмас деп ойлады. Көмектесудің орнына, көрмейсің бе, екеуіне қоса қабат өкпелеп, бірауыз сәлемін бұлдап, тымтырыс жатып алды...

	Төсектің бас жағындағы телефон трубкасын көтере беріп еді, Генка кіріп келді.

	– Отыр, Генка.

	– Ұйқың қанды ма?

	– Түнде осы, маған не айттың?

	– Бір айтылған әңгіме екінші мәрте қайталанбайды. Кеше айтқанда ұғып алу керек еді... – досына Таңат барлай қарады. Көзі шүңірейіп, қушық жағы бұрынғыдан да сидиып жүдеп қалыпты. Сірә, мезгілімен ас ішпей, әмбе ащы суды да өзі жоқта тежеусіз тартқан. Иегіне селдір сақал бітіпті. Онысы не қара, не бурыл емес, жиренге де келмейді. Шоқшоқ болып, үшкірлеу иегінің әр тұсына қадау ағаштай үрпиіп тұр. Әне бір жылдары Гена сақалын біржолата қоя берген. Бірақ тым сөлекет өсті. Жолдастары мазақтап, әйелдер қауымы әзілшыны аралас тиісе берген соң, қырып тастап, бұрынғы қалпына түскен.

	– Кешегі сөзіңнен бар ұққаным – пештің сынағын аяқтауға үш ай мерзім алғаның, – деді Таңат жайбарақат қана. – Ау, сонда біз үш ай бойы не бітіреміз?

	– Оның мәнісі мынада, – деп Гена өзі ұйықтаған бөлмеге барып, бір құшақ қағаздар алып келді. Өзі жоқта тапқан жаңалығын хабарлауға асығып тұрғаны белгілі болды. – Сенің кеткенің, дәлірек айтқанда, жалғыз қалғаным түрткі болып, пештің жылу балансын қайтадан тексердім. Бұрынғы есеп теориялық болжам бойынша жасалғанды, ал қазіргі – пештің нақтылы жұмысына негізделген. Қысқасы, мүлдем басқа гәп. Міне, қара!

	Таңат төсектен тұрған жоқ, тұла бойы біреу сабап кеткендейақ делсал, көрпе астында жатқан қалпы Лаврушин ұсынған қағаздарға қолын созды. Оның алғашқы жетісегіз парағы қалпынша есеп екен. Кейбір сандардың тұсына қойылған кг, джоуль, калория деген белгілеріне қарап, көбіне дөңгелете сызылған жуан таңбаларынан шамалап айырғаны – пештің әр кезеңдегі құбылысы. Соны шолып өтіп, есептің соңғы бетіне бірақ түсті. Табақтай миллиметровка қағазға әскездеп сызылған диаграмма екен. Нольдік нүктеден өріліп, көлденең және тік түскен екі сызықтың қиылысқан жерінен біртіндеп көтерілген парабола имегі жоғарыда екі мәрте үзіліпті, сол араға жуанжуан екі ноқат қойылған. Таңат диаграмманың негізіне қарады: бірі – қызу мөлшерін; екіншісі – пештегі қысым деңгейін көрсеткен.

	– Ал неғыл дейді мыналар?

	– Параболаның өне бойына көз салсаңшы, – деді Лаврушин, осынша қарапайым дүниені қалайша түсінбейсің дегендей тыжырына сөйлеп, – сендер осы, өндірісте істейтін инженерлерді айтам, теориядан түк білмейсіңдер, институтта оқығандарыңның өзін ұмытып қаласыңдар да, көбіне ойжотаға салып, практикалық істе көргендеріңе сыңар езулеп тарта бересіңдер. Теориямен мүлдем шұғылданбайсыңдар...

	– Инженер деген не сөз, білесің бе? – деді Таңат.

	– Білемін, латыншадан аударғанда, сергек ойлы өнертапқыш дегенге келеді. Ал мен саған айтайын. Бұл заманда инженерге практик болу аз. Өнертапқыш болу да аз...

	– Сен енді, ұрысқанды қойып, мына шимайыңның мәнін түсіндірші!

	– Түсіндіретін түгі де жоқ. Анау екі нүктеде пеш бізге бағынбайды. Былайша айтқанда, жарылысқа ұшырайды. Пунктирмен сызылған деңгейде ол суша толқи бастайды. Сенің мастерлеріңнің тілімен айтқанда, «адамша күрсінеді». Түсіндің бе?

	Таңат диаграммаға қайта үңілді. Солақ екен, қағаз бетіндегі шымшытырық иректерге тіл біткендей, түсінікті тілде «сөйлей» бастады. Таңданғаны сонша жүрегі лүпілдеп, шаршаулы күйін тарс ұмытты: демек, өзі практикалық жолмен, химиялық процесті қарапайым пеш моделіне салып, ойша тұжырымдау арқылы жеткен тұжырымға досы да келген, теория арқылы, пеште жүретін жылу құбылысына күрделі есептеулермен жеткен. Болжамы дұрыс. Тек соны нақтылы айғақтармен өрнектей алмаған. Сірә, деректері жетпеген, әлде ойөрісі?..

	– Ал, қалай, достым, мойындайсың ғой? – деді Гена Таңатқа еміне қарап.

	– Мойындау қашпас, бірақ сенің мына бүлік шамаларды қайдан алғаныңды білмей тұрмын. Осыны түсіндірсең, диаграммаға қайдан келген деректер екенін айтып берсең – мен сені қазірақ данышпан деп жариялауға әзірмін!..

	Лаврушин әуелі Таңаттың қолын қысты. Құшырлана сілкілеп риза болып қалды.

	– Жарайсың, түйсігің мықты! Басың істейді! Есебімнің ең осал жерін де дәл таптың, – деді Гена еліре сөйлеп, – Бұлардың үштен бірін мен сенің бақылаушы мастерлерің жүргізген журналдан алдым. Біреуі жарылыс болған сәтте аспапта қалған дерек...

	– Ал үштен екісін?

	– Қалғанын ойжотамен долбарлау арқылы.

	– Сөзақ, есебіңнің құны онда – бес тиын бақыр!..

	– Асықпа, Таңатик, – деді Лаврушин басын шайқап, – үш айды мен не үшін сұрап алды дейсің? Үштен екі деректі қосымша зерттеу үшін жұмсаймыз. Міне, сол кезде, сірә, жарылыстың құпиясын да білеміз...

	Таңаттың ұққаны: жылу балансын есептеу арқылы Лаврушин жарылыс туғызатын қатерлі шаманы дәл тапқан, бірақ соны «бүлік газы» түзетінін анықтай алмаған. Сірә, соған пешті бірер мәрте сілкілеп барып, құпияның кілтін ұстамақ... Ал өзі ұсынбақ жол – мүлдем бөлек. Ол үшін ұзақ уақыт, көп сынақ та керек емес. Демек, әлдеқайда тиімді әрі оңай, оны күні ертеңақ жүзеге асыруға болады. Соны ойлаған Таңат ғалым досына қарап, мырс етті. Тіпті бір уақ астам сезімге де берілген: не дегенмен, өзіңнің бірдеме білетініңді сезіну, ғалымзерттеушілер ойына алмаған, білмеген жайтқа өз бетімен жеткенін түсіну!..

	– Жә, достым, бері қара! – деді Таңат төсегінен тұрып жатып, – Сынақты үш ай емес, үш күнде аяқтаймыз! Есебің дұрыс, қыруар еңбек еткенсің. Бірақ мен де құр қол келген жоқпын, Геннадий Сергеевич.

	– Қой, батыр!.. – Сенерсенбесін білмеген Гена соңынан қалмай, ваннаға бірге кірді. Тісін ыса бастаған үй иесі қоя тұр дегендей, аузын нұсқады. Оған көне қоятын Лаврушин бе, сүлгімен бетін сүртіп жатқанда да, жатын бөлмесіне келіп көйлегін кигенде де қуа жүріп, шыдамсыздық аңғартты.

	– Гена, сабыр етсеңші.

	– Сенің осың жаман. Кісіні өстіп үндемей құртасың!..

	Таңат бірақ қылп еткен жоқ. Баптанып отырып шай ішті, досын да қандырды. Қайда болғанын, қалай демалғанын айтып берді. Лаврушиннің өзін де сөзге жетелеп отырып, түндегі әңгімесін қайыра айтқызды.

	– Ал жүр ана бөлмеге, менің құпиям сенікіндей ұзақ емес, небәрі екі химиялық реакция және жарты бет физикалық есептен тұрады... – деді ақырында.

	...Лаврушин бірден сенген жоқ. Басын шайқап, біраз отырды. Сонсоң қарындаштың ұшын кеміре бастады. Бір нәрсеге көңілі толмағандағы әдеті. Соншама басын қатырған, қаншама ай бейнет болған, талайталай есті инженер, білімпаздар арасында қызу айтыс туғызған жұмбақтың осыншама қарапайым, тіпті айтуға тұрмайтын жеңіл дүние боп шыққанына иланғысы келмегені анық. Кенет ол әлденелерді есептей бастады. Таңат үндеген жоқ. Үстелдің айналасындағы, еденге шашылған қоқыстарды теріп, асүйге тасып жүр. Сонсоң төсегін жинады. Телефонға бірер мәрте сұқтана қарап қойды...

	Бір мезетте Лаврушин жүгіріп келді. Ештеңе деместен қолынан шап беріп, залға сүйрей жөнелді. Үстелді шыр айналып, бірер мәрте әрліберлі ырғалып билеп алды да:

	– Ау, сен мынаған қара, екі есептің нәтижесі бірдей. Қарашы өзің, сенің қысқа жолың, менің ұзақ жолым бір нүктеде түйіскен. Егер кейбір шамаларды тұрақты, яғни өзгермейтін konstanta деп алсақ, екеуі де бір нүктеде түйісіп тұр. Құдды екеуміз қатар отырып есептегендей. Әрине, таң қалатын ештеңесі де жоқ. Пеш біреу, пешке түсетін материал біреу. Ал жалпы, шынтуайтын айтсам, нағыз данышпан – сен! Мен теория қуып, ғылыми жолмен шытырман есепке түсіп шатасып отырғанда, сен мәселенің тиімді төтесіне бірақ шыққансың. Әрине, бұл сенің өндірісте істегеніңнің пайдасы...

	– Сонымен, қол қоясың ғой осылай істеуге? – деді Таңат Генаның тағы да ұзақ сонар әңгімеге түсіп бара жатқанын ұнатпай.

	– Қоймағанда! Кеттік цехқа. Сені бастықтарыңмен жарастырамын...

	– О, бұған әлі ойлануым керек, – деді Таңат. – Мен үшін басын ашып алатын шаруалар бар әлі...





ІІ




	Сол күні Таубаевтың үйіне телефон шалған Қамқа емес, Шекер болатын. Қамқаның Алматыға біржола кеткенін ол да естіген. Таңаттың өз үйлеріне әнеугүні жалғыз келген себебін, енесінің жайкүйін сұраған сауалына қызараңдап, қысыла жауап бергенін де сондаақ түсінгенді. «Қамқаның мұнысы несі? Жұмысы оның сондай ауыр, ер азаматқа қызмет етіп, мезгілінде шайын қойып беріп, бағыпкүткеннен артық әйел үшін қандай бақыт бар?! – деп қамықты Шекер. – Қамқа ше? Қырыққа келгенде оқу іздеп, Қайратжанды мектебінен айырып? Әрі Таңаттың бетіне шіркеу салып, онысы несі?..»

	Осыдан үш күн бұрын сәбилер бақшасындағы жездесінің баласын алуға келген ҚарлығашКатя да сұрамаса да суырыла сөйлеп, тағы бір әңгіменің шетін шығарып кетті: Таңат пен Қамқа біржола айырылысып тынған; Қамқаның оқуға кеткені – өтірік; соған да кектеніп, іштей ширығып жүрген Таңат бас инженермен сөзге келісіп қалғанмыс; Өскеннен ол да біржола кетпек. Қазір оны зауыттың бастықтары жеркөктен іздеп таба алмай жүр. Алматыға бармапты, сірә, өзінеөзі әлдеқандай бір қастандық жасаған тәрізді; мінезі әлей жаман дейді ғой...

	Үйіне Шекер сол күні түсі қашып, біреу соғып кеткендей делсал боп жүдеп қайтты. Енесі байғұс келінінің жадау күйін бірден сезіп бәйек болды да қалды. Ренжіген себебін айтуға Шекердің дәті жетпеді. Айта қалса, өмір көрген енесі әлденеге жоритындай көрінді. «Сен оған неге қиналасың, Таңат қайбір екі туып бір қалғаның?» – деп дүрсе қоя берсе – не демек? Олай деп айтпайтынын біледі. Таңат десе енесінің де жаны бөлек. Бірақ, не дегенмен, ішінде шымшымдап қайнап жатқан жүрек құпиясын өзінен басқа тірі жанның сезбеуін қалап еді Шекер. Соны тіпті Таңаттың өзі де білмесін: «Құпия деуге бола ма соны? Ыстық сезім бе, ынтығу ма, жүдеген көңілдің жұбанышы ма, дертті жүректің уанышы әлде? Бәлкім, соның бірі де емес, кіршіксіз жанашырдың алаңы шығар? Шынында солай. Әйтпесе Таңаттай асыл жолдасқа, Маусымның қимас досына қол артып, сенген үмітін тұтатып, соған деп іңкәр көңілінде от жағып?.. Жожоқ, естіген елден ұятты. Шекердің бұл жайындағы үміті сөнген, қуанышы таусылған. Ендігі бақыты Ермектің жолына қарауда. Ендеше көңіліндегі алабұрту – әншейін желік, көзінің қарайғандығы, бәлкім, ойсанасының қалжырауы...»

	Сөйтсе де Таңатты ойлай беретіні несі? Әсіресе түні бойы елегізіп ұйықтай алмай шығады. Қайда жүр екен, неге кетті, мынау қыраулы суық қыста бір жерде тоңып қалған жоқ па? Түн сайын ойсанасын кернеген сауалдарда есеп жоқ – келе береді, жанын мүжіп жей береді. Ертеңгілікте солардың түртпектеуіне еріксіз еріп, телефон трубкасын көтереді. Бірақ сөйлесерге келгенде батылы жетпейді. Үнсіз тұрып қалады. Бүгін түнде де солай болды. Ұйқысы бұзылып алаңдап шықты. Сөйтіп жатып таңға жақын түс көрді: Маусым мен Таңат аңға шыққан екен дейді; бір мезетте күйеуі сөлбірейіп қайтып келіп тұр; досымнан адасып қалдым деп солқсолқ етеді. Шекер де күйеуіне қосыла жылағанды... Бірақ иығынан түрткен суық қолдан оянып кетті. Енесі екен: «Қарағымай, жеті қараңғы түнде жыламашы. Жүйежүйемді босаттың. Тізеңді құшақтатып қойған қу құдайға нәлет! Маусымжан бізге енді қайтпайды жылағанмен, сабыр ет, жаным, азаматың келмейді күнітүні сұрағанмен. Ермекжанның қасына барып жатшы, өзің тіпті мұздап қалыпсың. Тіпті бүгіннен бастап Ермектаймен бірге жата ғой. Қуарып қалған менақ мұздайын...» – деп шашынан сипады, суланған көзін сүртті.

	Шекер жерге кіріп кете жаздады. Неге жылағанын білсе енесі не дер еді? Көрпесін басына бүркеп алып, көзін тарс жұмған. Алайда ұйықтай алған жоқ. Содан таң ата тұрып кеткен. Ермекті оятты. Тамағын беріп, мектебіне жіберді. Енесі де тұрып, күндегі әдетімен дүкенге жөнелді. Сол кезде жүрегі лүпілдеп, телефон трубкасын көтерген...

	Ақыры, бір мезетте «Таубаев тыңдап тұр!» деген үнін естіді. Іші жылып сала берді: «Келген екенсің, азаматым! Бұған да шүкіршілік. Мен үшін сенің аман жүргенің жетіп жатыр. Одан өзге ештеңе де сұрамаймын. Тек аман бол өзің де, балашағаң да!..» – деп емірене, егіліп ұзақ тұрсын.

	– Алло, бұл кім өзі? Кім деймін?

	Жөнін айтуға Шекердің шамасы жетпеді. Тек сөйлей түс дегендей трубканы құлағына қыса ұстап, дыбыссыз қатып қалғанды. Көзінен саулаған ыстық жасқа ие бола алсайшы тек...

	Әлден соң құлағынан зыңзың еткен дыбыс еcтілді.





ІІІ




	Үйінен шығарда Таңат цехқа телефон шалған. Трубканы Аллазаров көтерді. Араларында ештеңе болмағандай, құдды кеше кеште ғана айырылысқан кісідейақ, Керим Вахитович сыпайы амандасты да, жұмыс туралы баяндай бастады: «Бәрі де қаз қалпында деуге болады, өткен айдың жоспары орындалған, бірақ бұрыннан қалған берешектен құтыла алмапты. Қазір де қазандар жартылай толы, қара қорғасын беруді балқыту цехы тағы да кеміткен. Купеляция бөлімшесі асыл металға берешегінен құтылыпты, пеш те ойдағыдай істейдіміс. Тек ұзын көмейдің жолы тарылған тәрізді, қызу көтеріле береді, қысым деңгейі де едәуір жоғары...» дегенді цех технологы.

	Таңат ештеңе демеді. Аллазаровтың рапортын жағымсыз бір ас ішкендей тыжырына қабылдады да, трубканы жапты.

	Мұздай киініп коридорға шыққан Лаврушин досының басаяғын бір шолып өтті. Далада болып келгені Таңатқа дарудай әсер еткен тәрізді: жел қаққан қараторы жүзі күнге қақталып, бетәлпеті жылтырай түскен; бұрынғыдан гөрі өсіңкіреген шашы жуынып, таранған соң самай, желкесінен толық жауып, жүзіне біржосын маңғаздық қосқан. Үстінде мереке күндері, иә қонаққа барғанда киетін қымбат костюм.

	– Ау, батыр, мынауыңды түсінбедім, – деді Лаврушин.

	– Не көрсең – сол.

	– Жоға деймін, цехқа емес, обкомның бюросына бара жатқандай сонша жасанып, қайда бет түзедің?

	Лаврушинге жауап берудің орнына Таңат телефонға келіп, директордың қабылдау бөлмесін іздей бастады.

	– Таңат Смағұлович, қайдан сөйлесіп тұрсыз? Аспаннан, әлде жерден? – деп Таубаевтың даусын таныған Қарлығаш та бірден ілтипат білдіре сыңғырлай үн қатты.

	– Үлкен бастығың қайда, жұмысқа шықты ма?

	– Сіз әуелі Жан Дәулетовичпен сөйлесіңіз, – деді хатшы қыз. – Ол кісі сізді неше күннен бері шарқ ұрып іздеп отыр...

	– Катя, айналайын, маған Николай Исаевич керек.

	– Тым болмаса бір мәрте менің ақылыма құлақ асыңызшы, Таңат Смағұлович. Прошу?! – деп қиылды Қарлығаш. Тілдесе түссе сайтан қыз әңгімені үдете түскендей.

	– Қалқам Қарлығаш, Николай Исаевичке мені жалғастыр! – деді Таубаев.

	Әлден соң Таңаттың құлағына Варламовтың тұншыққан, көмескі үні жетті.

	– Сәлеметсіз бе, Николай Исаевич? – Варламов үндеген жоқ. Тұншыға жөтелгені естілді. Кабинетінде кісі бар сияқты. – Уақытыңыз болса, сізге кіріп шығайын деп едім...

	– Таубаев! – деді сол сәтте Варламов бәзбаяғы әдетінше әр сөзін шақтап сөйлеп, – Сен менің де, өзіңнің де қымбат уақытыңды текке шығындама! Цехыңа бар да жұмысыңа кіріс. Өз бетіңмен қыдырған күндерің кезекті демалысыңа есептеледі...

	– Николай Исаевич, бүгін уақытыңыз болмаса, ертең қабылдаңыз, не жұмыс аяғында. Маған небәрі он минут жетеді...

	Варламов бірден тіл қатпады, әлдекімнен күмбіркүмбір сөйлесті.

	– Жарайды, қазірақ келгін!..

	Осы кездесуге Таңат жол бойы ойланып, іштей әзірленіп келгенді. Соның әрісәріге созылмай, бірден сәті түскеніне қуанды. Зауыт директорына да сол көңілмен емінеркін кірді.

	– Отыр! – Варламовтың бұл амандасқан әлпеті. Бас инженер де, партком хатшысы да осында екен. Олар өзіне сүлесоқ шыраймен салқын сәлемдесті. Таңат та бой сақтап, ешқайсысына қол ұсынып, жалпақтаған жоқ.

	– Ал, сөйлеңдер! – деді Варламов ілешала. – Кімнен кім кешірім сұрайды? Әлде үшеуің де – Өскен зауытындағы бетке ұстар үш қазақ азаматы, сендерді өзара жарастырып, кәрі орыстың төрелік айтуын тілеп отырсыңдар ма?..

	Ақтаев ә дегенде боларболмас езу тартып, Дәулетов пен Таубаевқа алмакезек қараған. Директор әзілінің ащы зілін аңғарған сәтте ғана езуіндегі күлкіні шорт кескендей жиып алды. Таңат үндеген жоқ, төмен қарады, сірә, ұялып отыр. Қыңыр да, қияңқы да атағы жұртқа мәлім Варламов бірауыз сөзбен оңдырмай сілейткенін үшеуі де бірден ұқты.

	– Қашанда бастау жөні ағадан болмақ, менақ кішірейдім, – Дәулетов сылқсылқ күліп, Таубаевқа бұрылды. – Інімді төсегінен суырып алып, жөнсіз дікілдеген мен... Сол себепті, партком хатшысы Ақтаев жолдастың алдында, Николай Исаевич, сіздің де алдыңызда сол күнгі әдепсіздігім үшін Таңат Смағұловичтен кешірім сұраймын! Тек жолдастар, Таубаевқа мен үйіме отын түсір, иә су әкел деп тиіскем жоқ. Екеуміздің келіспеуіміз – өндіріс мүддесі хақында. Жұмыс үстінде ондайондай келеңсіздіктер бола береді. Сол үшін Таңат інімнің ренжуі, жұмысын тастап кетуі – орынсыз қылық. Әлбетте, мен бұл жігіттің сол қарсаңда қатты шаршап жүргенін ескермеппін. Сол үшін де...

	– Бәлкім, жететін шығар, – деп қалды Варламов.

	Бас инженер лебізін аяқтаған жоқ, кілт үзді. Кабинетті тағы да үнсіздік жайлады.

	– Таубаев, қанағаттанған шығарсың?

	– Жоқ, Николай Исаевич, – деп жалт қарады Таңат. – Бұл кісі, бәлкім, жауапкершіліктен қашып, үйінде тығылып жатқан кезінде, пешті өз бетіммен жүргізген «тәртіпсіздігім» үшін де кешірім сұрайтын шығар. Бұйрыққа бұл – бір тармақ боп енген...

	Дәулетов басын шайқап, жорта жымиды.

	– Оны да мойындаймын!..

	– Бәлкім, сіз, Жан Дәулетович, бұдан бесалты ай бұрын осы пешті өндіріске алуға болмайтынын дәлелдеп жазған рапортымның өндірістехника бөлімінде ұштыкүйлі жоғалып кеткені үшін де кешірім сұрарсыз? – Таңат сұсты қалпы тамағын кенеді. Өңі қату, нендей құқай көрсе де бетінен қайтпасқа бекіген өжет шырай бар жүзінде. Қалың етті қабағы қарс түйіліп, ұзын қасы доғаша иіліп кеткен. – Бәлкім, сіз, құрметті Жан Дәулетович, Таубаевқа ешқандай кешірім жасамаңдар, рафинацияның металын маркілеуді әрдайым бөгеп отырыңдар деп, бақылау бөліміне нұсқау еткеніңіз үшін де, ғапу өтінерсіз. Бәлкім, сіз, өзіңіз айтқандай, жол бастаушы үлкен аға жөніңізбен, демалыста жүргенде болған аварияны маған аударып, қылмысқа жатқыз деп, тергеуші Жетпісовті үгіттегеніңіз үшін де кешірім сұрарсыз. Әлде, сіз, ішімдегіні тап деп бедірейіп отырып алатын, біліп тұрған шаруаны жорта білмегенсіп, ұсақтүйек үшін цех инженерлерін кабинетіңізге он қайтара шақыратын өзімшіл қылығыңыз үшін де кешірім сұрарсыз? Сізге адамды қорлау опоңай. Жұрттың бәрі сізге тік түрегеп тұрып, қызмет етуі керек. Өйткені сіз зор әкім адамсыз – үлкен өндірістің басшысы атанған қайраткерсіз, сізге не істесеңіз де кешірімді. Неге үндемейсіз, Жан Дәулетович?

	Бірдебірі ләммим деп тіс жарған жоқ. Қайсысы болсын, Таңаттың әлгібір сәтте лақ еткізіп төге салған өктем сөзіне іштей мойындап, еріксіз келіскендей. Варламов тырнағын егеп тұқиып отырып: «Міне, нағыз иық тірейтін, шаршасаң – демеу, қажысаң сүйеу болатын қайратты көмекші, жаңа күш! Ықпайды, жарамсақтанбайды, ең бастысы, өміріңді сарп еткен ісіңді ақсатпай, мұқалтпай алға апарады. Сүйенсең осындай жас қайрат, жалынды күштерге сүйен!..» – деп топшылағанды сол сәтте ойына келген дегдар ойын. Ақтаев та дандайсыған Дәулетовті дер кезінде тоқтатпағанына, бүгін емес, бұдан әлдеқайда көп бұрын тежемегеніне өкінгендей. Дәулетов әу дегенде қарсы дау айтып, өзін ақтамақ болғанды. Таубаевтың бүгінгі сұсынан бірақ қатты сескенді: «Мына шіркін ештеңеден тайынбас! Мұның сүйеуі басқарма бастығы ғана емес, министрдің өзі екенін қалайша қарабасып аңғармай қалдым. Қатыны Алматыға тегін кетпеген болды, Бәкежановтың әйелімен дос деуші еді, бұл сойқанның аяқ астынан күшейіп шыққаны да содан. Не шара, бекерақ шатақтасқан екемін...» – деп күйінгенді.

	– Қысқасы, Николай Исаевич, мен енді цехқа бармаймын, – деді Таубаев, – Жан Дәулетовичтің сыртымнан қарауыл қойып, әрбір қадамымды безбенге тартып, тексеріп, екшеп, тежеп отырудан бұл кісі сірә да жаңылмайды. Шынымды айтсам, мен осыдан шаршаған адаммын. Сенсеңіздер маған купеляцияны дербес беріңіздер...

	Варламов шегір көзін ақшитып Таңатқа шұқшия қадалды.

	– «Купелинаның» сынағы енді ұзамас, – деді жылдамдата сөйлеген Таңат, кабинетте отырғандар сөзін тыңдамай тұрып бара жатқандайақ. – Соның кілтін ұстаған тәріздіміз. Егер ойдағы болжам дұрыс болса...

	– Сонымен өкпелісің? – Варламов әр сөзін санағандай сыздықтата шығарып, қыржия сөйледі. – Цех бастығы мәртебесінде жүріп, бас инженерден тікелей нұсқау естігің келмейді? Оған тікелей бағынбауды тілейсің? Қарсылықтың жаңа түрі! Ал, қане, хатшы жолдас, мына екі коммуниске не істе дейсің, сен айтшы, не істе дейсің маған?

	– Бәлкім, Таңат Смағұлович зауыттан біржола кеткісі келетін шығар. Ондай ойы болса, ашық айтсын – жақсы мінездеме береміз, – деп бүгежектеді бас инженер, – еңбегі бар. Отбасы болса, болмаса да – Алматыда...

	– Сынақты сен баяғы Аллазаровпен аяқтамақсың?! – деп дүрсе қоя берді Варламов. – Ноль маркалы қорғасынды да соның қолымен құясың? Неше пайызын?..

	– Өскеннен де, зауыттан да ешқайда да кетпеймін! Әрине, купеляцияда істеуге мүмкіндік берсеңіздер, – деді Таңат ақырын ғана.

	– Меніңше, бұл екі жолдас та дандайсыған қылық көрсетіп отыр. Сондықтан екеуінің де мінезқұлқын парткомның бюро мәжілісінде талқылау керек. Жұмысқа кеселді мұндай қақтығыстарды тию үшін, партиялық принциппен тезге салып, кейбір жолдастарға басшы деп бүркемей, жөн көрсету дұрыс сияқты, – деді Ақтаев. – Инженер кадрлар, Жан Дәулетович, сіздің құзырыңыздағы қолбала емес, әсіресе цех бастықтары. Ойыңызға келгенді сізге істетіп қойып, тыныш отыра алмаспыз. Мәселенің бұл – бір жағы. Екінші, партком мен дирекция жүктеген жауапты қызметтен себепсіз бас тартып отырған Таубаев жолдастың да қылығын өрескел дандайсу деп білемін. Әсіресе соңғы әрекеті – тым еркінсу! Бұл жолдас та, қысқасы, жаза тартуға тиіс...

	Варламов кеңкілдей күлді. Тіпті жөтелгенше қиқылдап мәз болсын.

	– Ал, шекіскен мықтылар, не айтасыңдар бұған?

	– Келісемін мұндай талқыға, – деді Таубаев.

	– Жарапты, мәселені қиындатқыларың келген екен, не деймін, менің де қарсылығым жоқ. Түптеп келгенде, партбюро мүшелері мәселенің аныққанығын әділ шешуге тиіс, – деп Дәулетов те орнынан тұрды.

	– Бұл жолы жорта ауырып, иә бір жаққа сырғып кетіп, құтыла алмайсыз, Жан Дәулетович, – деді партком хатшысы.

	Таубаев та үстелді айналып, есікке беттеген. Варламов оған қолын сермеді – сен қала тұр дегендей. Сәлден соң екеуі кабинетке оңаша қалды.

	– Басқарманың орынбасары болып министрлікке барғың келмей ме, Таубаев? – деді бір мезетте директор. – Сен маған турасын айт!

	Тура сауалға Таңаттың қашыртқы жауап бергісі келмеді. Шынын айтты:

	– Соны өзім де білмеймін. Қысқасы, пеш сынағын аяқтамай, ешқайда кетпеймін...

	– Олай болса, Таубаев, басты қатырма! – деді Варламов қарсылықты қош көрмейтін қатқыл үнмен. – Цехыңа бар да бұрынғы міндетіңді атқаруға кіріс!..





Оныншы тарау





І




	Лаврушиннің айтқаны келді: жарылыс құпиясын болжау – жұмбақ құбылыстың кілтипанын табудың бастамасы ғана екен... Қондырғы ішінде пайда болатын жойқын күшті немен тежеу керек? Ендігі ізденіс осы төңіректе жүргенді. Ең бастысы, «бүлік қоспаның» не себепті түзіліп, нендей құрамнан тұратыны мәлім. Демек, оның мөлшерін бағдарлап, кері әсер ететін кедергілер туғызып, қалауынша тежеуге болады. Тек соны қандай ұтымды жолдармен жүзеге асыру қажет?..

	Екі дос сағат сайын сол үшін көргісіз боп таласып, сағат сайын қайтадан татуласып жүріп, бұл шиырдан да абыроймен шықты: жарылыс туғызатын «бүлік қоспаны» пеш кеңістігінде үнемі тұншықтырып отыру шарт; тазарту жұмыстары қатерлі газ құрамы түзелмейтін бейтарап деңгейде жүргізілуге тиіс; бұл үшін?..

	Табиғат ана адамға тыныс алатын шексіз тұнық әуе мұхитын сыйлағанда, оның тіршілігіне керек боларау деп, оттегі, азот, аргон тәрізді газдарды да шаш етектен жаратқан! Бір ғажабы, алғашқы газ – тыныс қорегі болса, соңғы екеуі – соны тұншықтырушы элементтер. Былайша айтқанда, өз бетімен ешқандай реакцияға түспейтін бейтарап газдар, сол үшін де инертті, яғни жалқау атанған. Ең тамашасы, осылардың бәрі де ауадан алынады!..

	Сонымен қос зерттеуші реакцияны тежеуге азот пен аргонның бірін қолдануға келіскен. Тек қайсысын?

	Қандайда істі шегіне жеткізе аяқтауды сүйетін максималист Лаврушин, әрине, дирекциядан аргон сұрауды тілеген. Онысы түсінікті: азотқа қарағанда, аргонның «бейтараптық» қасиеті басымырақ, процеске ол титтей де қатыспайды, демек, возгонда түзілетін металдар «кірленбей» таза қалпында алынады. Алайда аргонның құны зәр қымбат! Өзі шығаратын өнімнің соншама қымбаттап, зор шығынмен алынуын қандай қожайын жақсы көреді? Оның үстіне аргонға деген ділгерлікті өскендіктер барша жұрттан артығырақ білетін: зауыттың оттегі өндіретін қондырғысында Варламов жуықта аргон алуды да жолға қойған; оны өздері үшін ғана емес, қыруар пайдамен бүкіл Одақ өндірістеріне сатуды да ұйымдастырған. Қысқасы, «күрең шайды балмен ішкеннен де гөрі, балсыз да ішуге болатынын...» дәлелдеген.

	Геннадий Сергеевичке қарағанда, істің практикалық тиімділігін көбірек ойлайтын Таңат процеске аргоннан да гөрі азотты қолдануды жөн көргенді: «Оның да бейтараптық қасиетті айтарлықтай мол, бәлкім, «Купелинаның» тараң көмейі үшін сол да жарап та қалар, – деп ойлағанды инженер. – Ең бастысы, азот әуе мұхитының құрамындағы ең көп (үштен екі бөлігі дерлік) газ, бұған қоса өздеріндегі оттегі қондырғысы оны қажет болмағандықтан әуе кеңістігіне тонналап қайта жіберіп жатыр. Олай болса, текке өндіріліп, текке ұшып жатқан азотты неліктен әжетке жаратпасқа?..»

	Осы қақында ғалым досымен нешінші мәрт ақылдасып тұрған сәт еді, хатшысы Вера купеляцияның кішкене есігінен басын сұғып:

	– Таңат Смағұлович! Балаңыз телефонға шақырады, – деді.

	– Қалааралық байланыс па? Осында қоссаң етті...

	– Жоқ, өзіміздің қаладан. Үйге кіре алмай тұрмын дейді... Аргон да, азот та зымзия ұмытылып, кеңсесінде қалған курткасына жүгірді. Онда да қалтасында қалған кілтін алмаққа. Неше минутта, қандай жылдамдықпен құстай ұшқаны есінде жоқ – әйтеуір көшеде жүру тәртібін белден басып, үйіне жүрегі алыпұшып жеткені анық. Сөйтсе Қайраты шабаданын астына төсеп, сумкасын шынтақтаған қалпы коридорда қанненқаперсіз қалғып отыр. Есікті айқара ашты да, ұлын үйге тік көтеріп әкетті. Қапелімде сасып қалған Қайрат тырбаңдап қарсылысқан болды, бірақ тегеурінді әке қолы темірдей қатты, еркіне жіберер емес. Қозыша өңгерген қалпы үлкен бөлмеге әкеп, диванға бірақ атты. Соған да мауқы басылмаған тәрізді, астына басып алып умаждап жатыр. Әредік түйгіштеп қояды. Анығында бұл – әкесінің аса қуанған, мейірі айранасыр асып төгілген кездегі әрекеті. Бала күнінен Қайратқа таныс ойын. Көптен бері сезінбеген, сағынып көрген құлшыныс. Ентіккен әкесі бір мезетте ұлын құшағынан босатып диванға отырды.

	– Ал сөйле. Аспаннан түстің бе, әлде жермен келдің?

	– Пойызбен, – деді Қайрат күмілжіп.

	– Неғып, жайшылық па?

	– Біржола, папа!

	Әкесі басын шайқады, диваннан іле тұрып кетті. Коридорда қалған жүктерді кіргізіп, сол жақта тіпті ұзақ жүріп алды. Қайрат та жайсызданып отыр: мамаң қайда, неге оны жалғыз тастап кеттің десе – не айтамын, нендей желеу қолайлы деп... Абиұр болғанда, әкесі ештеңе сұрамады, асығыс екен.

	– Сенімен, Қайратжан, жарым сағат сұхбат құруға да уақыт жоқ. Жұмыстың жайы солай болып тұр. Тілеген асыңды тоңазытқыштан табасың, шайды өзің қойып іш! Бүгін мен кеш келемін, – деді де жұмысына кетті.

	Мамандар кеңесі ойлаған жерінен шықты, аргонды қолдануға үзілдікесілді қарсы тұрып, бірденақ Таубаевтың ұсынысын қолдады: айтқан желеулері – тамтұмдап өндірген аргон бізге алтыннан да ардақты, оны пештегі реакцияны тежеуге қолдану – нағыз ысырап; ал азотты керектеріңше алыңдар, оттегі қондырғысынан тасымалсыз тура баратын етіп, тұрба да тартуға болады...

	Сөйтіп, даудамайсыз, әрі тым қысқа өткен мәжіліс купеляция бөлмшесіне азот линиясын тартып, оның жобасы әзірленгенше, «жалқау» газды цехқа баллонмен тасымалдауға қаулы еткен. Пешті зерттеушілер оны режім параметрін белгілеуге тиіс...

	Арада тағы да бір апта өтті. Лаврушин мен Таубаев бұл күндері купеляциядан шықпай, кезек отырып, өздері өзара келіскен өзгерістерді жүзеге асырған. Бүгін соның алғашқы сынағы.

	Кезекті бір тетіктің нобайы сызылған эскизді қарап, Таңат кабинетінде отыр еді, ымырт үйіріле бастаған кешкі мезгілді, кенет телефон шыр ете қалды.

	– Сәлеметсіз бе, мырза жігіт! – деді сызылған әйел даусы. Таныс үн сияқты, тек тым сыпайы сөйлеп, өзін ойнауға шақырғандай қылымсып тұр.

	– Сәлеметсіз бе! – Телефон шалушының кім екенін ойлаудан да гөрі, содан тезіре құтылуды тілегендей үдіре жауап беріп, сонсоң ілешала: – кім бұл? – деді.

	– Кім екенін үйге қайтатын мезгіліңізді айтсаңыз білесіз, – десін сықылықтаған әйел.

	– Апырау, сен?..

	– Әлде бүгін де цехта түнейсіз бе?

	– Пәлі, сен Қамқамысың, қайдан сөйлесіп тұрсың? – Таңат өзөзінен қысылып, сасқалақтап қалды. Әйелінің даусын танымай қарабасқанын айтсаңшы.

	– Өз үйімнен. Қонаққа келдім. Ал сендер, ұлым хоккей деп, күйеуім жұмыс деп... мұрындарыңнан шаншылып, үй жаққа мойын бұрғыларың келмейді...

	«Е, бәсе, шатастым ба десем, даусын өзгертіп, жорта құбылтып тұр екен ғой. Қонаққа келгені несі? Қалжыңы шығар. Қырсыққандай сынақ күніне дәл келуін қарашы. Пешке бүгін бірінші рет азот берілмек. Не болатыны түсінікті, сөйтсе де соны өз көзіңмен көріп, бір жайлы еткенге не жетсін!..» – деп қынжылған Таңат сәлпәл тосып:

	– Келетініңді неге хабарламадың, бұл не жүріс? – деді.

	– Қуанады екен десем, ұрсады ғой. Әй, мен де күйеуге жарыған әйелмін. Сағынып келгенде трубканы тастай салып, тұра жүгірудің орнына айтып тұрғанын қарашы!..

	«Көңілді екен. Үйіне келгеніне, әлде менімен тілдескеніне білдірген назы. Көңілі түскенде өстіп біреуді жорта әжуалап, әлдекімге айтып тұрғандай тиісе сөйлейтін әдеті», – деп ойлаған Таңат келіншегіне шынын айтып, ағыла сөйледі.

	– Қамқа, «Купелинаны» бір сағаттан соң ақырғы сынаққа қоямыз. Жаңа идея! Өтеөте маңызды сәт! Сондықтан сен маған ренжіме, – деді басын қасып, Қамқа қасында тұрғандай қутыңдап, жымиып қойды. – Алғашқы нәтижесін соның біле сала дереу жетемін. Ренжіме тек...

	– Маған ақыл айта келгендер күйеуің положительно өзгерген деп еді. Сол, бәзбаяғы жұмыс десе – жанын жалдап, күнітүні жүретін қалпында екенсің... Жарайды, асықпа. Сынағыңды бес күн жүргізсең де тосамын, тек соңы болғай!

	Ол цехқа келгенде әзірлік жұмысы бітіп, сынақ жүргізуге тағайындалған жұрт өзін күтіп тұр екен: шикізат жемдегіш күмісті көбіктен тақа тазарған; бағалы металмен байыған қорғасын астыңғы шүмектен тамшылай бастаған. Демек, бесон минут шыдамың жетсе – мырыштың қалғаны тозаңға айналып, суытқышқа құйылады, одан соң пешті қалай солқылдатсаң да еркің білсін...

	Таубаевтың бесон минут та шыдағысы келген жоқ, басқару пультіне кірді де, пешті дереу тоқтан айырды. Лаврушиннен қарсылық күткен, бірақ ол ештеңе көрмегендей, қысым шкаласына қадала қарап, өз бетімен тұр. Сағитов қана бастығына жаутаңдап қарай береді.

	– Ну, құрметлу дослар, бастаймыз вить, иә, сәт! – деді шыдамсызданған Керим Вахитович. – Желдеткішті қосыңдар!

	Желдеткіштің айырғышына ұрымтал тұрған Сағитовтан гөрі, Аллазаров бұрын жетті. Таңат қол сағатына қарады.

	– Он минут сорғызамыз, – деді Лаврушин, сылқ етіп төмен түскен қысым көрсеткішіне қарап.

	– Бес минут! Артық та емес, кем де емес, – деп Таубаев оған түзету жасады, – газдың қалғанын азотпен тұншықтырамыз...

	– Соншама бап Таубаевтың бес минутта адам танымастай өзгеріп келгеніне таңым бар, – деп шымшып алды ғалымметаллург. – Асықпалық, кеш те, түн де өзіміздікі...

	– Гена, бос сөзді қайтесің! Сен осында, аспап алдында боласың, ал біз пешке кеттік...

	Таңат оттан қорғағыш киіз қалпағын басына іліп, қолғабын киді де есікке беттеді. Ваннаның үстіне қимасы жарты елі тұрба енгізілгенді, төменде ол қазқатар тізілген азотқа толы баллондармен жалғасқан. Бірінші баллонның ашқышына қолын апара беріп, цех бастығы ойланып қалды: «ұзын көмейдегі қалтқыны жауып тастап, пешті біраз солқылдатып алса қайтер еді?.. Әлде желдеткішті де тоқтатып қойып?..»

	Оның есіне Гусевпен бұрнағы күнгі әңгіме оралғанды...

	* * *

	Ауылдан келген күніақ цех адамдары оған Григорий Александровичтің үйіне шыққанын, өзін қайтақайта сұрап жатқанын ескерткен. Неге сұрағанын көңілі сезеді: Борька үшін рақмет айтпақ... Барғысы келмей әрісәрі тартпақтап бақты. Гусевке қатты өкпелегенін ұмыта қойған жоқты. Бірақ бұрнағы күні Марфа Ильинична купеляцияға іздеп келіп, күйеуінің сәлемін жеткізді. Қайткенде келіп шығуын ерекше өтініпті. Зейнетке шыққан жұмыскермен тірескісі келмеді де еріксіз барды.

	Екеуі бастапқыда сүлесоқ амандасты. Сыпайылық сақтап, әр түрлі жайларды әңгімелеп біраз отырды. Содан бір сәтте:

	– Ал, басеке, мен сізді татуласуға шақырдым. Борькамды қамқорға алдыңыз, естідім, тәңір жарылқасын!, – дегенді Гусев басын сипап қипақтап отырып. – Қауіп қылмаңыз, ол күшіктің ақылы бар, бірақ мінезі күрт, еркіндеу өсті. Жақсы қолда жүрсе әліақ адам болып кетеді. Бұл үшін сізге мың мәрте рақмет! Міне қолым, міне жүрегім, бұдан былай бірімізгебіріміз жанашыр дос адамша тату жүрелік! Тағы не дейін? Адаммен адамның араздығы тілдескенше деген, азкем қиқарлық етсем – мінездің осалдығынан көріңіз...

	– Біз ешқашанда араздасқан емеспіз, Григорий Александрович. Талапты қаттырақ қойсам, әсіресе сізге қолыңыздан жұмыс келетініне сенгендіктен, соны тек жаңсақ түсінгенсіз. Шыныңызды айтыңызшы, кейінгі кезде сізде ынта болмай, жұмысқа аса ыждаһат қоймай, қол ұшымен ғана істеп жүрдіңіз. – деді Таңат жағымсыз әңгімені сағызша созуды қаламай, бірден тура сөзге көшіп.

	– Жә, менен енді қайран жоқ, қайрат та жоқ. – Гусев күрсініп төмен қарады. – Басқа сөзге құлақ қойыңыз, тегінде, сізге сол пайдалырақ...

	Гусев әңгімесін орталап қалған кезде Таңат оны қасақана тежеп:

	– Сәл сабыр етіңіз, қалғанын мен айтайын, – дегенді – Желдеткіш сол заматта атымен істеген жоқ. Сіздер оны мүлдем қоспағансыздар, сірә, ұмытып кеткенсіздер. Солай емес пе? Ал суық ауа болса пешке астыүстіден ағылтегіл кіріп жатты...

	– Апырау, сіз мұны, Таңат Смағұлович, қашаннан бері білесіз? – деп Гусев құдды бір ұрлығы ашылып қалған кісідей сасқалақтап, бетжүзін төбеге аударды. – Комиссия тергеуге алғанда неге айтпағансыз? Айтсаңыз ғой, менің қисынсыз өтірігімді бірден теріске шығаратын едіңіз. Қысқасы, сөзіңіздің бір қатесі жоқ. Пешті құртқан – мен, іштегі газды соруды ұмытып кетіппіз. Маусымка да содан жазым болды. Менің шалағайлығымның құрбаны ол! Енді өзіңіз біліңіз, не істейін десеңіз де, тіпті қалған ғұмырды түрмеде өткізуге де болады. Бәрібір менде қазір ұйқы жоқ, күлкі жоқ. Естідім, пешті қайтадан салыпсыздар. Естеріңде болсын, пешті тоқтатқан кезде желдеткішті бір минут та токтан айырмау керек. Естимісіз, бір минут та. Сол үшін шақырттым сізді!

	– Жарайды, мұныңызға да рақмет! – деп Таңат орнынан тұрған. – Өмір заңы солай: әліақ бәрі ұмытылады; Борькаңыз үшін тыныш ұйықтаңыз. Болар іс болды, жарылыс, сірә да енді қайталанбайды, Маусым да, амал қанша, қайтпайды бізге!.. Қош болыңыз, Григорий Александрович, тезірек сауығыңыз!

	– Қош, Таңат Смағұлович. Мың алғыс сізге барлық жақсылығың үшін!

	Гусев өзін қақпаға дейін шығарып салды.

	* * *

	Баллонның вентилін цех бастығының өзі ашты. Тұмшаулы тұрған газдың пышпыш етіп, пеш ваннасына құйылып жатқанын сезіп тұр. Ширек сағаттан соң бірінші баллонның газы түгесілді. Таңат екінші баллонның вентилін ашты да, өзін тосып тұрған смена кісілеріне қарап:

	– Ал, жігіттер, іске сәт! Тазартуға кіріселік, – деді, – қане, сырықтың біреуін маған беріңдер...

	Ұзын көмейден басталған тазарту электродтар кірген төбеге дейін тоқтаусыз жүргізілді. Кем дегенде бір жарым сағат бойы. Асықпай, қуыскөмейді сыпыра қарап, қатқан қорытпадан арылғанына көңілі әбден сенгенше. Таңаттың өзі де жұмыскерлермен қатарласа жүріп, маңдайынан тер сорғалағанша еңбек еткен. Әр жерге тұрып қалған мырышты түптүгел сыдырғаны анық, күнде істемеген соң ебі жеткен жоқ, бірақ білек сыбана бірге жүріп, соңына ерген жұртқа қарадай демеуші болғанды. Әрине, екі көзі тыптыныш жатқан қож ваннасында құлағы да соның қылп еткен дыбысын аңдыған. Ұйықтап кеткен жайынға ұқсаған ванна қалып еткен жоқ, иіс газын, «бүлік қоспа» түзбегендей, ешқандай жарылыс, дүмпуге тіпті түспегендей...

	Жігіттер тазарту жұмысын бітіруге тақағанда цех бастығы төменге түсіп, басқару пультіне келген. Аспаптар шкаласын күзетуге қалдырып кеткен ғалым досы алдына шахмат тақтасын жайып қойып, өзіменөзі этюд шығарып отыр.

	– Ау, батырекесі, мынауың не?

	– Не көрсең – сол! Зеріккеннің ермегі...

	– Саған, сірә, дауа болмас! Пешті бүлдіріп алсақ қайтеміз?

	– Жә, жә. Құттықтаймын, герой сен!.. – деп Лаврушин кенет лепіре сөйлесін, – Қысым сексен миллиметрден бір елі көтерілген жоқ, ал пештің қызуы – сол қалпы, бір мың градус. Әне, сенбесең, қара! Қысқасы, бұл цехта маған қалған енді ешқандай жұмыс жоқ! Возгон технологиясы баяғыда анықталған, пештің режімі белгілі. Сондықтан, жолдас Таубаев, пешіңізді өндіріске біржола қабылдаңыз да, басымды қатырмай, командировкамды жабыңыз!.. Құттықтаймын, достым!

	– Сені де құттықтаймын, Гена! Ортақ жеңіс!

	– Құттықтауды Жан Дәулетовичтен бастау керек – сені ауылға қуған... – Лаврушин әлденені меңзеп телефонды нұсқады.

	– Жоқ, бастықтар тоса тұрады. Қуану ерте. Анализдерді күтеміз. Бір емес, он қайтара тоқтатып, барша күптен бірақ шығамыз. Кім білсін, бұл шіркіннің әлі де қандай құпиялар сақтап жатқанын. Қысқасы, сен бүгін осында болып, «Купелинаны» күзетіп шығасың. Әрбір сағат сайын ванна үстінен проба алып, тексеруге жөнелт...

	– Ал сен үйіңе жетіп, тағы бір «пештің» қызуына тап болып, қатыныңды құшпақсың баяғы. Сол ма айтпағың? – Гена қулана күлді. – Бар, бар! Бағана кетуің керек еді. Сені күйеуім деп жүрген Қамқада ес жоқ. Дүниедегі оңбайтын еркек сенсің, сірә!..

	– Өй, сен оны қайдан білгенсің?

	– Лаврушиннің білмейтіні жер астында, достым, әттең, әйелден ғана бағы жоқ... Бар, бар деймін! Үйінде тосуға шыдамапты, бәйбішең зауыт қақпасының алдында тұр, тезірек жетпесең біреуміреу қағып кетеді.

	– Өй, сен не деп тұрсың?

	– Жазалағым келді Қамқаны. Бүрсең қағып күтсін сені... Жә, жә, қорықпа, әлгінде келді. Күзетші жібермей тұр деп телефон шалған. Кіргізіп алсын, пешті бірге күзетемін дейді... Ха, ха! Келіншегің де, сірә, «Купелина» сияқты, бұрқсарқ қайнап тәубеге келген тәрізді...

	Таңаттың киімін ауыстырып, су себелегішке кіруге де мұршасы келген жоқ, кірқожалақ қалпы машинасына жүгірді.





ІІ




	Цех бастығының кабинетіне мамандар жиналған ертеңгілік мезгілді. Телефон шылдырлады да, директордың хатшысы Қарлығаштың сызылған үні естілді.

	– Таңат Смағұлович, сізді директор шақырады, осы қазір келсін дейді.

	– Жиналыс өткізіп отырмын, Катенька.

	– Жиналысты Аллазаровқа тапсырыңыз. Ал сіз мұнда керексіз.

	– Қымбаттым, бұл ақылды өзің директор болғанда айтарсың. Ал әзірше тежей тұр! – Хатшы қызға жекуін естіртіп, үзілген сөзіне қайта кіріскен. Бірақ үлгермеді, селекторлық тікелей байланыстан Варламовтың қырылдаған үні сақ ете қалды.

	– Таубаев, жиналыс түгілі барлық қазаның өртеніп жатса да, маған жет!

	Жауабын тосқан да жоқ, селекторды ілешала жауып тастады. Таубаев кеңседе иық тіресе отырған цех мамандарына аңыра қарады. Өткен аптадағы сәтсіздіктер үшін барлық сменаның мастерлері мен цех шаруашылығындағы инженертехниктерді жиып алып, бүріп отырған. Мейлінше қатуланып кіріскен кезі еді...

	– Өзіңнен де зор шыққан соң солай болады... – деп басын шайқады, – бірдебіреуің тарамаңдар. Ілешала қайтып келемін.

	Бұл шіркін неменеге қатуланды деп директордың кабинетіне ширыға кірген. Бекерге кінәлапты. Бас директор жалғыз емес, бейтаныс екі кісі отыр. Қонақтың бірі шашын ерлерше қысқа алдырған, елулер шамасындағы тікқабақ, бәдең өңді әйел. Таңат оны бірден таныды, бұрнағы жылы өзі барып қайтқан Оралдағы котел құятын зауыттың бас инженері. Ұмытпаса фамилиясы Сабинова болу керек, ал аты, әкесінің есімі есінде қалмапты. Қасындағы беті май жаққандай жыпжылтыр, шашы жылмиған, дембелше еркек. Бұрын көрмеген кісі, көрсе де, сірә, кездеспеген...

	– Таубаев, бері жақында, – деді Варламов, – қонақтармен таныс.

	– СабиноваХарчилава.

	– О, сізді білемін, ұмытпасам, сірә, Светлана Мелитоновнасыз. Бұрнағы жылы мені зор ілтипатпен қарсы алғансыз... – деп жымиды Таңат, әйел қонақтың есімін сұрамайақ есіне түсіргеніне іштей қуанып, әрі ана жылғы бос әуресі үшін аздап шымшып қоюды да жөн көріп.

	– Ал менің есімде сіз сақталмапсыз, көрмеген кісім десем де рауа, – деп қонақ та есесін өзінше қайырды да, ерлерше қарқылдай күліп, орындыққа шалқайды. – Сіздей көркем жігітті қалайша ұмытқанмын, таңмын тіпті...

	Екеуінің биязы жекпежегіне тәнті болған Варламов та желпініп қалды.

	– Ал мен, Кармелян Оганес Мовсесович, жабдықтау бөлімінің бастығы...

	– Қысқасы, әңгіме былай, – деді Варламов қонақтарына қарап, – Таңат Смағұлович сіздерге Өскенді көрсетеді, бірер күн аунапқунап тынығыңыздар. Бәлкім, тау жаққа барып қайтарсыздар. – Котелшілер бірдеме айтқысы келіп қозғалақтап еді, Николай Исаевич сөйлеткен жоқ, бастырмалатып кетті. – білемін, Света, асығыспен деп сылтау айтқалы отырғаныңды. Уақыттарың аз... Бізде де солай. Бірақ, қызым, бір уақ менің кеңесіме құлақ ас. Сенің әкең – Мелитон Харитонович екеуміз осы зауыттың іргесін бірге көтердік. Турасын айтқанда, марқұм Харчилаваның Өскенде түсті металл алыбының шаңырақ көтеруіне еңбегі өлшеусіз зор!.. – Сәл бөгеліп қипақтап қалды. – Солай қымбаттым, сен менің ғана емес, бүкіл зауыттың қадірлі қонағысың, мұрагерлік құқың өз алдына. Келген шаруаңды ойлама, бірдеме істерміз.

	Мына Таубаевпен тіл тапсаң, осы жігіттің өзіақ бір жолға саған керегінше аргон тауып беріп, жарылқап жібереді...

	Таңат әлдене айтқысы келіп, директорға ұмсына қараған.

	– Сен, жігітім, немен жүрсің? Көлігің немене? – деді кенет ол Таубаевқа бұрылып, – Өзіңнің машинаң ба? Жоқ, оның жарамайды! Қонақтарыңды сырамен сыйлап, өзіңнің су ішкенің келіспес... – Іле гаражға телефон соғып, бас инженердің машинасын дайындауды міндеттеді.

	Таңат әлі де ештеңеге түсінген жоқ, жалғызақ ұққаны – бастығы бұл кісілерді сыпайылап отырып өзіне өткізіп отыр. Бір кезде қазаныңды құймай қойған мықтыларды қолыңа бердім, бұлар қолқалап келген қымбат аргон газын де керегінше босатамын, тек пайдалана біл деп жөн нұсқап отырғандай. «Бұл қасқаң солай, мәселенің қыбын біледі. Біз болсақ фонды сұрап, одан соң тағы бірдеңелер жетпейді деп жоқты іздеп, кеңсе ақтап, хатқағаз жиып, әуресарсаңға түсеміз. Ал бұл креслосында бір жамбастап қисайып отырыпақ шаруаны тындырып қояды. Тіпті сырқаттанып отырғанда да істеп отырғаны мынау... Тек соған көңілі құласын, – деп ойлады Таңат төменге түсіп келе жатқанда, – ал көрелік, бұл амалдан не шығар екен?...»

	Сол бетінде ол асханаға соғып, жолға қажетау деген нелер дәмді тағамдарға тапсырма берді. Басқа керекжарағы да қоймашының бүкпе жәшігінен шықты. Сол жерден цехқа телефон соғып, өзін күтіп қалған кісілерге оралмайтынын ескертті. Ақырында гаражға келген. Тиісті нұсқау алған жүргізуші ақ шаңқан су жаңа «Волганы» жалтырата сүртіп, көз сүрінгендей келбетке келтіріп мипаздап жатыр екен.

	Гараж бастығы бұрылып келіп, Таңаттың қолын алды.

	– Сен түгілі Сәуле Адаевнаға сирек тиетін қастерлі қымбатына отырдың бастықтың, қадамың құтты болсын, Таңат Смағұлович! Осы отырғаның біржола болғай, қайтып бұдан түспе! – деді әзілдеп, – бұл өзі қадірқұрметі ерекше көлік!..

	Таңат та жымиды. Бір сөз есіне түсіп: «Дәулетов жаңа машинасын әйелінен де жақсы көредіміс. Өйткені қасына кісі алмайды, қиын жолға, әсіресе мезгілдің аласапыран кезінде өзі де мінбейді, ескісімен жүреді...» – деп өсектейтінді жұрт. Ілешала бірақ өзөзінен ұялып, еузін жиып алды. Гараж бастығының бұл әзілімен нені меңзегені санасына кештеу жеткенді.

	* * *

	...Өткен сенбіде кәсіподақ мүшелерінің құрылтайы болған. Завкомның жаңа құрамы сайланған. Әлденеше мың кәсіподақ мүшесі бар үлкен ұжымның комитеті – дардай алқалы топ, алпыс қаралы адам. Әсілі, оған әр цехтан әлеуметшіл, жұмысшы қауымның ең белсенді және таңдаулы өкілдері, цех басшылары, жетекші инженерлер кіреді. Дәстүр бойынша, бас инженер зауыт комитетіне мүше боп сайланатын, директор болса – парткомның бюро мүшелігіне. Жан Дәулетұлы өткен жолы да завкомға мүше болған, биылғы сайлауда да оның есімі ашық дауысқа түскен үлкен тізбенің жуан ортасында аталған. Шатақ әңгіме осы тізбені жабық дауысқа жіберер қарсаңда туды.

	Қорғасын тазалау цехының делегаты Долгушин кенет сөз сұрап:

	– Бұл кандидатураға мен қарсымын, – дегенді. – Жолдас Дәулетов завком мүшесі болған бұрынғы жылдарда ешқандай жұмыс атқарған жоқ, тек қана санатта бар құрметті мүше болды. Бекер десе өзі айтсын: завкомның қай комиссиясына тағайындалды екен, не істепті – егер соны ұмытпаса?...

	Дәулетов орнынан тұрып түсінік берді. Түсінігі мардымды болмады. Бар айтқаны:

	– Долгушин менен кек қайтарып тұр, мен оны таяуда жұмыстан қуғанмын, сонсоң және тоқсандық сыйлықтан қақтым... Әрине, жұмысты ақсатқан кінәсі үшін, – деп қарсы дау көтергенді.

	Әңгіме сөйтіп насырға шапты. Конференция делегаттары жанжақтан шулап, бірі олай деп іреп, бірі оны қорғап, аяқастынан қыпқызыл дау туғанды. Құдайбергенов Саябек орнынан тұрып, дер кезінде сөз сұрамаса – бұл даудың соңы немен бітерін ешкім аңдамаған, әмбе бұрынсоңды болмаған жағдаятқа ұрынары сөзсіз еді.

	– Мені, Жан Дәулетович, жұмыстан қуған жоқсыз және осы, «қудым» деген не сөз? – деп бастағанды мосқал жұмыскер сөзін. – Менің сізбен ешқандай қастығым жоқ, сіз де маған ниеттес адамсыз. Бірақ мен жұмысшымын, мәселенің анығын, ащы болса да адалын айтуға тиіспін. Сіз осы, Қосжан шырақ, бізден өзіңізді не себепті жоғары ұстайсыз? Әлде жоғары біліміңіз үшін бе? Ондай білім қазірде осы залда отырған көптің үштен бірінде бар. Әлде қызметіңді бұлдайсыз ба? Мен айтар едім: сізден де жоғары қызметте отырғандар бар деп. Ендеше сіздікі ненің керлігі? Сізге бірден телефон соғуға болмайды – жұмысшы түгілі, смена мастерінің де. Әуелі ол цех бастығына, иә диспетчерге шығуы керек, ал олар – сізге... Осыңыз қандай рәсім және сол кімге қолайлы? Сіздің кабинетіңізге кіру де әлдеқандай бір шетел елшілігіне барғандай қиын, бүгін қабылдай ма, көңіл күйі қалай деп анықтама жинап жүргенің сарсылып...

	– Менің алдыма күн сайын жүз кісі келеді. Қақ жартысы соның өздері сұранып! – деп Дәулетов те жандәрмен айқай салып, Саябектің сөзін бөлгенді.

	– Дұрыс айтасыз, бірақ солардың нешеуінің келген шаруасын екіүш келтірмей, бірден шешіп жібердіңіз? – деді қорғасын тазалаушы. – Жүз келушінің үштен екісі сізден «Ертең келсеңші...» деген екіұшты жауаппен шығады. Сонсоң сіз істің емес, көбіне өзіңіздің мүддеңізді ойлап шешесіз. Жуықта біздің цехта болған төтенше оқиғаны алайық. Рас, бұл қақында партбюрода түсінік беріпсіз, бірақ сол талқы зауыт комммунистеріне әлі жеткен жоқ, тіпті шу көтерген біздің ұжымға... Қысқасы, мен орнымнан Дәулетов жолдасқа қатаң ескерту үшін тұрдым. Бұл мінезіңізді дереу өзгертуге тиіссіз, әсіресе жұмысшы қауымға, өзіңізге бағынышты инженертехниктерге менменшіл көзқарасыңызды. Есіңізде болсын: олар сіздің емес, мемлекет қызметіндегі адамдар!... Осыны ескерте тұрып, мен Долгушин жолдастың ұсынысы ерсі әрекет екенін айтқым келеді. Дәулетов – зауыттың бас инженері, ол тәжірибелі маман, мінезқұлқын түзейтін болса, бұл жұмысты әлі де сәтті атқарады деп ойлаймын. Олай болса, бұрыннан қалыптасқан дәстүр бойынша, Жан Дәулетович завкомға мүше болып сайлануға тиіс!..

	Жұрттың өрекпуі бұл сөзден соң біршама саябырлаған сияқты еді, техникалық бақылау бөлімінің делегаты Евсей Польщиков тосынан сұрақ қойып, сөне бастаған дауға жел үрлеп, көптің шекесін қайта қыздырды.

	– Сіз осы, Жан Дәулетович, завкомның биылғы мәжілісіне неше рет қатыстыңыз? – деп тың әңгіме бастасын.

	– Есімде жоқ, санаған емеспін. Сіз, жолдас, одан да маған күніне неше мәжіліс өткізесің деп сұраңыз. – Жан Дәулетұлы да, сірә, жұрттың өзіне осыншама шүйілуіне зығырданы қайнап, тұлданып тұрса керек, қырсыға жауап қайтарды.

	Евсей Захарович болса белгілі даугер, тайынған жоқ, әжуалап тұр екен.

	– Ұмытқан болсаңыз, менақ айтайын, – деді жымиып. – Биыл небәрі үшақ мәжіліске келдіңіз. Иә, үшеуіне ғана... Онда да сіз өзіңіз сүйейтін адамдарға пәтер бергізу үшін. Ал басқадай жөнде, айталық, жұмыскер қауымы үшін көкейтесті мәселеге сіздің зауқыңыз әстілі соққан емес, көбіне қолыңыз босамай қалады. Мұныңызды өз басым жұмыскер адамды сыйламау деп танимын. Ал сіздің өмірбаяныңызда әкеңіз марқұмның қарапайым шаруа, колхозда ұста болғаны жазылған. Демек, сіздің бізден ауа жайылып, көкірек керуіңізге ешқандай себеп жоқ...

	Жасырын дауыс беруге оның кандидатурасы ақыр аяғында бірталай даудамаймен әрең өткен. Бірақ шатақтың үлкені есеп комиссиясы дауыс беру қорытындысын жариялағанда мәлім болды: делегаттардың үштен екісі қарсы дауыс беріп, бас инженерді мүшеліктен сызып тастапты. Ұятақ болды. Бұған Варламов та, Ақтаев та кейіген. Зауыттың жетекші екі басшысының бірі беделден жұрдай болып, кәсіподақ сайлауында домалап жатқаны – ешқандай ақтауға келмейтін сорақылық, әмбе масқара оқиға.

	Содан бері Дәулетов сырқат. Әлде шыны, әлде жорта ауырып қалды? Айтуынша, ішек кірнесі ұстап, аяққолын бүрістіріп қойғанмыс.

	Гараж бастығының меңзеп тұрғаны осы сөзді. «Бұл машинадан қайтып түспе!» дегенде ол, «ГАЗ24»тің жұмсақ креслосын ғана емес, бас инженердің қызметін де меңзеген. «Бұл жұрт қызық, – деп қынжылды ол, «Волганың» алдыңғы креслосына жайғасып жатып, – солай шығарау деп бірдемені ойша долбарлайды да, соға салады. Біріншіден, бас инженер сырқаттанып жатқан соң қонақтарды қыдырту міндеті маған жүктелді. Неге маған? Бұл да түсінікті. Өйткені бұл адамдар басқалардан гөрі біздің цехқа керегірек!..»

	* * *

	Қайтып келсе қонақтары өзін кеңсе алдында күтіп тұр екен.

	– Ғапу етіңіздер, аргонға жол бізде азон жұтумен басталады.

	Ал, жүріңіздер, біраз жерге серуендеп қайталық.

	– Барлық келушілерге осындай құрмет білдірсеңіздер, тамаша дәстүр деу керек, бек тамаша! – деп Кармелян қағып ала жөнелді, – Әрі демалыс, әрі шаруа бітіреміз.

	– Е, тоқтай тұр, Оганес Мовсесович, бұл қыдырыс азон жұтумен біте ме, әлде қазан айырбасқа әкеле ме? Бастаңыз, қайсар жігіт, қандай мәмілеге келерімізді жол көрсетер! – Ерлерше қарқылдап күлген Светлана Мелитоновна Таңатқа басын изеді.

	Қаланың сан шиыр, бұралаң көшелерінен шыққан соңақ ақ шаңқан «Волга» тауға қарай қасқайып алып, зымырап берді...

	* * *

	Варламовқа жуықта Жарылқасын Оңғарбаев телефон шалған.

	Екеуінің әңгімесі ә дегенде қағытпа әзілмен басталды.

	– Немене, Исаевич, әзірлігіңіз жақсы болар, жылдың есебін сұрар кезеңге де жақындап қалдық, – дегенді Жарылқасын.

	– Тағы бір міндет жүктеп, құттықтағым келіп отыр сізді. Түстіктегі әріптесіңіз кем берген қорғасынды министр Өскенге аударды. Өзіңіздің жоспармен қосып орындайсыз. Қысылтаяң күндерде өзіңізге қол ұшын берген кенші досыңыз сөгіс алды, Қали Наримановичті де құттықтап қоюды ұмытпағайсыз...

	Варламов сылқсылқ күлді.

	– Күле тұрыңыз әзірше, – деп жебей түсті басқарма бастығы, – Сізге сөгіс биылғы жоспарды құлатқан күні беріледі. Жобасы дайын...

	Николай Исаевич бұл сөзге әлгіден бетер кеңкілдеп, рақаттана күлсін. Құдды бір концерт залында әзілкешті тыңдап отырғандай.

	– Мезгілінде концентрат тауып бермеген Бәкежанов екеуіңе сөгіс жариялайтын әкім бар ма екен осы дүниеде? – деді сонсоң жайбарақат қана. – Өскеннің жоспары үшін қам жемейақ қой, Оңғарбай ақсақалдың қу баласы, маған басқадай бұйрық жазасың ба деп қауіптенем. Жоспар орындалады! Ауырып қалсам да мен кейбір дені сау әрі мықтысынған жасаң директорлардан қайратымды асырып жаттым, көрдің бе, достым, мәселенің қайда екенін? Сен енді Садық Байтеміровичке сәлем айтқын: Варламов биыл да ырыққа көнетін емес, орнында қала тұрады; өйткені тағы қулығын асырып, жоспарды артығымен берді дегейсің! Ха, ха!..

	Көңілі бүгін мейлінше тасып отырған сияқты, басқарма бастығын едәуір жерге апарып тастады. Жарылқасын ләммим деген жоқ. Не айтады? Шалға ішінен дән риза: соның арқасында басқарма биыл да ауыр жылды сәтті аяқтағалы отыр. «Осы кісіні қартайды, мінезі шатақ деп бекер кінәлаймыз. Бұл қасқаң әлі де мықты! – деп ойлағанды ол. – Қайраты, тәжірибесі талай жасқа, тіпті жасамыс әкімдерге өнеге...»

	– Жә, бір сұрақ, бастық жолдас, – деді ақырында Варламов, – Сен осы, Оңғарбаевич, өзіңе орынбасар іздеп жүр деп еді.

	– Қолайыңызға жақпаған біреуден құтылғыңыз келіп отыр ма, Николай Исаевич?

	– Осал кісі емес. Орынбасар болуға құдайдың өзі жаратқан адам...

	– Мінезі қиқар студент досым емес пе? – деді Жарылқасын жұлып алғандай.

	– Сен, достым, Таубаевқа қол артқанды доғар! Сенен басқаларға да қайратты көмекшілер керек, шырақ. Қағаз қотаруға кадрды өндірістен тартқанды, тегінде, тоқтату керек! – деп салды Варламов. – Мен саған өзің өте жақсы білетін Жан Дәулетовичті ұсынғалы отырмын...

	– Мұныңыз тың ұсыныс. Ойланайық, Николай Исаевич.

	– Ойланып болған кезде, тағы бір сөйлескін. Ал мен саған ойланыптолғанған уәжімді естіртіп отырмын. Өзің білесің, өндіріс мүддесі көп ырғалғанды көтермейді, – өскендік директор тыныш отырмай тағы бір шағып алды. – Келесі тілдескенше! Естеріңде болсын, Дәулетовтің орнына қоятын адамды сендер емес, өзім атаймын!..





III




	Үйіші Таңаттың туған күнін тойлаған: көп қонақ шақырған айтулы дүрмек емес, бұрыннан қалыптасқан рәсім бойынша, көңілдес достардың бас қосуы. Цехынан екіүш инженер, қаладан бірер үй. Таңат өзі оларға көптен бері қолына алмаған домбырасын күйлеп, күй шертті. Ән салуға даусы жоқтау, күй шертуі де өнері тасып, асқан шеберліктен туған әуейлік емес, қонақтарының көңілін аулап, өзінше құрмет білдіргені. Мұндай жиындарда әнді Маусым Асқарбаев айтатын. Соның орны бүгін үңірейіп тұрды: ол болса, біреуді күлдіріп, біреуді сөзден сүріндіріп; келіншектерді қасына жиып алып, әзіл соғып, мәжілісті қыздырып отырар еді. «Ермекті ертіп келсеңші» деп Қамқа Шекерді де шақырған. Бірақ ол келген жоқ, сынық көңілмен жүдепжадап отырып, мәжілістің шырқын бұзуға қымсынды, сірә...

	Қонақтар Таңатқа ұланасыр көп тілектер айтты: саулық тіледі; мәнсабың өссін деді; Қайратың өзіңе серік болсын, қосағыңмен бірге қартай десті. Құсбеков пен Лаврушин де бір құшақ мадақ сөздер тізіп, жеделхат жолдапты. Бастапқы ынта тегінде Генкадан болса керек, Мәукеннің қолтаңбасы да бірақ апанық бадырайып тұр: «Құттықтаймыз қадірлі дос! Бұл тойың сыйлықтың тойына ұлассын. Жеңіс біздікі. Әрдайым жеңе берейік, бірлік, тірлік, ерлік үшін бокал көтер!». Жарылқасын да жеделхатпен ілтипат білдіріпті...

	Қонақтар тарап, үй оңашаланған кезде Таңат балконға шықты. Жерде қар жатқанмен май тоңғысыз жылы, жұлдыз жиі жамыраған жайлы түн. Үп еткен жел жоқ. Кеше жауған ұлпа қар таптауырын болып қалыпты. Терезе алдынан бірліжарым кісі өтсе, сықырсықыр етіп, қант күреп жатқандай сусылдайды. Машиналар легі тоқтап, көшенің көп шуылдан саябыр тапқан тыныш сәті.

	Кеудесін кере дем алған Таңат балконның қарғаша ағашын қос қолдап уыстап, ырғапырғап қойды. Ағаштың шегеленген басы сықырсықыр етті, бұрай түссе сынып кеткендей. Қайратты қолдың пәрмені сонша! Сонсоң ол көзін алысқа қадады: Ленин даңғылын, Озаттар аллеясын бойлап барып, Металлургтер көшесін шолып ұзақ тұрды. Сонау жұлдызды аспан жиегімен астасқан, қараңғы төңіректе атып келе жатқан таңдай ақтаңдақ нұр шашып, алаулап тұрған зор алып – Өскен қорғасын зауытының жарығы. Мұржадан ұшқан газ шоғыры қазір көрінбейді, алқара көк жұлдызды аспанмен астасып, қарайған тау тасасына зымзия жоғалып жатқандай. Қазір онда тынымсыз еңбек, күндізгі ауысым кешкімен орын алмасқан қарбалас мезгіл.

	Таңаттың ойына Варламовпен күндізгі әңгіме оралды.

	– Қамқа, бері таман келші, деміңді ал! – Балконның есігін жартылай ашып, дастарқан мәзірін жинап жүрген әйеліне дауыстады. – Тек үстіңе бірдеме іле шық, әйтпесе тоңасың...

	Жұмысқа киетін шолақ тонын желбегей жамылып, Қамқа да балконға шықты. Басына шәлі салған.

	– Ал, келдік, бүгін туған сәбиді өбектеуге...

	– Шаршадың ба?

	– Қонақтан емес, Қайраттың мінезінен, – деді Қамқа боларболмас күрсініп. – Қайтсем ұғысам онымен? Аумаған сенің мінезің – бір құлаған жағынан тұрмайтын....

	– Екеуіңе өзі не болған, асқаралы Алатау мен шалқар Алматыға сыйыспай, екі бөлек келдіңдер?

	Қамқа ләммим деген жоқ.

	– Сен оған тиіспе, әстілі ұрыспа. Жан жарасын жазуға уақыт керек. Бала десек те, көп нәрсеге ақылмен қарайтын есті тентек ол. деді Таңат Қамқаны бауырына қарай тартып. Тон жамылып тұрса да әйелі бүрсеңдеп жаурай бастаған. Таңат өзі суыққа да, ыстыққа да бірдей көнбіс. Қандай аязды түнде ол балконға шығып, жұқа көйлекпенақ тұра береді. Кейде белуарына дейін жалаңаштанып, денесін қармен ысқылайды. Қазір ол костюмшең тұр, бірақ қыңқ етер емес.

	– Ертең, жоқ, бүрсігүні мен жолаушы жүремін.

	– Оралға ма? Тағы да қазан іздеп. Естідім, – деді Қамқа. – Неше күнге? Жаңа Жылға дейін оралсаң жарар еді...

	– Бүгін мені Варламов шақырды... – Сөзін үзіп, келіншегіне барлай қарады. – Бас инженердің орнына ұсынбақ. Цехта отыруың жетеді дейді...

	Қамқа күрсінді, қуанған, тіпті ренжіген шырай білдіріп те тіс жарған жоқ.

	– Ал мен үзілдікесілді бас тарттым. Николай Исаевич ежелгі қыңырлығына тартып, тізеге салмақ. Көрерміз кімдікім жығарын? Шынында да Жан Дәулетовичпен мен орнын иемдену үшін емес, әділдік тілеп, айқасқа түстім. Жеңсем де сол әділдікке жүгініп...

	– Бола бер, ертелікеш сабылған соң бәрібір емес пе?

	– Ал Дәулетов Алматыға кететін болды, Жарылқасынға орынбасар болып, – мырс етті Таңат. – Біздің социалистік жүйенің осындай қызық та таң қаларлық рәсімі бар: бір жерде беделден жұрдай болған әкімді екінші жерге сүйрейміз... Әкім болудан менің азар да безер боп қашатыным да осыдан. Әсіре қулық ойлап, кейде өтірік мақаусып, иә беделді әкімнің алдында құрдай жорғалағанды жаным сүймейді. Соның бәрінен де бір тонна болса да қызыл қорғасын қорытып, қоғамға, еліме адал еңбек еткенді артық көремін!..

	– Несін айтасың, нағыз патриот пионердің сөзі!

	– Сен күлме бұған. Мен үшін бұл – мақтан мұрат! Ойлашы өзің, атабабам білмеген өнерге иемін! Мал баққан қазақ баласы – айтулы металлург, осы заманның өрелі мамандығын жете игерген! Меніңше, тек қана осы үшін өмір сүріп, осы үшін күресудің өзі неге тұрады?! Ал әкім болу – Мәукен, Жарылқас, Жан Дәулетовичтердің сыбағасы. Маған бұл, сірә, жазбаған қасиет....

	– Ұйықтайықшы, шаршадым.

	Қамқа үйге кіріп, Таңат тағы да жалғыз қалды. Аспан шырақтары бір сөніп, бір жанып, көңілін алабұртты. Зауыт үстіндегі жарық жолақтың нұры әлгіден де биіктей түсіпті. Сірә, қараңғылық көрпесі қоюлана бастаған. Ойы сан саққа ауып қобалжып тұр: «Отыз тоғызды толтырып, қырыққа аяқ бастым бүгін. Жас емеспін, жалғыз да емеспін. Жастық кезең, көңіл шартарапқа құйқылжыған есер шақ артта қалды. Бір цехтан бір цехқа сұранып тәлім алған, тәжірибе жиған шындалу дәурені де бастан өтті. Қырық – жаңа қырқа, жаңа кезең. Көргенім аз емес, кешкенім тіпті көп; алғаным да есепсіз, ал берерім, иә қоғамға берешегім қанша десеңші?!.. Гәп, міне, осында. Жұрт сенімін ақтап, тынымсыз еңбекпен алға жүру керек. Тоқтап қалу тоқырауға апарады, ал көшке ілесу қиын емес, өмір ағысының алдында жүру мұрат! Ғылыми техникалық төңкеріс заманы, техникалық прогресс дейміз, бәрі де түптеп келгенде – заман көшінің белсенді қайраткері, тіпті қатардағы жауынгері болуға саяды. »

	Үлкен бөлменің жарығы сөнді. Таңат та ойын үзіп, үйіне кірді...



	Семей, 1976-1978 жылдар





	https://t.me/kzkitap





Notes


	[←1]

Түсті металл айырушылар тобының ресми атауы





[←2]

Александр Македонский





[←3]

Ивандурачоктың баламасы, ақылды аңқау мәнінде айтылатын мәтел сөз.





[←4]

Балқыту процесінде бөлінетін мыс қосылысы.





[←5]

Газдан тыныс мүшелерін қорғау үшін киетін арнаулы дәке орауыш.





