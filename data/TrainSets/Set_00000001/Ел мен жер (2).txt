	Тәкен Әлімқұлов

	Ел мен жер





	Роман





БІРІНШІ БӨЛІМ





БІРІНШІ ТАРАУ





І




	Сарыарқа мен күрең Сырдың қақ ортасында атышулы Шу бар. Осы Шу бейнебір арал. Байтақ аралда сыңсыған ел жайбарақат өмір кешіп келе жатқанда дүрбелең басталды. Басталған жоқ-ау, дүрбелеңнің шалығы тиді. Қызылдар мен ақтардың әскері оқта-текте басып өтіп, кейде өзара атысып, соғысып, әлдеқайда ауып кетіп жатты. «Бұл арал ешқайда кетпейді» дегендей, бейбіт елге тиісуші болмады. Жарқылдаған қылышты, боздаған оқты көргендер ауылдан ауылға аңыз ғып таратты. Аумалы-төкпелі заманда жалпақ жұрт түкке түсінбей қала берді.

	Дегенмен, биыл: «Қызылдар жеңеді екен» деген лақап етек жая бастады. Бұдан түз шонжарлары шошыды. Олардың әпшісін таныған қарапайым қоңыр жұрт лақапқа іштарта бастады.

	Осындай жағдайда Арқа жақтан ұзын құлақ хабар келді. Колчактың түрмесін жарып шыққан, Сәкен Сейфуллин қызыл комиссар болып осы жаққа келе жатыр деседі. Байларды қуып, кедей кембағалдарды жарылқайды деседі. Қауесетшіл түз жұрты: «жаңа үкімет құрады екен» дегенге шейін барады. Әркім өз көңілінің қалағанын телиді. Қауесеттің қанаты ұзын. Бірақ үстінен құс өте алмайтын Бетпақдаладан сол қанаттың қалай өтіп келгені жұртқа танық. Жұрттың онымен жұмысы да жоқ. Әйтеуір көңілге әл кіргізер иланыш болса жетіп жатыр.

	Патша заманында, Шу бойындағы елді біреулер сегіз болыс, біреулер он алты болыс деуші еді. Бұл күнде есебі мәлімсіз. Қалың елдің қалың ну қамысқа кіріп, бой көрсетпей отырғаны мәлім. Үшкөкшенің ығы-жығы құмында отырған ел де дәл үстінен түспесең көрінбейді. Осы құм мен Шуға шөре-шөре ауылдар және бар.

	Олар қыстың райына қарай жылыстап күн көреді. Осы құмның Шуға қарай құлай берісінде отырған бір ауылға, бір күні бір жолаушы келіп түсті. Сөз арасында ол Сәкен Сейфуллиннің осылай қарай көшкен елге ілесіп келе жатқан қарақан басы екенін айтып өтті. «Жақсының денесі алыс, даңқы жақын» деген осы.

	Ауыл ағасы Ноғайқұл еді. Ол көп ойға қалды. Сәкеннің жалғыз келе жатуы бек мүмкін.Түрмеден қашқан адамның бірден қару-жарақ жинауы ақылға сыймайды. Бірақ Сәкеннің аты – Сәкен. «Кішкентай ғана қара тас, атан түйе тарта алмас» демекші, оның жалғыз өзі жауға лаң, досқа бел. Күнгейде кеңес өкіметі орнағаннан хабардар, көзі ашық Ноғайқұл Торанғұлов: «Сәкен Сейфуллин, шамасы, сол жаққа барады-ау?!» – деп топшылады.

	Ол бұл ойын тірі жанға айтқан жоқ. Өзі атына мініп, жаптас ауылға барып, Зейнел-Нәбидің үйіне түсті. Бұның бейуақытта неге келгенін түсінбеген Зейнел-Нәбиге ол Сәкен жайынан жартылай сыр шертіп өтті. Сөзінің соңында:

	– Сен де бір ауылдың ағасысың. Маған ер Сәкеннің алдынан шығайық. «Келіншектің бетін кім ашса, сол ыстық қой», – деген.

	Ертеңіне екеуі Шудың түйе бойламас ну қамысының бір кілтеңінен өтіп, Тастыға қарай жол тартты.

	Құты ұшып, ілініп-салынып келе жатқан көшпелі елден жырылып, қарсы алушыларға ілесті. Әлі қыстаудың шетіне ілінбеген жалпақ елден Сәкенге Сүйіндік батыр ерді. Сонымен төрт адам еріп, елге келіп жетті. Көп ұзамай осы жерден бір-екі мылтық алып, күнгейге қарай сапар шекті.

	Алакеуімде атқа қонған шоғыр жолаушы намаздігер шамасында Үшкөкшенің қалың ортасында отырған бір ауылдың төбесін көрді. Құм алдамшы. Көз байланса адасарын білген Ноғайқұл жарау ақ бестіде келе жатқан Сәкенмен үзеңгі қағысып:

	– Осы ауылға қонайық, – деді.

	Мал қораланып саябыр тарта бастаған шақ. Кешкі ызғарда иттер үруге ерініп жата берді. Жолаушыларды шеткі үйдің дәу көк төбеті арпылдап қарсы алды.

	Сәкенге ілескен Сүйіндік, Ноғайқұл және Зейнел-Нәби еді. Осылардың ішінен біріншісі тіл қатты.

	– Кім бар-ау?!

	Іштен кимешекті келіншек шығып, аттарының омырауын қырау шалған жолаушылар таңырқай қарап тұрды.

	– Замандас, бір түндік қонақпыз, – деді Сәкен түлкі тымағының бауын ағытып жатып.

	Келіншек үйге кіріп кетті.

	Үйден күңк-күңк дауыс естілді. Тысқа бәйбіше шықты.

	Бәйбіше желеуретіп:

	– Қожайынымыздың басының сақинасы ұстап... – дей бергенде, Ноғайқұл:

	– Әй, Биғайша, мына жігіт Сейфолланың Сәкені. Қожайының жүздессе басының сақинасы жазылып кетеді, – деген.

	Бәйбіше Сәкеннің есіміне қанық екен.

	– Мүлдем бала екен ғой өзі! – деп ернін сылп еткізді. Бәйбіше үйге кіріп кетті. Сәлден кейін қайта шығып, тіл қатты.

	– Анау жалда қайнымыздың отауы бар. Нағыз теңдерің!

	Соған барып қоныңдар.

	– Шәріптің отауы ма? – деп сұрады Ноғайқұл.

	– Иә.

	– Неғып жырылып жүр?

	Бәйбіше жауап қатпады. Ноғайқұл сұрауын қайталады. Бәйбіше:

	– Ағасымен шекісіп қалған. Сосын бөлек отырады, – деді.

	Әңгімеге Сүйіндік араласты.

	– Құтты қара шаңырақ тұрғанда отау іздеп жүреміз бе?

	Түсеміз!

	– Түсіңіздер! – деді бәйбіше жуасып.

	Сәлден кейін кісілер он екі қанат үйдің ішінде киімін жамылып отырды. Қасқыр ішігін жамылған Сәкен тымағын алып тастаған еді. Тымақты, тақиялы бастардың ішінде оның торсықтай шекесі, жазық маңдайы бөлектеніп тұрды.

	Бел шешілгеннен кейін «жол болсын», «әлей болсын» айтылды. Сәкеннің аты-жөнін білгенде үй иесі:

	– Жолдарыңның түскені игі еді. Сейфолла кісі-дүр! – Ол сөзін жалғады. – Мынау Ноғайқұл біледі. Әріп деген кісімін. Әнебір жылдары Сарысу бойына шейін барғамыз. Сейфолланы содан білемін. Сәкен «бір кештік кешке тамызық табылады екен» деп ойлады.

	Әріп тысқа шықты. Артынан күйбелеңдеп арық бәйбіше шықты. Кимешекті келіншек болса, нән қара қазанға үстемелеп су құйып жатты. Босаға жақта өспірім екі бала, әлденеге мәз болып ойнай бастады.

	Ымырттың үйірілуі қояланған сайын сексеуіл отының жарығы молая түсті.

	Сәкен түздіктердің қауқарсыз баспанасынан неше түрлі ойға шомды. Мынау сырт киімін жамылған еркектер, шалбарланған әйелдер, сирағы шытынаған балалар сонау бағзы заманнан келе жатқан бейбақ тұрмысты еске салды. Қазақтың тарихын учительская семнарияда оқып жүргенде-ақ зерттей бастаған Сәкен көп елдің, көп рудың тіршілігінен хабардар. Бірақ, мынадай күйкі тірлікті өз көзімен көруі, – осы сапарында, Сәкеннің еті тірі деген серіктері де, үй иесі мен екі әйел де, осы отырысты ұжмақтай көріп отыр. Босағада ойнаған екі бала осы ұжмақты армандамақ.

	Атам заманнан келе жатқан осы тірлікке үй иесі мен Сәкеннің жолдастарының әңгімесі де сай. Жүздің жігін, рудың тайпасын таратудан басталған кеңесі «пәленше» мырза, түгенше шешенге» сайғанда, бұнымен Сәкенді ұйыта алмасын сезбеуі қараңғылық. Жалғыз жылқыға мінгесіп бір-бірінен озбақ болған есердей әсер етіп отырғанын сезбеуі – күлкі. Және осыған қатын-қалаш, бала-шаға түгіл Сәкеннің жолдастарының елтіп отырғаны реніш. Шым-шытырық отырыста біраз уақыт өтті.

	Ділмарлықтың тамызығы таусылып бүгінгі тірлік жәйі, шаруа қамы, анау атырап пен мынау атыраптың өткен-кеткені, қызығы мен қасіреті сөз бола бастады. Енді Сәкен әңгімеге араласып, әр нәрсенің басын қозғауды шығарды. Сәкен асыл жылқының тұқымына шейін, шөптің атына шейін тәптіштеп сұрап, әуестеніп отырды. Бұған кейбіреулер таңқалғандай. Әріптің өзі «Қызылдардың комиссары кәкір-шүкірге жеңсік екен ғой» деп ішінен кекетті. Енді тіпті білгішсініп жылқыға қоса ойсыл қараның тегін таратып айтып шықты. Бір өркеш нардың өзін тоғыз таратып, шұбыртып кеткенде, Сәкен қайран қалды. «Түйенің өзі жатқан шежіре екен ғой». Оның есіне түйеге мінгесіп, Спасскіге оқуға барған кезі түсті. Сонда көлігін қомсынып ұялушы еді. Енді бақса сахарада ойсыл қарасыз тіршілік жоқ екен.

	Алғашқыдай емес, Сәкен үй иесіне іштарта бастады.

	Осы тұста Сүйіндік Сәкеннің өзін мақтай жөнелді. Оның тәкаппарлығы мен кішіктігін, оқымыстылығы мен серілігін айтып келе жатқанда Сәкен көрнеу ұнатпай жөткірінді, Сүйіндік сасып қалды, Сүйіндік енді осы сапардың жайына көшіп, көлік қамын еске алып өтті. Бұным тым ұсақ болар дегендей, шашыраңқы әңгімесінің соңында Сәкенге қайта соқты. Оның Колчактың түрмесінде көрген азабын, түрмеден қашқан сапарын, жаяулыққа, жүдеулікке шыдағанын, елінің көбі танымай қалғанда, шешесінің ботадай боздағанын, ел аузынан естіген күйінде айтып өтті. Әріп: «Жөн ғой, жүкті нар көтереді» десе, бәйбішесі: «Е, қарағым-ай», – деп қамықты. Тығыз денелі келіншектің күшті көкірегі тұншыға күрсінді. Келіншек Сәкенге мөлдірей қарады. Көз жанарынан аяныш байқалады. Сәкен Ақмоланың түрмесінде жатқанында бейтаныс бір қыздың осындай аянышпен терезеге телміргені бар-ды. Енді сол көрініс жадына оралды. Сонда Сәкен ішінен: «Қарағым, кімнің қызы болсаң да рахмет!» – дегенде, күндердің күнінде осы аяныш алдымнан шығады деп ойламаған. Енді ыстық темірдің екі басын ұстағандай жайсыз күйде отыр. Ол әңгіменің бір ығытында Әріпке бұрылды:

	– Отағасы, мына замандастың есімі кім? Пішіні біздің жақтың қызына келе ме қалай?!

	– Түсін шырамытып отырсаң, есімі Меруерт. Төркіні Сайқын жағында, –деп Әріп кіржің етті.

	Сәкен енді Меруертпен тілдесті.

	– Замандас, бұрынғы жылдары Ақмолада болған жоқ па едіңіз?

	– Сайқын мен Ақмоланың арасы ит өлген жер. Оны не ғып білмедіңіз, – деді Меруерт. Даусы сыңғырлай әсем шықты.

	– Оттамай, тыныш отырсаңшы, – деді шүй желке байы шүңірек көзін сүзіп. – Сайқын мен Ақмоланың арасын

	Сәкеннен ұрғашы артық біле ме?

	Келіншек төмен қарады. Сәкен шыдамай:

	– Отағасы, жөн сұрасқанның қандай айып-шамы бар?

	Замандасты зәбірлемеңіз! – деді.

	– Ойбай-ау, енді қатынымызға да зеки алмаймыз ба? – деді бай.

	Сәкен сұс шашып сызданды:

	– Зеку түгіл, көки алмайсыз!

	Әріптің онсыз да шүңірек көзі тарылып, шүйіліп кетті. Бір сәт Сәкенмен көз алысып қалды. Әріп шыдап тұра алмай назарын тайдырды. Сөйте тұра сұс бермеуге тырысып, бөгде бір жайды ауызға алды:

	– Менің нағашы інім шаһарда атбекет. Өзің сияқты мәртебелі оқу бітірген. Атбекет қай заманда болса да өтімді деседі ғой...

	Сәкен бұл сөзге құлақ аспай тұнжырап қалды.

	Осы араға келгенде Ноғайқұлға ерік тиді. Ол Сәкеннің Әулие-Ата барып, кеңес үкіметінен сарбаз алып қайтпағын, арғы-бергі елге заң жүргізіп, жаңа тәртіп орнататынын айтып өтті. Үйдің іші тынши қалды. Оттың құдіретімен қара қазан бұрқылдап қайнап жатты.

	Бай біртіндеп ішке кірмек болды:

	– Сәкен шырақ, Арқаны ақтар түгел басып алды деседі. Сен болсаң қызылдарға бара жатыр екенсің. Сонда бұл өзі қалай болды? Осы заманға түсінбей қойдық.

	Сәкеннің есіне «ойнап сұраса, шындап жауап бер» деген нақыл түсті. Ол жас мөлшеріне сай келмейтін байсалды дауыспен:

	– Отағасы Колчактің халі, күркілдеген көксау шалдың халі. Оның күні біткен! – деген.

	«Көксау шал» мен «күні біткен» деген сөз байдың құлағына түрпідей тиді. Бай сыр бермеуге тырысты.

	– Әйтеуір дүрлігу басылса екен. Қызылдар біз сияқты момын-мондыбайлардың қамын жейді деседі ғой.

	Сәкен үлкендерге еліктегендей жіңішке сұлу қара мұртын ширата түсіп, тіл қатты:

	– Момын-мондыбайлардың қамын жейтіні рас. Ал сол момын-мондыбайлардың қанына семірген шүй желкелердің мойнын үзіп жіберетіні және рас...

	Бай тіксініп қалды. Мүйіз шақшасын мәсісінің табанына қағып насыбай атты.

	Әлгі сөздің бәрін түгел естіген Меруерттің көз қиығы Сәкенге қайта түсті. Көз қиығында үрейлену де, қызығу да бар еді. Сәкен иілудің болмашы мезіретін жасады да:

	– Замандас, қалай шет жұртта кемшілік көріп жүрген жоқсыз ба? – деп сұрады.

	Меруерт:

	– Сайқындай қайдан болсын! – деп жауап қайырды.

	Сәкен тымағын киіп тысқа шықты. Жолдастары өре түрегелді. Үй иесі қозғалмады. Қонақтар шағылдың үстінде Меруерт жайында шала-шарпы сөйлесті. Сәкен керіліп жұлдыздарға қарады. Жылтыраған жұлдыздар шолпылы, таналы қыз-келіншектерге ұқсап кетті.

	Бұлар шағылдан түсіп келе жатқанда үйден шаңқ-шаңқ жайсыз дауыс шықты. Жақындағанда, үйден сыңсып келе жатқан Мерертті көрді. Күпісін жамылған келіншек қонақтардан үркіп, ойысып кетті.

	Сәкен бір сойқанның болғанын сезді, үйге кірмей қайта шегінді. Аянышқа, ашуға булығып, деміккен көкірегін біразға дейін баса алмай тұрды. Сәкен Сейфуллиннің көзіне миуаны өсірмейтін шырмауық елестеді. Бетін қырпысаң да қайталап шыға беретін арамзаның тамырын табудың оңай еместігін бір ойлап өтті. Әріптерге ақыл дарытып уәжден шығу мүмкін емес. Бұларға күш керек, бірақ күш жұмсасаң бұлар төрт жолаушыны шопақ құрлы көрмей төртеуін де өлтіріп, аттарын да олжаланып меңіреу жаққа ақбөкендей ауып кетеді.

	Ас үстінде Әріп:

	– Сәкен, шырақ! Әкең тайдың етін тауысып қоюшы еді. Сен қаршығадай шоқисың. Әлде түрмеде бірішек боп қалдың ба?! – деп табалады.

	Меруерт сықылықтап күлді. Манағы қамығу, сыңсу жоқ, кірін жуған жібектей жайнап шыға келді. Сәкен ішінен: «қарағым-ай, қандай аяулы жан едің?» – деп сүйсінді. Суйсінудің аяғы қамықтырды. Қамығу қарау қиялға бастады.

	Сәкен Колчактың түрмесінде қара көзді қарындасқа рақмет жаудырғанда шарасыздықтан жаудырды. Кейін Ақмоладан Омбыға жаяу айдағанда жолшыбай атылудан қорықпады. Сапқа тұрған тұтқындардың оннан бірі атылмақ еді. Өзгелер ойнақшып жан ұшырып орын ауыстырғанда Сәкен Сейфуллин намысқа басып, тапжылмай тұра берді! Енді ойласа, адам қатер сәтінде батыр екен.

	Сәкен өзіне-өзі ренжіді. Сазарып, тұнжырап, томырылып отырып қалды.

	Осы құбылысты Әріп те байқады. Ол бағана тоқалға жасаған әбестігінен әрі ұялып, әрі қысылып отыр. Басқаны былай қойғанда бір күндік қонақ құт. Көшпелі елде қай қазақ торсығын беліне байлап жүрді? Қай қазақ жолаушыға жағдай айтты? Қайта жолаушының өзі елегізіп отырған ауылдың көңілін көтеріп кетпеуші ме еді? Әрі айналып, бері айналып келгенде, түздің ермегі қонақ кәде емес пе еді?

	Өзін өзіне жүгіндірген Әріп жадырай бастады. Ол Сәкенге бұрылды:

	– Сәкен шырағым, аумалы-төкпелі заманда әкім кім, зымиян кім, оның жігін табу қиын. Біздің ел сені сері деп сыйлайды. Кәне, бір ән салып жібермейсің бе?

	Бұл сөзді әлгі бір әзірде отаудан келген Бименде қостады:

	– Сәкен ағай ән салса, жалпақ жұртқа таратамын!

	Әріптің қызметкері есепті бозбас, Бименде Сәкен құралпас еді. Сәкеннің жасын үлкейтіп тұрған қияқ мұрты, шекелі басы екенін ол да білмеді.

	Сәкен жолдастарына қарады. Бірінші боп Ноғайқұл тіл қатты.

	– Әуелі ауылдың алты ауызы айтылсын!

	Әріп бағана көрші-қолаңын сорпа-су ішуге шақырмағанына өкінді. Меруерт барып өзінің етене әріптес қайын сіңлісі Балымшаны ертіп келді. Шомбал бой жеткен екен. Екеуі қосылып әндетті. Әндеткен де жоқ-ау, термелетті. Олар ел ішіне тараған Сәкеннің өлеңін айтып шықты. Өлең кімдікі екенін білмейтін тәрізді. Білмесе білмесін, Сәкеннің кәдімгідей бүйірі қызды. Ол ішегі үзілген ескі көсеу-домбыраның шанағын шертіп, қоңыр күміс дауыспен ән шырқады:



	Келеді таң алдында үркер атып,

	Келеді көз қиығың жанға батып,

	Дөңбекшіп ақ боз үйде ұзақ түнде,

	Шыдайды қайтіп жаның жалғыз жатып?



	Әріп кіржің етті.Сәкеннің онымен жұмысы жоқ. Бала жастан бері ел ішінен естіген өлең-жырды төпеп жатыр. Шайпауына келгенде де тартынбай тура айтады. Осындай бір орайда Әріп:

	– Қап! Сені жаптас отырған Сүгірдің шайпау қатынымен айтыстыру керек екен-ау! – деп өкінді.

	Кеш бойы, Сәкен көңілсіз отырды. Бір уақытта ол жалпақ жұрттан түңілгенін, көңіліне кірпі түсіп, ішіне мұз қатқанын айта келіп:

	– Ертең таң ата жүреміз. Сүйіндіктен басқаның керегі жоқ, – деген.

	Осы арада Зейнел-Нәби Ноғайқұлды тысқа шығарып әкетті. Екеуі ұзақ ақылдасып, ақырында мынадай байламға келді. «Сәкеннің атын алып қашайық!»

	Таңертең ақ бесті жоқ боп шықты. Оның базыналықпен ұрланғанын білгенде, Сәкен жадырады. Ол:

	– Міне, бұл қонақжайлыққа келеді! – деген. Ноғайқұл: «Сәкеннің мінезі көктемнің күніндей екен!» деп сүйсінді.





ІІ




	Бұл жерге ең таяу ауыл Қызылкөлдегі төренің ауылы еді. Сәкенді шынжыр балақ, шұбартөстің үйіне апармай, жұпыны дәулеті бар Шәді төренің тамына түсірді. Шәдітөре мәртебелі қонақтың жолы түскеніне мәз-мейрам болды.

	Кеш бойындағы кеңестің бір тұсында Сәкен:

	– Сіз тәржімелеген «Рүстем-Дастанды» бала кезімде оқығанмын. Бертінде Ресейдің тарихын өлеңге айналдырыпсыз. Енді жаңа дәуренді жырлаңыз! – деп мұртын ширатты. Ерекше көңілденгендегі әдеті еді.

	...Ертеңіне жолға шығарда Ноғайқұл мен Зейнел-Нәбидің, Сүйіндіктің үстіне осы жақтағы Тама-Тарақтыдан бірнеше адам ерді.

	Бетпақдала жағында жолға Сүйіндік жетіктік жасаса, Шудан бері Ноғайқұл жүйрік боп шықты. Ол енді тіптен еркінсінді. Әулие-ата мен Шымкент талай шарлаған шаһары еді. Қызыл комиссарды бір жерге түстендіріп, бір жерге қоналқалатып, Әулие-атаға қарай жол тартты. Және кез келген ауылға түнемей өзінің тамыр-таныстарын, жегжаттарын аралай жүрді. Қыстың көзі қырауда елсіз төтенің қауіпті екенін есте тұтқан ол орта жолда бұрыла жүріп, Шұбардағы ағайындарына соқты.

	Бұлар Бөкпенбайдың үйіне келіп түсті. Өзеннің қыратындағы биік там еді. Жолаушылар сырт киімін дәлізге іліп, ерсілі-қарсылы екі бөлменің біреуіне кірді. Осы екі бөлме Шолақ-Қорғандағы «ішкәрі» – «тішкәріге» ұқсас. Бірақ бұнда әйелдер бөлек отырмайды екен.

	Бөкпенбай жолаушының көбі қыр елі екенін бірден байқады. Жалпақ бет, торсық шекелері құдды тұзшылар! Бірақ бұлардың киімі сәнді. Саптама етік те, жалпақ белдік те, шошақ тымақ та сау кісілер емес екенін танытып тұр. Бөкпенбай: сірә, Ноғайқұлдың жолдас-жорасы шығар?» – деп топшылады.

	Ол Ноғайқұлды шығарып әкетті. Тамнан недәуір ұзағанда жай-жапсар сұрады. Ноғайқұл сапар жайын түгел айтып шықты. Теріскейліктердей емес Бөкпенбайлар Сәкен Сейфуллинді білмейді екен. Ноғайқұл оның Губревком Сармолда Қабылбековке бара жатқанын, онымен терезесі тең адам екенін айтқанда, Бөкпенбай:

	– Қияқ мұртың жүдә зор екен ғой! – деп таңданды.

	– Мықтының өзі! – деді Ноғайқұл. Бөкпенбай біраз ойланып:

	– Өзіміздің ісіміз жоқ. Жүдә үстіне де кірмейміз. Сенің сонша жерден әуре боп жүргеніңе қайранмын! – деген Ноғайқұл:

	– Мен Сәкен Сейфуллинді жыға тартып әкелсем сенің мұның не? Біздің елде мұның атын алып қашады, Қолы жетпегендер базыналықпен қонақ қылады, – деп керілді.

	– Е, жылың мәлім болды, – деді Бөкпенбай. – Атқа мінбек екенсің ғой. Тек Арқаға ауып кетіп жүрме. Бізге де ат ізін салып тұрғайсың.

	– Біз атқа мінбесек күн көре алмаймыз, – деді Ноғайқұл. Күн көре алмаймыз емес-ау, жұрт күн көрсетпейді. Көшпелі елдің үрдісі солай, туысқаным!

	Бөкпенбай құптап жатыр.

	– Дұрыс қой. «Кімнің жерін жерлесең, соның суын суларсың» деген. Біздің жақ болыстан гөрі мұрапты көбірек сыйлайды.

	Ноғайқұл миығынан күлді:

	– Мұрабың әлгі арыққа су бөліп беретін адам ба?

	.... Бөкпенбай жауапты жалма-жан қайырды.

	– Бұл жақта су үшін бесақамен шанышқыласады.

	Былтыр біреу тіл тартпай өліп кетті.

	– Және қандай кәсіп қадірлі? – деп сұрады Ноғайқұл. Бөкпенбай таңданды:

	– Сен өзің жыл сайын келіп кетіп жүргенде дымды да байқамайды екенсің ғой. Мұраптан кейінгі қожа диірмен бақылаушы. Жүдә ханға сәлем бермейді...

	Ноғайқұл еруілге қарулы сөйледі:

	– Біздің жақтың қожасы тұз кенін бақылаушы! Әсте күлмейді, шын сөйлеп тұрғандай...

	Бөкпенбай турасына көшті:

	– Көн-шоқай тұзшылар өтіп жатады. Біреуі қауын деп асқабақ жегенде, күлкіге жарыдық-ау!..

	– Ол антұрған жорта айтқан. Қыр қазағы қу болады, – деді Ноғайқұл.

	– Бәсе шоқайының тұмсығы қу еді, – деп қостады Бөкпенбай. Іле-шала: – Біздің қаздаңдаған етікке қулық-сұмдық қалай сыяды, – деп бір қойды.

	Ертеңіне кісілер жүрерде Бөкпенбай бір хабар айтты:

	– «Кәден мырза біздің үйден дәм татып аттансын!» – деп жатыр.

	Кәден күрең бозамен сыйлады. Ноғайқұлдар еселеп, тойғанша ішті. Сәкен там-тұмдап татып көрді. Дәл атқа қонарда ғана:

	– Және бір тостаған құйыңызшы! – деген. Былай шыққан соң ол:

	– Манағы сусын жаман емес екен. Ішімді қыздырды, – деп атын тепсінді.

	Ноғайқұл ішінен: «Әлі көре бересің!» деп келе жатыр.





ІІІ




	Меруертті қайтарып әкелген соң осы маңдағы жөгілер Әріптің шаңырағында бас қосып ақылдасқан еді. Әркім әртүрлі уаныш, болжау айтты.

	– Меруертті тасалатайық, – деді біреу.

	– Жылқышымен қашып кететін тұқымның қызын кісендеп ұстайсың ба?! – деп шадырайды Әріп.

	– Байекем нақсүйерімен біздің ауылда бір-екі ай қонақ болсын! – деді екінші біреу.

	– «Бір күн қонған құт, екі күн қонған жұт», – деді Әріп.

	– Бұл ауыл ұсақ малын біздің малға қосып, ну қамыстың қалың ортасына бұқсын! – деді үшінші біреу.

	– Қамыстан өрт шықса қайтесің? – деп күлді Әріп.

	– Қыста өрт шықпайды! – деп білгірсінді анау.

	– Түтін де шықпай ма? – деп Әріп тағы да кекетті.

	– Өзі «бөдененің үйі жоқ, қайда барса бытпылдық» болды ғой! – деді жаңағы білгірсінген адам.

	– Солай дүр, – деп Әріп сирек мұртын ширатты. Бұнысы әрі білімін байқатқаны, әрі ширыққаны еді.

	Одан хабары жоқ төртінші біреу сөзге араласты.

	– Есік көргеннен кейін осы Меруертті иесіне алып қайттық. Мынау жаптас ауылда бір жетім қыз шалға бәлекей боламын деп бозбастарға шықпай отыр. Және, антұрған, түлкінің баласындай әдемі!

	Әріп ашуланды. Ашуы басылғанда көсіле сөйлеп кетті.

	– Бәлекейге арқамды қасытатын қотырым жоқ. Аяғымды уқалатуға жілігімнің майы үзілген жоқ. Тізем, құдайға шүкір, әзірге сыртылдамайды. Белім бүгілмейді. Шаруаны шырқ айналдыратын, майлық-сулығы бірдей Меруертімді жау қолына қалай тастап кетпекшімін?! Тіпті, әндиша бұнда да емес, намыста! Дұшпанды бір басындырсаң басыңнан әңгір таяқ арылмайды.

	Енді Шәріп сөйледі:

	– Осыны біз түстен кейін біліп жүрміз. Мен ағама қайта қосылып, ірге біріктірдім. «У ішсең руыңмен» бірге деген осы!

	Осы отырыстың ішінде Исахан деген біреу бар еді. Өзі барып тұрған баукеспе. Бірақ ұрлықты жазда сойымдыққа, қыста соғымдыққа бола істегендіктен қолға түспей жүрген адам еді. Таяуда іші пысқанда кәдімгі қыдырымпаздығына басып құмға келген ол бас қосысқа тап болды. Бағанадан бері жұрттың аңысын аңдып отыр еді. Енді сөзге сол араласты:

	– Өрттен қорықсаң өзіне бару керек. Кілтеңінен кешіп өтесің. Меруертті алып қалаға неге бармаймыз? Айғақты жақ осы емес пе?!

	– Әй, жиен сенде ми бар екен! – деді Әріп. –Қалаға барайық, бірақ, ең алдымен, атбекет нағашымызбен ақылдасайық.

	Түнде Әріп Меруертті ірге жаққа салып, ұзақ сөйлесіп жатты. Ақырында қатты құшақтады...

	Көп ұзамай Әріптер қалаға аттанды. Бұлар да кешегі Сәкендер сияқты бір жерге түстеніп, бір жерге қонып, ағайын, жегжат сағалап, жылыстап бара жатты. Киімдері де, көліктері де ұқсас. Сапарлары да ұқсас. Тек жолы басқа.

	– Әулие-Атаға бұлар Сәкендерден кешігіп жетті. Істің мән-жайына қанғанда, жиен ағасына атбекет былай деді:

	– Сейфуллиннің үстінен шағым айтып береке таппайсыз. Оның атағы сонша, губревкомда одан куәлік те сұрамаған.

	– Енді не істеу керек? – деп сұрады Әріп.

	Атбекет істің ақырын күтуге мәслихат берді. Өзінің үйіне келгіштеуші көп екенін, көзге түсудің пайдасы жоқ екенін ескерте келіп:

	– Ең абзалы делдалдың үйі болар, – деді. Әріп ашу шақырды.

	– Бізді алыпсатарға өткізбекші екенсің ғой. Жылқы айдап келсек бірсәрі еді. Онсыз бізді... Кебекпен жемдейтін шығар. Тек, әйтеуір түйнек ауру боп жүрмейік!

	Атбекет:

	– Қалада ақшаға келмейтін нәрсе жоқ, Әреке! – деп көкала, сары ала қағазды ақшалығынан суырды.

	Атбекет нағашысының меселін қайтара алмады.

	– Сен, әмияныңды тұтас бер, сөйт те, жазда ауылға кел!..

	Көңілденген Әріп шешіле сөйледі:

	– Жігіттің үш жұрты бар. Туған жұрты – күншіл, қайын жұрты – сыншыл, ал нағашы жұртын әркім әртүрлі атайды. Бірақ, бәрінің тоғысатын жері – нағашы жұрт бауырмал. Сен, Бәзелбек, ерледің, енді құда қаласа жазда көресің!..

	Бәзелбек те сөзге жүйрік екен. Сот алдында прокурормен айтысып үйренген ол «жиен ел болмастан» бастап, біраз жерге барды да, ақырында, «осым жетер» дегендей:

	– Бұралқы сөз күлмекке жақсы. Сіз, көңіліңізге ауыр алмаңыз, ағасы! –деп шымшыған сөзін жуып-шайып жіберді.

	Осыдан кейін Әріптер қаланың шетіндегі делдалдың үйіне орналасты. Сегіз бөлмелі кең там еді. Соның екі бөлмесі Әріптерге тиді. Делдал мейман күтуге ысылған, Ыспандияр әйелімен ақылдасып: «жеңсік дәм татқызайық» деп, палау бастырды.

	Табаққа үйіліп, шаншылып келген палауды көргенде, Әріп:

	– Мынау қызылың не? – деп, турама тұздықты нұсқады. Делдал түсіндірді:

	– Бәйеке, мұның атын сәбіз дейді. Әріп:

	– Өзі илан тәрізді екен, – деп, татып көрді де түкіріп тастады.

	Бәзелбек:

	– Ағасы, мен иланнан уланғанда сүтпен әрең жаздыңыз ғой, – деп өзі көшпелі елге барғандағы бір оқиғаны еске түсірді.

	Әріп насаттанды:

	– Е, ол жаужұмыр-ды!

	Бәзелбек үйіне келгенде Әріптің мінезін еске түсірді «Сиыр судан жериді, су сиырдан жериді!» Әркім үйренген нәрсесін артық санайды, Біреудің гүлі біреуге тікенек. Біреу бергенін көпсінсе, біреу алғанын азсынады. Дау-дамай сондайдан туады. Дау-дамайдан жанжал, жанжалдан қылмыс шығады. Осының баршасын атбекет бес саусақтай біледі. Бірақ, оның қолында билік жоқ. Тіл мен жақтың құдіреті бірде дариды, бірде дарымайды. Және осының екеуіне де жіңішке жәйттар жатады.

	«Бірді айтып, бірге кетіп қаппын-ау!» – дейді Бәзелбек.

	«Дегенмен жиен ағамның да ерлікке бүйрегі бұрып тұрады».

	Бәзелбек осындай ой кешіп отырғанда, Әріп делдалмен сөйлесіп отырды. Ол білістік-таныстықтың басына өзінің сүйсінгенін, келешекте әмсе осында түсетінін айтып, делдалды емеуріннен дәмелендіріп қойды. Делдал не көрмеген? Ол Әріптің бір сөзіне сенсе, бір сөзіне сенген жоқ.

	Дегенмен, делдал меймандарды жақсылап күтті.Күнде қасаптан жас ет әкеледі. Осымен бірге бас сатып алады. Алғашқыда Әріп: «Бұл күнде қойды біз үшін соя ма? Сонда қалған етін қайда жібереді? деп жүрді. Кейін оның басты қасаптан алатынын байқады. Бірақ, бұны Әріп айып-шам көрмеді. Қайта делдалға жаны ашыды. «Қолы қысқа болған соң қайтсін, бейбақ?!» Бұл ойын серіктеріне айтпады.

	Осылайша олар қалада бірнеше күн жатты. Бұл уақыттың ішінде Сәкен туралы талай әңгіме естіді. Соның бірі: Сәкеннің өлеңі, әні, домбырасы. Жастар клубта Сәкеннің жырын жырлап, әнін шырқайды екен. Сәкеннің өзі кейде сахнаға шығады екен. Қойшы, әйтеуір, оның атағы күллі қаланы жайлап, жер жарып бара жатты. Бір күні осы жайында сөз боп бара жатқанда, Әріп:

	– Сейфолланың баласынан шығады! –деп қапылыс сүйсінді. Осыны медеу тұтқан Меруерт:

	– Базар аралай бергенше құлыбын көрсек қайтеді?! – деп айта алмай жүрген ниетін білдірді.

	Әріп тұнжырап отырып қалды. Неше түрлі ой кешкен.

	Ақырында торыға сөйлеп кетті:

	– Меруерт, бір сен үшін, қиян-кескі шырғалаңға түсіп, сау басымды саудаға салдым. Елдегі қылығыңды «жастықтың бір түндік желігі шығар деп ойлап едім. Алда-жалда ынтызарың Сәкен болса, мен саған ерік берейін. Бар да нөкеріне қосыл. Әнді де жап-жақсы саласың!..»

	Меруерт әуелінде бұны қатыгез шалдың ашуы деп ойлады. Кейін оның шын пейілмен айтып отырғанына көзі жеткенде өзінен-өзі ұялды. Меруертті ұят, өкініш, аяныш сезімі баурады. Кері күйеуінің бүйтіп торығып, қамыққанынша сабағанының өзі игі еді. Еттен өткен таяқтың жарасы жазылады, сүйектен өткен сөздің зардабы кетпейді. Рас, Әріп Меруерттің абыройын айрандай төкті. Бірақ, оған кінәлі кім? Меруерт Сәкенге қызыққанда көркіне бола қызықты. Бірақ көрікті кім езіп ішеді? Рас, Меруерт әлі де қызығады. Клубқа барып қияқ мұртқа көз салғысы келеді. Бірақ одан әрі не болмақ? Меруерттің әке-шешесі не демек? Құрбы-құрдасы, жеңгелері не ойламақ? Осындай шым-шытырық, шәркез ойға малтыған Меруертке Әріп шүйіле, сынай қарап отырды. Меруерт шын қаласа, оған оның ерік беруі кәдік еді. «Пәледен машайық қашқан». Бір есептен құлақтың тыныштығы дұрыс. Азар болса Әріп отымен кіріп, күлімен шығатын күң тауып алар. Төсек жаңғыртса, бәлекейдің өзі қанибет емес пе? Уанышқа иланған Әріп тамағын кенеп:

	– Меруерт мен лебізімді жұтпайтын адаммын. Азар болса шіріген жұмыртқаға баланарсың. Ойланшы! – деген.

	Меруерт ой қорытып үлгерген екен. Жауабы күтпеген жерден шықты.

	– Мені бүйтіп қолжаулық қылғанша төркініме апарып таста. Байдан шыққан қатын жалғыз мен емес шығар!

	Әріптің мұрты жыбырлады. Ол өзімен-өзі боп кетті.

	***

	Әулие-Атадан Сәкен Сейфуллин қару-жарақ алып қайтты. Жүрген жерінде кеңес өкіметін орнатуға мандат алды. Қаракөлде шамалы уақыт аялдап, ревком сайлауын өткізді. Жан-жақтан келген жұрттың алдында Сәкен сөз сөйледі. Ол кеңес өкіметінің не екенін жан-жақты түсіндіре келіп сөзін:

	– Сонымен, жолдастар! Жаңа заман басталды! – деп бітірді.

	«Жолдастар» бұл жақтың тұңғыш естіген сөзі. Осыдан соң Ноғайқұл Торанғұлов сөйледі. О да сөзін

	«жолдастардан» бастады. Оның сөзі Сәкеннен гөрі шешен шықты. Бірақ Сәкендей тереңге бара алмады. Торанғұловтан кейін Зейнел-Нәби Кеңірдеков сөйледі. Ол мүлдем лағып кетті. Сәкен зекіп тастады.

	Осы жиында ревкомның төрағасы Ноғайқұл Торанғұлов болып сайланды.

	Жұрт тарқағанда Ноғайқұлға Сәкен:

	– Ал енді, ертеңнен бастап бұқара арасында үгіт-насихат жұмысын жүргізесің. Қоржындағы кітаптарды жұртқа таратасың! – ревкомның міндетін таратып айтып кетті.

	– Жиынға Әріптер келмеді. Оған не істеймін? – деп сұрады Торанғұлов.

	– Әріптердің сазайын тартатын кезеңі келеді. Әлі әзір дүрдие берсін, – деп жауап қатты Сейфуллин.

	Осыдан кейін Меруерт сөз болды. Екеуі ақылдаса келе осында алдыруды жөн көрді. «Бірақ, – деді Сәкен, –менің қайтып соққаным ерсі болады. Өзің әкел. Бұл жақтың билігі енді сенде!»

	Ноғайқұл өзінің әкесі Торанғұлмен Әріптің кезінде үзеңгі қағысқан адам екенін айта келіп:

	– Егер тірі болса, мен енді әкемді де аямас едім! – деп дүрдиді.

	– Әкең бай болып па еді? – деп сұрады Сәкен.

	– Жоқ, жұқана ғана шаруасы болған-ды. Бірақ тыраштанып атқа мінген.

	Сәкен жымиып күлді. Күлкінің табы сөнгенде:

	– Қазақта атқа мінбейтін пысық жоқ, – деп арқа елінің үрдісін әңгімелеп қойды.

	Ноғайқұл кілең көк мылтықты нөкер ертіп, Әріптің аулына барып қайтты. Бірақ құралақан келді.

	Әріптердің Әулие-Атаға кеткенін естігенде, Сәкен санын соқты.

	Әнеукүнгі базарға бір барғанымда кимешекті келіншекті сыртынан көріп, Меруертке ұқсатып едім. Қардан қарлыққан көзіме сенбегенімді қарашы!..

	– Бізді неге ертіп бармадың? – деп өкінді Ноғайқұл.

	– Кейде жапа-жалғыз жүргенді ұнатамын! – деп уантты Сәкен.

	– Енді қайтеміз Меруерттің қаладан келгенін тосамыз ба? – деп сұрады Ноғайқұл.

	Сәкен оның бетіне қарап күлді.

	Сәкеннің ойына Лермонтовтың «Герой нашего времени» деген романындағы бір оқыс оқиға түсіп кетті. Ноғайқұл оны қайдан білсін? Ол сұрауын қайталағанда Сәкен:

	– Қазаға көңіл айтқан қазақ екі рет көріспейді! – деп сөзінің аяғын жұтып қойды.

	– Енді түсіндім! – деді Ноғайқұл. Сәлден кейін: – Білгіштер «ақын адам әкім болмайды” десуші еді, оның бекер екеніне көзім жетті, – деп, Сәкенді қолпаштап қойды.

	Ревкомның төрағасы қызыл комиссардың жол азығын қамдатты. Қасына жігіт ертпек болғанда комиссар одан бас тартты.

	Дәл аттанар алдында ол төрағаға:

	– Меруерт өзі қаласа, бас бостандығын алып бер! – Тек, заң жолымен! –деп пысықтады.





ЕКІНШІ ТАРАУ





І




	Жалпақ ел жапсарласып, құмның қалың ішіне кірген кез еді. Желтоқсанның желігі қыдырыс. Кісі қыдырысы, жігіт қыдырысы, бала қыдырысы болып тұрады. Тіпті, қатын қыдырыс та осы шақта қызады. Бір күні сәскеде ауылдастар Назарқұлдың отауына жиналып отырып:

	– Осы біз ат шалдырмаған кім қалды? – десті.

	Ойласа, маңайдағы біліс-таныстан сыбаға жемеген аулы қалмаған екен.

	– Со да сөз бе екен тәйірі! – деді Рәш. «Тойған жерге тоғыз бар». Зейнел-Нәбидің үйінен түстік жеп қайтайық...

	Төрт-бес кісі бір-біріне қарасты.

	– «Түйенің танығаны жапырақ» боп жүрмей ме? – деді Назарқұл.

	Осы отырғандар жұбын жазбастан осыдан бір жұма бұрын Зейнел-Нәбидің үйінен түстік жеп қайтқан еді. Назарқұлдың «жапырақ» деп отырғаны сол. Бұған Рәш айла тапты:

	– Әй, Шәукенді алдымызға салайық. «Шәукен мырза түстенем, түстенем» деп қоймады десек, Зейнел-Нәби мәз болады.

	Назарқұл келіншегіне бұрылды.

	– Шәукентайды шақырып келе қойшы.

	Шәукен далада ересек балалармен «мәт-мәт» ойнап жүр еді. Зияш оны қалың сексеуілдің арасынан тауып алды. Шәукен апыл-тапыл басып үйге кіргенде, Назарқұл оған:

	– Көкем, етігің салдың шоқаймасына ұқсап кетіпті ғой! – деп өкшесін тұтып қалған көксоқты қарды қақты.

	Зейнел-Нәбидің ауылы бір шағылдың астында еді. Кәдімгі иттің дауысы жететін жер-ді. Бұлар жаяу жүріп кетті.

	Былай шыға келе, Емберген:

	–Біздікі құдды қатын қыдырыс болды-ау! – деп өкінді. Рәш ойланып келеді. Иттің дауысы жететін жерге жалғыз-жарым жаяуласа ұяты жоқ. Бес-алты адамның шұбыруы келіспейді. Екінші жағынан, түгел едіреңдеп атқа мініп барса, Зейнел-Нәбидің: «қыстың көзі қырауда көкпар сұрап келдіңдер ме, ей?» деп күңкілдеуі мүмкін.

	Осы ойын Назарқұлға айтып еді, ол кідірместен:

	– Қызыңды!.. Сіргелілер тұспалшыл келеді. Зейнел-Нәбидің шешесіне шығарған өлеңді меңзесең жым болады, – деді.

	Рәш жымиды.

	Керкелжің бір жайды еске алып келеді... Зейнел-Нәбидің шешесіне екі әмеңгері таласты. Тұрғанқұл әмеңгердің жақынын таңдамай «тарамыс» деп алысын таңдады. Оның тарамыс денесіне қызықты. Осы жайды Рәш:



	Тарамысты таңдайды бұл бәйбіше,

	Далиып кетер ертең қайран мүше! –



	деп өлең шығарды. Өлең жалпақ жұртқа тарап кетті. Назарқұл осыны еске салды. Рәш жорта:

	– Өлеңімді ұмытып қаппын, – деді Шәукен:

	Кісілер жүре келе Шәукеннен озып кетті. Ұзын бойлы, сіңірлі, адымды Емберген дүрегейдей ордаңдайды. Өзгелер оған ілеседі. Шәукен бірте-бірте кейіншектеп келе жатыр. Бір кезде ол түйесіңірдің үстіне отыра кетті де, айқайлады.

	– Кісілер-ау, кісілер. Мынау інде қоян жатыр.

	Үлкендер кері қарай бұрылды, Емберген далаңдап жүгіріп келеді. Шәукен:

	– Тұрамын орнымнан! – деп жорта қопаңдайды. Емберген жалынады:

	– Мызғыма, айналайын мызғыма!

	Ол есік пен төрдей жақындағанда, Шәукен «а!» деп құлай кетті. Емберген:

	– Қап, ит-ай! – деп санын соқты.

	Енді Шәукен одан айырылар емес. Желкем жел кеулеген шекпенінің етегінен ұстап жалбаң-жалбаң етеді. Бұлар шағылдың үстіне шыққанда ошарылды.

	Ойпаңда ауыл отыр. Ауылдың маңында уақ мал жайылып жүр.

	Рәш:

	– Қаңғырған Сіргеліге ең шүйгін жердің тигенін қарашы! – деп таңданды. Назарқұл:

	– Осынау ойпаңның бәрі қорық қой. Зейнел-Нәби қонысты Ноғайқұлдан сұрап алды, – деп түсіндіріп өтті.

	– Неге береді? – деді Емберген.

	– Оны өзің сұра!

	Бұлар ылдилады. Алда тойханаға тігілгендей, қамыс қораны айнала, оншақты үй дөңгеленіп тұр. Жалпақ қоңыр үйдің маңында қой үйтіп жатыр.

	– Зейнел-Нәбидің қыртыстысын-ай! – деп сүйсінді Назарқұл. – Соғымды енді сойып жатыр.

	Бұлардың алдынан иттер абалап шықты. Сары бауыр, қара бауыр жүндес төбеттер домалана жүгіріп, арпылдап шабынып келе жатыр. Емберген:

	– Атқа мініп келгенде қамшының астына алатын ем.

	Қап! – деп өкінді.

	Бұлар жалпақ қоңыр үйдің жанына келгенде үйтіліп теңкиіп жатқан бес-алты қойды көрді. Айналасы қан сасиды. Оттар өшіп қалыпты. Үш таған мосыда бір әйел ағашқа шаншып, бас үйтіп отыр. Кісілерді көргенде басты жерге қойып:

	– Ойбай-ау, мынау Шәукен бе? Өзі серейіп өсіп қапты. Біздің Қатирамен жасты ғой! – деп қасында тұрған қызды мегзеп өтті. Артынша: – қожайынымыз ұйықтап жатыр, – деп қипақтап үйге кіріп кетті.

	– Мынау Күлзия майысқақ мінәйім, – деп сүйсінді Рәш.

	Назарқұл саусағымен аузын қақпалап, сақтана сөйледі:

	– Майысқақ емес сайысқақ! Қыз-ойнақта қамырға сүйек қосып асатады.

	Осы сәтте Зейнел-Нәби тысқа шықты. Көзін уқалап келе жатыр. Ол:

	– Сіздің ауыл ық жақта ғой. Желдің иісі барған шығар! – деп бір қойды.

	Кісілер үйге кіріп Тұрғанқұл бәйбішеге сәлем берді.

	Мықыны шомбал, кержағал кексе әйел еді.

	– Ел-жамағаттарыңыз аман ба? – деп ауыр ырғалды. Рәш: «Сырлы аяқтың сыры кетсе де, сыны кетпес»

	деген. Екі әмеңгердің таласатынындай бар екен, – деп сүйсінді.

	Қазан көтерілгенде Шәукен тысқа шығуға оқталып еді, Рәш:

	– Бас қонақ қалшиып отырар болар. Ұшып-қонба! – деп зекіді.

	Сәлден кейін Шәукен:

	– Далаға, далаға, – деп қыңқылдай бастады.

	Тұрғанқұл:

	– Құлағыңда сырғаң бар екен, Қатира екеуің далаға шығып ойнай ғой, – деді.

	Шәукен тысқа шыға беріп, босағада тұрған кішкентай қызды құшақтай алды. Қыз:

	– Көтек! – деп шошып кетті.

	Үй ішіне ыңғайсыздық орнады. Қонақтар түк көрмегенсіп, тіс жармай, сазарысып қалды. Зейнел-Нәбидің шүй желкесі күдірейді. Шегір көзі тұнып, тұңғиықтанып кетті. Ішінен: «Қасқырдың бөлтірігін қарай гөр!» деп отыр.

	Шәукеннің Ноғайқұлдың баласы екенін Зейнел-Нәби біледі. Назарқұлдан туса бөлтіріктік жасамас еді!..

	Зейнел-Нәби қиялданып кетті. Бес саусақ бірдей емес. Бір биеден ала да, құла да туады. Мынау Назарқұл ағасы Ноғайқұлдың көлеңкесінде күн көріп жүр. Сөйте тұра оны жалпақ жұрт сыйлайды. «Мата даңқымен бөз етеді» деген осы. Ойының осы арасына келгенде, ол:

	– Нақаң ауылда ма? – деп сұрады. Жауапты Рәш қайырды:

	– Болыс үйде отыра ма? Кетті тағы да Қаракөл жаққа. Зейнел-Нәби:

	– Ел үстінен несібе теріп жейді-дағы сабаз! – деп басын кекжитті.

	Төртбұрышты кеспелтек бас еді. Жұрттың «байғыз бас» деп атауы сондықтан-ды. Кекжигені бір түрлі ерсі көрінді.

	Көп ұзамай көрші-қолаң жинала бастады. Мезгілсіз түтін шыққан үйге жиналып, қара сорпа ішіп дағдыланған шарық-шоқайлар есік жақтан орын алысты. Жұрт жиналған соң Зейнел-Нәбидің бүйірі қыза бастады. Ол Назарқұлға:

	– Ермек қып отыратын қобызыңды неге әкелмедің-ей, шақша бас!? – деді.

	Назарқұл шамданды. Шақша басын қыржық мойнына қондырып қисайып қитығып қалды. Біраздан кейін:

	– Әлі әзір біздің таңбалыдан жарапазаншы шыққан жоқ. Жарапазаншы сіздің Сіргеліде! – деп керегеге шырт түкірді.

	Зейнел-Нәби «терің тар екен, шымшығанға сыр бермейтін Ноғайқұлдан садаға кет!» деп ойлады. Ол енді жалт өзгерді.

	– Бұралқы сөз күлмекке жақсы. Қобыз арқалауды мін көрсең, соңыра кешке таман шағылға шығып тарт. Құлағымыздың құрышы қансын...

	– Мен Ықылас емеспін ғой, – деп Назарқұл ағынан жарылды.

	Мойындау Зейнел-Нәбиге ұнады. Ол шешіле сөйледі:

	– Ықыластар жүз жылда, бәлкім, мың жылда бір-ақ туады. Аттың орнын тай баспаққа керек. Одан күдер үзген адам қобызшы болмайды. Ол екілене түсті. «Ерінбеген – етікші», «Ұялмаған – өлеңші». Бізге сенің қиқыл-шиқылың жетіп жатыр...

	Назарқұл қырланды.

	– Әй, сен дұрыс айтасың. Қобызым жарылып, көксау шалдай шиқылдап жүр. Жаңадан қобыз жасап алмасам болатын емес.

	– Ұшқаттан шабасың ба?

	– Ықыластың жиендерінен де сен сияқты ноқай шығады екен-ау? – деп таңданды Назарқұл. – Ұшқаттан сыбызғы жасайды. Қобызды үйеңкіден, ұрғашы қарағайдан, өрік ағашынан шабады. Арша бұл күнде қолға түспейді.

	Зейнел-Нәби әмияннан аршаның шырпысын шығарды.

	Кәдімгі тіс шұқитын шырпы еді.

	– Сенің өкініп отырғаның мынаның түбірі ме? Назарқұл басын шайқайды. Ішінен: «Әй, көрмедік-ей, қаны жерге тимейтін қызыл арша бұның түсіне де кірмейді ғой!» деп отыр. Зейнел-Нәби болса сөзін көрмедікке байлады. Ішінен: «Қай-қайдағы ағашқа аузың суы құриды. Құдай біледі осының бір ноқаты кем!» деп отыр. Оның ойынша шақша бас адамның басы нығыз келсе – данышпан, босаң келсе – жарымес. Назарқұл осының соңғысына жатса керек. Бірақ бұл антұрғанның кейде бір қағары бар. Ұтпайтын жерден ұтып кетеді. Бірақ оның өзі әркімнен жұққан мінез болуы да кәдік қой. Қай қазақтың пешенесіне тапқырлықты жазып қойған?! Екінің бірі егіздің сыңары: «Мынау менікі!» деп соға береді. Осы ойын ол сыртқа шығара алмай ұзақ отырды. Бір уақытта түйдей құрдасы Рәшқа қарады. Ол Назарқұлдай емес, қағылез, ықшам. Дөңгеленіп келген қара торы дидарында зілсіз парасат бар. Адам жылқы мінезді болса, Назарқұл кирелең қара да, Рәш ұшқыр торы. Жиын тойда бәйгеден келмесе де көзге бір көрініп қалатын қауқары бар.

	Осылайша қиял кешкен Зейнел-Нәби бір уақытта неге екені белгісіз, аңшылықтан кеңес шерте бастады. Ол қасқыр алатын иттің түрін, нәсілін тарата келіп:

	– Ши бөрі көрсе шәу-шәу ететін қағылез қара торы төбетім бар еді, – дей бергенде, сөзін Рәш бөліп жіберді.

	– Әй, сенің оның күдір мойын шикіл сары төбет еді ғой...

	Зейнел-Нәби өршеленді:

	– Жоқ, жоқ қара торы болатын-ды...

	– Сенің көзіңе шел түсе бастаған екен. Ащы насыбай атсаң шырадай жанады, – деп Рәш тығыны шашақты қауақ шақшасын ұсынды.

	Зейнел-Нәби тілін төсеп сақаулана сөйледі.

	Ол кәдімгідей мас болды. Әйел жұмсап көрші үйдің қойшысын шақырып алды.

	– Кәне, екеуің ұрт шертісіңдерші! – деді ол қойшыларға. Сөзге Емберген килікті.

	– Ұрт та бұйым ба, мұрын шертіссін!

	Алақан шертіскенде күлдіретіп жіберетін шебер жігіттер алғашқыда ойнағансып, ырымын жасап еді.

	Жұрттың гу-гуімен бара-бара қызды. Бір кезде осы үйдің қойшысының мұрнынан қан дірдектеп қоя берді. Жұрт мәз-мейрам боп күлісіп жатыр. Зейнел-Нәби:

	– Әй, Торсан, кісілердің алдында мұрныңды қанатып, сағымды сындырдың-ау! Қап! – деп өкінді.

	Ас піскенде қонақтарға құлағы қайқы, нән қара табақ тартылып еді. Зейнел-Нәби:

	– Кәне дәм алыңыздар! – деп мәзірет жасағанда.

	Шәукен:

	– Менің бір өлеңім бар еді. Соны айтайын! – деді.

	– Е, айта ғой қарағым! – деді Тұрғанқұл бәйбіше. Қандай өлең екенін қайдан білсін!

	Рәш сасқалақтап:

	– Бұл иттікі былдыр-батпақ, айтпайды! – деді.

	– Айтамын! – деді Шәукен.

	– Айтпайсың!

	– Айтамын!

	Рәш жалынып-жалбарына бастады. Оның әужайын байқаған бала жорта қасарысты. Егер Рәш: «Ал айт!» деп түсін суытқанда, бала жым болатын еді. Рәш босқа сасқалақтады. Бұдан хабарсыз Тұрғанқұл.

	–Рәш тамақ суып барады деп отыр ғой. Кейін айтарсың! – деп желеу шақырды.

	Жем аяқталғанда, Рәш жамбастың сүйегін мүжи бастап еді, Зейнел-Нәби:

	– Уа, Рәке сіздің ауылдың иті не кеміреді? – деп сұрады.

	Есік жақта отырғандар күлкісін жасырып, бірін-бірі бүйірге түртісті. Рәш түсіне қойды да:

	– Біздің ауылдың иті қара сорпа ішеді, – деді.

	Қонақтар қайтарда Тұрғанқұл бәйбіше тоңазыған жамбасқа ет қосып, майлыққа орап, Назарқұлға ұсынды.

	– Мынаны Зияшқа берерсің! Назарқұл намыстанды:

	– Кісісіне жамбас салып әкететін мені арсыз шал деп тұрсыз ба?!

	Тұрғанқұл бетін шымшыды.

	–Үй-бүй қарағым-ай, сыбағаның не әндишасы бар? Қайнағасының үйінен тамақ ажырататын келіншегің көзі бозарып отырған шығар.

	Назарқұл жолдастарына қарады. «Бәйбішеден дәм татқан жаман болмайды!» – деді.

	Олар аулына келгенде шеткі үйде байлаулы тұрған көк қасқа құнанды көрді. Рәш:

	–Жылы орнымызды суытпай тұрып, Нақаңа сәлем беріп шығайық! –деді.

	Назарқұл Шәукенді шаптады.

	– Су мұрынның сақалын жұл!

	Таңбалы тайпасында екі Ноғайқұл бар. Сүмелегін жұрт «Сүбди Ноғайқұл» деседі. Мына Ноғайқұлдан табар міні – мұрнының үлкендігі. Назарқұлдың «су мұрын» деп меңзегені сол.

	Бұлар үйге кіріп сәлемдескеннен кейін Рәш бағана болған оқиғаны баян ете келіп:

	– Сонымен не керек, ет жемедік-ау, желім жедік! – деген.

	Ноғайқұл Шәукенге қарады:

	– Сөйттің бе, қарағым? Шәукен жауап орнына:

	– Әй, су мұрын маған не әкелдің? – деп әкесінің сақалына жармасты. Ноғайқұл:

	– Мынау ақымақ қайтеді? – деп басын кежірейтті.

	Ол Шәукенді құшақтап сүймекші болды. Шәукен қашқақтап Назарқұлдың бауырына тығылды. Осы мезетте Ноғайқұл:

	– Шәукен мырзаға қаршыға әкелдім! – деп тұғырда тұрған құсты нұсқады.

	Енді ауылдастар құсқа қарағыштап, оны әңгіме ете бастады. Жезтырнақ, шапыраш көз қаршыға еді. Әркім әрнеге жорып білгішсінді. Ноғайқұл шүңірек көзімен жұртты сүзіп өтті. Біраздан кейін өзінен-өзі жадырады. Ол:

	– Қыста мен істейтін іс жоқ. Шу бойындағы қалың елді аралап қайттым. Мынау құстың алғырлығына қызығып, Шәріптен сұрап алдым, – деді. Ауылдастар:

	– Бәрекелде! – десіп, бас шұлғысты.

	Ноғайқұлға бұлардың бейілінен гөрі Шәукеннің шалдуарлығы ұнады. Сақалға жармасады, ә, ақымақ! Қаршығаның қолғаптан батқан тырнағы іспетті сүйкімді қылық! Әке балаға сыншы! Ноғайқұл осы жаман немеден дәметеді.

	Ноғайқұлдың әйелі тоғыз құрсақ көтерді. Еркек кіндігі шетіней берген соң, Шәукеннің құлағына сырға тақты. Шәукен намыстанып алып тастағанда оны әлі пұшпағы қанамаған келінінің бауырына салды. Ырымы оң болып, бала күн санап өсіп келе жатыр...





ІІ




	Ноғайқұл төрт ағайынды. Ең үлкені – Борайқұл. Одан кейінгісі – өзі. Өзінен кейінгісі – Назарқұл. Ең кенжесі Базарқұл. Бұл күнде ең үлкені мен ең кішісі жатақ.

	Осыдан үш-төрт жыл бұрын төртеуі түгел көшіп жүрді. Түйетайшы болғандықтан, тасымалдасты. Тасымалдайтын да Ноғайқұлдың пешенесіндегі түлік. Соған қарамай, үлкен аға өкпеледі. Неге? Неге екені белгісіз, сірә, дәулет дәметсе керек. Бірақ Борайқұл оны айтпады. Бір жазда кесек құйып там соғып алды. Қарашада ел құмға қарай көшерде кенже інісін қолынан жетектеп тайып тұрды. Тіпті, көлденең жұрт құрлы:

	«Көктемде аман-есен көрісейік!» деген жоқ. Қарасы өшерде ғана артына бір-екі рет жалтақтап қарады...

	Бір есептен Борайқұлдікі дұрыс. «Бәрің бірдей қойшы болсаң құл боларсың, Бәрің бірдей тойшы болсаң тұл боларсың» деген рас. Бір әулетке Ноғайқұлдың кісілігі де жетеді.

	Кісілік Ноғайқұлдың құлақкесті құлы есепті Назарқұлдың әлгі бір әзерде Шәукенге не дегенін білмейді. Баланың аузында сөз тұрмайды. Інісінің мазақ қылғанын естісе не болар еді? Тас-талқан боп ашуланар ма еді, әлде күлкіге жеңдіре салар ма еді? Задында қазекең қырық түрлі. Сонау күнгейліктер әдепті. Туған-туысқанына «сіз-біз» десіп, сызылып тұрады. Бұл жақтағы теріскейліктер бірін-бірі қағытпаса көңілі көншімейді. Ағайын екеш ағайынның өзі кей-кейде бір-біріне сырттан кіжінеді.

	«Атаңа нәлетті тістер ме еді?» деседі.

	Обалы нешік, Торанғұлдың әулетінде өзара бұндайлық қыжыл жоқ. Бұлардікі көңілдің кірбеңі, іш пыстың қуналығы, және соны өздері байыптамайды. Бұл арада Ноғайқұл бейтараптанып:

	– Қалай жігіттер, ауыл арасы тыныш па? – дей салды.

	– Мамыра-жай, –деді Рәш жұлып алғандай.

	Емберген:

	– Биыл төбелес болмай тұр! – деп кіжінді Ноғайқұл.

	– Қыста мал бағып, жазда сабаласпаққа керек! – деп жымиды.

	Сірә да күлмейтін түсі суық адам еді. Емберген жымиғанына мәз боп қоттиып отыр. Рәш керісінше қылмыңдайды. Ноғайқұл әлде бірдеңеден шамданып қала ма деп қабағын бағады.

	Олар мардымды әңгіме айтпай, ұзақ отырды. Қашанғы әдеті осылай. Ноғайқұлдың қасында үнсіз отырудан жалықпайды. Оның «Тараңдар!» дегенін қас-қабағынан таниды. Бұл жолы ол «тараңдарды» «күн кешкіріп қалды білем?» деген сұраумен айтты. Бірінші боп Рәш жамбас сипады. Ол орнынан тұра беріп қайта отырды да:

	– Айтпақшы өзің жоқтағы бір жаңалық: Әлтайдың әкесі қайтыс болыпты. Таудан хабар келді, – деді.

	– Естірттіңдер ме?

	– Жоқ.

	– Неге?

	– Қойды тастап қашып кете ме деп қорықтық?

	– Сендердің көз майың татымайды! – деді Ноғайқұл.

	– Жас бала қалай қашады? Қыстың көзі қырауда тауға қайтіп жетеді?!

	– Қайдан білейін? – деді Рәш қыпылықтап. Шамалы елірмесі болған соң сескеніп едік...

	Әлтайдың елірмесі бары рас еді. Сол елірме қолы бостықтан деп ойлаған әкесі оны қойдың соңына салып қойды. Салған да жоқ-ау, жетектеп кеп, Ноғайқұлға қолынан ұстатты. Бар айтқаны – «еті сенікі, сүйегі менікі!» Содан кейін Ноғайқұл Әлтайды Ырымбекке қолқанат етіп берді. Сол ойына түскен Ноғайқұл:

	– Бәріміз қойдың алдынан шығайық, – деп киіне бастады.

	Намаздыгер шамасы еді. Өрістен қайтқан қой ауылға жақындап қалыпты. Бұларды көргенде, Әлтай:

	– Шәйт, шәйт! – деп қырлана түсті. Арғы жағында екінші қойшы келе жатыр. Ол – Рәштің інісі Ырымбек. Ноғайқұл бала қойшыны шақырып алды. Бетіне шүйіле қарап:

	– Шырағым Әлтай, әкең қайтыс болыпты. Ағайынбыз ғой, мен саған көңіл айтамын ба, жоқ әлде сен маған көңіл айтасың ба?! – деді.

	Әлтайдың жауабы күтпеген жерден шықты:

	– Көке, мен естігенмін!

	– Кімнен?

	– Шәукеннен, әй әкең өліпті ғой, неге жыламайсың?! – деп таяғыма жармасқан.

	– Жыладың ба?

	– Сыбызғымды жылаттым!

	Ноғайқұл: «Қой соңында жүріп сыбызғы тартады, ә!» деп таңданды.

	Ертеңінде азанда ағайынды екеу бала-шағасымен бірге шай ішіп отырды. Несібелі, Шәукен шүпірлесіп бауырсақ жеп отыр. Ырысбике мен Зияш бір жерде

	Ноғайқұл мен Назарқұлдың алдында жентек-жентек жент жатыр.

	Күтпеген жерде Рәш кіріп келді. Ол:

	– Кеше сары төбет құйрық асатып, кекірігім азып қапты. Қара жүрек болмасам тұқымым құритын түрі бар. Құрымдай қара шай құйшы! – деп Зияшқа бұрылды.

	Дастархан жиналғанда Ноғайқұл:

	– Бүгін жол жоқ екен. Рәш екеуміз құс салып келейік, – деді.

	Рәш Ноғайқұлдың жегжаты. Жегжаты емес-ау, қайын жұрты. Дәлірек айтқанда, Ырысбикенің туған інісі. Қысы-жазы жездесін сағалап бірге көшкендіктен ағайынға баланып кеткен. Ноғайқұл сол Рәшті ертпек боп отыр. Желікқұмар Рәш бұған қуанды. Ол:

	– Онда мен өрістен атымды әкеле қояйын! – деп орнынан тұрды.

	Бұны естігенде Шәукен:

	– Мен де барамын! – деп қиғылық салды. Ноғайқұл шамалы ойланды да:

	– Саған желік әлі ерте! – деп тауын шағып тастады.

	Шәукен Назарқұлға: «Көке!» – деп қыңқылдай бастады.

	Көп ұзамай Ноғайқұл Рәш екеуі атқа қонды.

	Ауыл жанындағы төмпешіктен өте бергенде бір бүйірден: «а!» деп Шәукен шыға келді. Әкесі: «қап, мына итті-ай!» деп артына отырғызды.

	Бұлар әлі ел қонып шиыр қылмаған нуға қарай аяңдады.

	Күн шуақ еді. Ерімеген қырбық қарда шалғайлар көзге шалынады. Ноғайқұл қиялданып келеді. Осынау құмның басы түйенің мойнындағыдай рабайсыз иіліп келгендіктен, Мойынқұм аталса, кеуделік тұстан бастап «Үшкөкше» делінеді. Түйе сіңірі, қоян сүйегі, шырпысы, еркегі, құртшасы қалың құм қыраулы күзде, қарлы қыста көкпеңбек боп мөлдіреп, тұнып жатады. Ақсәулелер, қызыл изендер, сары бас гүлдер көк дүниенің аламыш өрнегіндей әсер етеді. Оқкөкшенің үшке бөлінуі тағы тамаша!

	Бас жағы терең қобылар мен білемденген жалдар, орта шені ығы-жығы жықпылдар, аяқ жағы бүйрек-бүйрек бұйраттар. Үшеуінің тұсы ұқсас та, бойы бөлек. Көкшенің үшке бөлінетінін айна қатесіз ажыратқан, көзі көреген қиялы қырағы халық бірде жердің суретін есім етсе, бірде белгілі адамдардың есімін сақтайды. “Сарыбас – сары гүлден шықса, Текей жалы – қолына қоқан теңге уыстаған, ұшына қыл шаншыған ту ұстаған – Тұтанталы Текейдің қонысы. Қожажал, Төрежалдар да осы тақылеттес. Жанайдың жалғыз аяғы – бағы заманда баукеспе ұрының салған соқпағы. Көлге жаптас жағы барқан, шөл жағы шүйгін, құйқалы да қыртысты Көшежоталы қара тау мен ну, нар қамысты Шудың арасында құты қашпас қазына».

	Ноғайқұлдың қиялын Рәш бөлді. Ол оқыстан:

	– Ойбай, қоян! – деген.

	Бұл кезде бұлар Боздоңғал аталатын дөннің үстінде еді. Баурайда өріп жүрген бір қора қоянды көрді. Шамасы қырық-отыз бар-ау! Рәш:

	– Сілте құсыңды! – деді.

	Ноғайқұл бұлардың бәрі биыл өрген көжек екенін, енесінің еті қоға татитынын айта келді де:

	– Мен құсымды бүйрегінің майы бар ор қоянға жұмсаймын! – деп насаттанды.

	Енді шамалы жер жүргенде шағын шұңғылдың жиегіндегі шырпының арасынан ор қоян қашты. Ноғайқұл құсын сілтеді. Қаршыға қоянды жынысқа жеткізбей іліп түсті. Қоян бақ ете қалды. Қаршыға екі қанатын жалпылдатып, қоянның басын бүргіштеді. Ноғайқұл құсын аңнан ажыратып, анадай жерге лақтырды. Қаршыға көзі жаутаңдап, шекиіп отырып қалды.

	Осыдан кейін қаршыға тағы да жеті қоян алды. Және біреуі інге тығылғанда, оны Рәш қолымен ұстап бауыздады.

	Сонымен аңшылар аттарының қанжығасын саудыратып, екпінді кезінде аулына қайтып келе жатты. Ат үстінде Ноғайқұл құсына тоят берді. Ат басындай көк қаршыға қанатын қомдап, көзі шапыраштанып, қоянның сыдырылған басынан шабыттана біраз жұлқылағанда, Ноғайқұл:

	– Ішіңе шыр байланса, қашып кетесің! – деп тоятын тыйды.

	Ауылдың төбесі көрінгенде ол Рәшқа:

	– Алғашқы нышан жаман болмады. Қоянымыз да тоғыз, үйлеріміз де тоғыз. Әрқайсысына бір-бірден таратып бер! – деп бұйырды.

	Кешке ел отырғанда Назарқұл ағасының үйінде қоянның терісін сыдырып жатып:

	– Мынаны қаршыға алмаған, – деді, Ырысбике:

	– Ит ерткен жоқ еді ғой, қаршыға алмағанда, сымбылбайы ала ма? – деп сұрады.

	Назарқұл қаршығаның қоянды екі бүктеп, белін сындырып жіберетінін, мынаның беліне зақым келмегенін айтып өтті. Ырысбике:

	– «Естімеген елде көп!» – деп ернін сылп еткізді.

	Назарқұл бала кезінде қой бақты. Осы үйге таманың әйелдері қыдыра келгенде, Назарқұл есіктен қарады. Мойнында жұмыры. Назкен: «қайның жігіт боп қапты ғой» деді. Ырысбике: «Зияшыңды қайныма бер!” дегенін байқамай қалды. Сүгірдің қатыны Назкен салиқалы бәйбіше еді. «Ауыл аралас, қой қоралас ел болдық қой. Несі бар!» деп көніп қалды. Осы әңгімені Ырысбике кейін күйеуіне айтқанда, Ноғайқұл: «Әй сенің мұның ақыл екен. Жылыстап жүрген тайпа қалыңмалды көп сұрамайды» деді. Сонымен, Назарқұлды Ырысбике өзі үйлендірді. Ырысқа қарай келіні қажырлы, білекті болып шықты. Ол келгелі бері Ырысбикенің арқа-басы босанды. Майлық-сулығы бірдей соқталы Зияш екі үйдің түйтпегін тындырып, шаруасын шырқ айналдырды. Бауырмалдығы қандай! Оның еркелетуі арқасында Шәукен Ырысбикені кәдімгідей жатсынады. Бұны көңліне ап жатқан шеше жоқ. «Әйтеуір тірі жүрсін» деп шүкіршілік етеді.

	Өткен бір кезеңдерді шашыраңқы оймен шолып шыққан Ырысбике етке тұз салғанда Зияш кіріп келді. Ол:

	– Ене! – деп Ырысбикенің құлағына сыбырлады.

	Ырысбике:

	– Не дейді құдай?! – деп шошып кетті. Бұлар көтеріле отауға барды.

	Шәукен сырқаттанып қапты. Басын бөкебаймен тартып, төсекте тон жамылып жатыр. Ошақта томардың шоғы үстінде теріскеннің жалыны лаулап тұр. Ноғайқұл алақанымен Шәукеннің маңдайын басып көрді де, інісіне кейіді:

	– Ет бауырыңның елжірегенін қарашы! «Ала кет, ала кет!» деп болмадың...

	Назарқұл теріс айнала беріп “қорс” ете қалды. Абырой болғанда, бала жазылып кетті. Ноғайқұл:

	«Бұдан былай Шәукен -жанды желікке жолатпайын!» деп ойлады.

	Ноғайқұл желіктің көкесі нақ өзі екенін пайымдамайды. Қыстың көзі қырауда жылы тамда, кеңседе отырмай, ел қыдырады. Кейде өз аулына келіп апталап жатады. Қыста жоғарыдан әкім келмейтін болғасын Сопыбектің де арқа-басы кең. Кейде болыспен бірге ел аралаудан жалыққанда, Үшбастағы жатақтарға кетеді. Ол жерде не істейтіні бір өзіне мәлім...





ІІІ




	Ноғайқұлдың ауылы құмның шөбі шүйгін бір жалына көшіп қонған Бұл желтоқсанның қаңтарға ауысқан шағы еді. Бірақ әлі де қыс жайлы. Оқта-текте қырбық қар жауып, арты мұнарланып, тұманданып, бұталардың бұтақтарына қырау тұрғызады. Көгілдір көк дүние күн шұғыла шашқанда ерекше әдемі көрінеді. Осындай кездерде Ноғайқұл кейде жаяу, кейде атпен қаршыға салып, көңіл көтереді. Бір күні ол түс қайта оралып еді. Үйге Зағипа кірді де:

	– Біздің үйде бір топ кісі түстеніп отыр. Сізді шақырып жатыр, – деп хабарлады.

	– Рәш қайда?

	– Картадан қолы босамайды.

	Рәштің үйі іргелес еді. Гу-гу дауыс шығып жатты.

	«Жиырма бір» ойнағанда сыртқа үн шықпайды. Ноғайқұл: «дәңгілдер бас көтерер соғып жатыр-ау?» – деп шамалады.

	Ноғайқұл сыртын қоңыр драппен тыстаған түлкі ішігін желбегей жамылып, Рәштің үйіне кірді. Зейнел-Нәби Рәшқа:

	– Сендей езді көрсем көзім шықсын. Жетілікпен жер тартуды қашан қоясың? Қой, құрысын, осыны қояйық! – деді.

	Бұл – болысқа білдірген әрі шағымы, әрі ілтипаты еді. Ноғайқұл төрге шығып отырды. Зейнел-Нәби ішінен: «қайын жұртының төріне шығады. «Күштінің арты диірмен тартады» деген осы деп бір қойды.

	Түстік үстінде кісілердің үстіне Шәукен кіріп келді де:

	– Әй, анау арық, мынау арық, сен неге шошқадай семіз болдың?! – деп Зейнел-Нәбиді нұсқады.

	Зейнел-Нәби қызарақтап қалды. Жұрттың жымысқы күлкісін жеңбек боп әзілге шаптырды:

	– Баланың аузына Назарқұл антұрғанның салған сөзін қарашы!.. Әй, Шәукен-тай! Ізінше барып айт: «Сен, қабандай неге қорсылдайсың?! – де!..

	Зейнел-Нәбидің ойында жүрген бір ниеті бар еді. Айта алмай жүрген ниет-ті. Енді «ұялған тек тұрмастың» керімен ол Ноғайқұлға жабыса кетті.

	– Біреудің сөзін айтса да Шәукен жүректі екен. Менің Қатирамды айттыр! Құдай қосқан құда боп, мың жасайық!..

	Жұртқа ермек керек, желеу табылса болды, желіге береді. Баршасы:

	– Міне, бұл табылған ақыл! –десті.

	Ноғайқұл үн қатпады. Қазақта «қызыңды бер» деу бар, “қызымды ал” деу жоқ. Рас, қазақта бел құда болады. Бірақ онда шарт жатады, ырым жатады. Бесік құда болғандар періштедей нәрестені атастырудан ұялмайды. Осының бәрі сайып келгенде, надандық емес пе? Әлі сүндетке де отырмаған Шәукен үйленгенше неше заман?! Бірақ қазақтың салты осы. Күні бұрын тон пішеді. Баланың құлқы бар ма, жоқ па, онымен ісі болмайды. Ноғайқұлдың өзін әкесі он үш жасында үйлендірді. Өзінен бір жас үлкен қызға қосты. Денелі, қажырлы Ырысбике он алтысында құрсақ көтерді. Бірақ, тұңғышы құтаймады. Одан кейінгісі Несібелі. Одан кейінгісі мынау есік алдында шелтиіп тұрған Шәукен. «Жаман неменің аяғын тұсаған дұрыс па, жоқ әлде осы шалдуарлығымен қоя тұрған жөн бе?!» Осыған Ноғайқұлдың ақылы жетпей отырды.

	..Бұл екі арада Зейнел-Нәби ширығып алды. «Ауыздан шыққан түкірік, қайтып жұтсаң мәкүрік». Сөзді індетпей болмайды. Ол томсарылып отырған Ноғайқұлға:

	– Немене, қалың Сіргеліні қомсынасың ба? Мен де бір тайпа елдің бетке шығарымын, көңілімнің сырын шашайын деп келсем, неге сызданасың?! – деген.

	Ноғайқұл ойланбастан:

	– Көкейі жоқ көңіліңнің сырын қайтемін?! – деп салды.

	Зейнел-Нәби шала-шарпы түсінді. Ол өкпелі, сынған дауыспен тіл қатты.

	– Біз сендей шаһарда орысша оқыған жоқпыз. Тұспалдан кендеміз. «Қышыған жерден қол жетпес» демекші, қатар жатқан ел болған соң бір базыналық сөз айтып едім. Тіптен бұл сөзге түрткі болған әйелім еді. Ол Ырысбикемен сырласқан ба, қалай? «Қатын дұшпан» деген рас екен де? Ойда жоқта ұятқа қалғанымды қарашы!..

	Шынында да Зейнел-Нәбидің қызыл-күрең дидары одан бетер қызарып кеткен еді. Ноғайқұл іштей аяды. Ол үйіне келіп әйелімен ақылдасты. Сөзінің соңын:

	– Қызы Зейнел-Нәбидің өзі секілді шикіл сары бола ма деп қорқамын, – деп бітіріп еді. Шәукен жұлып алғандай:

	– Әй, сумұрын-ай, түсін езіп ішесің бе? Ақылы болса, болды-дағы, – деп салды.

	Шәукен елде біреуден естіген сөзін қайталап еді. Ноғайқұл оны білмеді. Ол баласының зейініне сүйсініп:

	– Алда, айналайын-ай деп, тысқа шығып кетті. Ноғайқұлдың Зейнел-Нәбиге не айтқаны белгісіз,

	бірақ ертеңінде Күлзия осы ауылға келіп, Ырысбикеден түстік жеді. Кілең әйелдер гулесіп, сөзге қонақ бермей, жарыса сөйлесіп, кеңеске қарық боп жатты. Тоқсан ауыз сөздің тобықтай түйіні «құтты болсынға» тірелді.

	Сонымен, құдалықтың басы басталды. Бірақ құйрық жесіп, киіт киісетін кезді табиғат қос көрмеді. Ауыл адамдары шағылға шығып, құдалық жайын әңгімелесіп тұрған. Кенет, Рәш:

	– Ертең күн суытады! – деді.

	– Оны қайдан білесің? – деп сұрады Ноғайқұл.

	Рәш жиегі қанталап қызарып барып батқан күннің жақсылық емес екенін айтты. Ноғайқұл күмәнданғанда ол:

	– Енді біраз тұрсақ ақбозат, көкбозат теңселіп, аспан шақұр-шұқыр етеді. Бәленің басы сол! – деп көрегенсіді. Рәштің айтқаны түгелге жуық келді. Баданадай қос жұлдыз туғанда ауа кенет шытымырланып, желсіз суытып, дүние сықырлағандай болып кетті.

	Таңертең шыңылтыр аяз мүлде күшейіп, түс әлетінде батыстан ызғар соғып, алақаншықтатып жіберді. Саусақ ашытып, бет домбықтыратын үскіріктің басы жұрттың құтын қашырды. Тысқа шығуға еріншектенген жұрт үйді-үйінде бүрсиіп қалды. Карта ойнап даурығысушы жоқ. Дойбы ойнап мысқылдасушы және жоқ. Репетсіз үнсіздікті малдың у-шуы бұзады. Өрістен қайтқан қой күн батарда домалана жүгіріп, жаппай маңырап ауылды азан-қазан қылады. Шаруакештер үйіне шарбақ құрып, кәрі-құртаңын паналатады.

	Осындай бір күні Базарқұл жетіп келді. Келген бойда ол қушима етігінің басын ұстап:

	– Аяғым қатып қалды-ау, қатып қалды! – деген.

	Ноғайқұл:

	– Осындай үскірікте жолға неге шығасың? –деп кейіді.

	Базарқұл тауда күн жылы екенін, мамыра-жай уақыттан іші пысқасын, осылай қарай тартып кеткенін айтты.

	Көп ұзамай күн де сынды. Арқа-басы кеңи бастады. Ноғайқұлдар тайлы таяғымен атқа мініп, Зейнел-Нәбидің аулына барды.

	Зейнел-Нәбидің үйіне жұрт жиналып қалды. Жаптас ауылдан бір жамағайындары келді.

	Бұл ауылдың үлкен үйі – осы. Әншейінде бастанғыны отауда өткізетін қыз-қырқын, жігіт-желең еркінсіп келді. Көп ұзамай ойын да басталды. Ноғайқұл кіріспей төрде үнсіз отыра берді. Бастан кешкен нәрселер кейде бүйір қыздырса да байсалдылық сақталды. Осы отырыста ол болмашы бір нәрсеге қайран қалды. Көрші ауылдан келген Шынаргүл деген жас қыз шыбықтай бұралып, Назарқұлға қағазға оралған темекі ұсынды. Темекі-кәшекке тұз қосқан еді. Шылым пышырлап, шытырлап, ұшқын шашты. Назарқұл от басқандай шошып түсті. Ноғайқұл жас қыздың келемеж-әжуашылығына таңырқады. Ішінен: «өсе келе талайды сазға отырғызасың ғой!» – деп отыр.

	Көп ұзамай өлең басталды. Еркектер мен әйелдер екі жарылып, екеу-екеуден айтысқа түсті. Бұл да Ноғайқұлдың бастан кешкен нәрсесі. Тіпті ол жазда ел қыдырып, өз ауылының маңынан түнделетіп ән сап өтуші еді. Қасындағы жолдастары: «жеті түнде бұның не ей?» деп сұрағанда, ол: «келіншегіме берген хабарым!» деп, таңсық сыр шертуші еді. Бұл күнде ол басалқалы. Әулекі-желікке бара бермейді. Бірақ өзі өлең-жырды, ән-күйді жақсы көреді. Осы арада да берекесіз айтысқа іш тыртып отыр.

	Бұл айтыстың ішінен ең дәмдісі Рәш пен оның әріптесінікі еді. Рәшқа әуелі Назарқұл қосылған. Бірақ қобызшының дауысы барқылдап кеткесін Рәш ылдабайға Базарқұлды жаратты. Екеуі Шынаргүлдің тұсына отырды. Шынаргүлге жеңгесі қосылды. Бұлар да өзгелер секілді алма-кезек бірауыз өлеңмен айтысады. Өлеңнің сөзі жаттанды. Бірақ әуенінде белгісіз арман бар. Назды, сазды әуен көкейдің сөзінен гөрі өзін көбірек танытады.

	Әдетте, елге үш ұйықтасаң ойыңа келмейтін тапқыр өлең тарайды. Бұл арада ондай тапқырлық жоқ. Бірақ оның есесіне өлең біртүрлі елтіп тұр. Осындай бір тұста Шынаргүлдер:



	Мана келдің құда-еке тұсымызға,

	Қанша үйрек ілдірдің құсыңызға?

	Әріптеске жарымай отыр едік,

	Құдай қуат бере гөр осымызға! –



	деп еді. Әйелдер: «Құдалар басын сипап қалды ғой» десіп, пысын басып тастамақ болды.

	Рәштер әнге басты.



	Қуанамын құдаша көргеніме,

	Көріп сәлем аулыңа бергеніме.

	Зәуіменен осындай бас қосқанда,

	Біразырақ жарармын ермегіңе!



	Өлең жүйесіз шықпады. Бірақ Базарқұл әннің қайырмасына келгенде мойнын рабайсыз созып, көзін сүзіп, ерсі қылық жасады. Жаңағы әйелдер:

	– Әй, мына шіркіннің көзін қара! – десіп, өзара күлісті. Ноғайқұл: «Біздің әулеттен де осындай әумесер шығады екен-ау!» – деп қысылып отырды. Осыдан кейін думан қызып, батылдық күшейді. Қыза келе әйелдер Ноғайқұлдың бетіне ұн жақты. Жұрт күлкіден қырылып қалды.





ІV




	Ноғайқұл көп уақытқа шейін «бетіне ұн жағылған болыс» атанып жүрді. Осындай жағдайда қыс өтіп, көктем шықты. Жаздың басында Ноғайқұл шалғайдағы қалаға барды. Бұл баяғы Әулие-Ата емес, Шымкент еді. Губревкомның исполком атала бастаған шағы еді. Ноғайқұл Торанғұлов сол исполкомға Қаракөл болысының жай-жапсарынан есеп-қисап берді. Осы жолы ол мөрін де алды. Күмістен ойылған бармақтай мөрде араб әрпімен жазылған жазудың небәрі «Ноғайқұл Торанғұлов» болды. Қасына еріп келген хатшысы Соппек Еспембетов ақ қағазға екі-үш рет бастырып көріп:

	– Енді, ағасы, тасымыз өрге өрмелей береді!– деп насаттанды.

	Соппек Ноғайқұлмен рулас. Қыз алыспайтын жақын.

	Сауаты Ноғайқұлдан көп төмен. Сөйте тұра, оны хатшы етіп алды. Бұған екі түрлі себеп болды. Біріншіден, Соппектен озған сауатты Қаракөл елінде шамалы. Екінші, бұл бозбала жігіт тым зерек, шалымды, іскер. Бос жүргізуге қимады. Оның Ноғайқұлға рулас екенін білген ұлықтарға Ноғайқұл: «Бұл елде әке мен бала мансап үшін атысады. Маған адал азамат керек» деп уәж айтқан. Сол Соппек енді оған демеу. Болыстың атын ерттеп береді. Сайып келгенде Ноғайқұлдан кейінгі мықты өзі боп шыға келеді.

	Екеуі осы сапарында қаладан көңілді қайтты. Екеуінің де қоржыны тоқ. Жолай келе жатып Арыс бойындағы баяғы Шұбарға соқты.

	Бұл қыстақ – бір тайпа елдің мекені. Тайпа Ноғайқұлдың руына алыстан қосылса да, жақын ағайынға бергісіз үйірсек еді. Бір заманда сонау теріскейден осы жаққа – ит арқасы қиянға ауып келіпті-міс. Бұл жақтағы дүмділерден зорлық-зомбылықты көп көргендіктен, алыстағы ағайынға өте-мөте бауырмал деседі. Осы тайпаның бетке шығары Бөкпенбайдың үйіне кеп түсті.

	Бөкпенбай алғашқыда сағынған досша құшақтады. Артынша дөңкиген кілем қоржындарды көріп, сұлық отырып қалды. «Е, базарға барарында соқпай, қайтарыңда соққан екенсің ғой. Бір маңырауықты қимадың-ау шамасы?!»

	Бөкпенбай Ноғайқұлдар базарға қой айдап барды деп ойлап отыр. Осыны сезген Ноғайқұл өзінің шаһарға қызмет бабымен барғанын, Ақсақ Темір өте алмаған жойқын Арыстан өту үшін өткел іздеп қиғаш кеткенін айтып өтті. Сөзінің соңын:

	– Мансап ағайыннан қымбат емес. Өзіңді сағынып келдім! – деп бітірген.

	Бөкпенбайдың іші жылып сала берді. Ол дереу қасапқа жүгіріп ет әкелді. Абырой болғанда көксеркенің басы сатылмаған екен. Мүйізі қағылған басты үйітіп, қолдан сойғандай етті. Ішек-қарны салынбағаны болмаса, мүшенің жөні түзу боп шықты.

	Шүңірек көзге шөп салу қиын. Ноғайқұл жаңа еттің төркінін түйткілсіз таныды. Ағайынға жаны ашып өзінің шыдамсыздығын іштей шенеді.

	Бұл екі арада Бөкпенбайдың әйелі екі қоржынды текке қарай зорға сүйретіп:

	– Мырза ағаңның жүгі зілдей ғой, жүдә! – деп жорта сүйсініс білдіріп өтті.

	Әйелдің үйелмелі-сүйелмелі екі баласы жаутаңдап тұрды. Ноғайқұл шымшып бүгілген қоржынның аузын ашып, балаларға мейіз берді. Әйел құр қалды.

	Қонақтарға қара көрсетсін деп үй иесі Кәденді шақырып алған еді. Баршасы жадырап кеңесіп отырды.

	Ағайын арасында әзіл жүрмейді. Бауырмал, байсалды кеңес басталды. Осынау күнгейліктер мен сонау теріскейліктердің түрлі тіршілігі, жылқұсындай қатынасы, шілдедей сағынышы әңгімеленді. Бұл жақта теріскейлік көшпелі елдегідей ит жүгіртіп, құс салу жоқ. Оның есесіне күнара көкпар бар. Соңғы желікке келгенде ауылдастар көрнеу мақтанысып отырды.

	Ноғайқұл атқұмар кісі еді. Өзінің сол құштарлығын айтқанда Бөкпенбай қостай түсті. Ол:

	– Мынау Кәденнің жүйрік құнаны бар. Өзі ғана шауып, маған терін қимайды, – деген.

	– Көкпарды көрінген үйге саласың. Сонсоң тыйылып қалдым-дағы! – деді оған Кәден.

	Бөкпенбай қысқа қолын сермей сөйледі:

	– Сен, іштарлықтан қара көк құнанның бағын байлап жүрсің. Көкпар көлденең көпшіліктің несібесі. Оны өз үйіне әкелу ұят. Екіншіден, ұшқыр құнан алыстағы аулыңа жеткенше барлығып қалады. Тақымдағы олжадан құтылуға асығатыным сондықтан...

	– Е, онда Бөкеңдікі жөн екен! – деді Ноғайқұл. Ақсары Кәден қара сұр Ноғайқұлға қиғаштай қарады.

	Ноғайқұлдың түсі сазарып, көзі шүңгілденіп кетті. Ақырында күтпеген сөз айтты:

	– Жүйрік құнан бойжеткен қызбен тең. Оны ұзатып құтылмақ ләзім. Сен құнаныңды маған қи. «Мәрт Кәден бауырым берді!» деп еліме мақтанып барайын!» – деді.

	Кәден науша бойына қайшы мінез көрсетіп, тызалақтай бастағанда, Ноғайқұл сөзін жалғады:

	– Тәңір алсын сені!! Аралас-құралас елдің «бәрекелдесінен!» саған қыл құйрық қымбат па? Қабырғасы қатпаған құнан мертіксе қайтесің? Мен сені жерге қаратып кетпекші емеспін. Келер жазда қалаға қой айдап келгенде, басыңа ақбоз үй тұрғызып беремін. Тамның кеңесінен құтыласың. Қатын-балаң кеңірдегін жібітетін сауын және мойнымда. Сайып келгенде, маған да абырой-атақ керек...

	Өзеннің жағасында қыш дуалмен қоршалған ауқымдай аңыздың тамырын тартып күнелтіп отырған Кәден пешенеге бітпеген ақ киіздерге, сауындық саулықтарға қызықты. Бірақ даңқы жұртқа жайылған қара көк құнанды қия алмады. Намаздігер шамасында оңашаланып, құйқылжыта шапқанда күні бойғы ауыр еңбектің мехнаты естен шығып кетуші еді-ау! Таң асырған құнан құлқын сәріде оқыранғанда Кәден ұйқылы көзбен атып тұрушы еді-ау! Сол қызықтың өзі неге тұрады. Белдеуіне жылқы байланбаған ақбоз үй кімге дәрі? Рас, сауынның жөні басқа. Кебек тескен қарынға қойдың қою қатығы майдай жағар еді. Бірақ сол шіркіннің маңдайға біткен жалғыз құнанының бодауына келгелі тұр-ау! «Қой қатығы құрсын, арпа мүсәллемнің өзінен жарылқасын!»

	Кәденнің толқыған ойын жіті бағып отырған Ноғайқұл ақсары реңнің сазарысынан шошынды. «Құйқалақтауға көнетін уысиқың бұл емес. Алмастай шорт кететін текті пәле ғой, бұл!» – деп түйді.

	Ол енді үй иесін жақақтай бастады. Кәденмен екеуінің арасындағы болмашы кіркілжіңді пайдаланбақ болды.

	– Кәден мырза тұнжырап қалды. Бөке, сен қазылыққа жүрші. Аңсаған ағайын менің місәлімді қайтара ма? Нәяті, бір қыл құйрықтың көкірегіне кіре ме?!.

	Бөкпенбай екіұдай ойға кетті. Терезесі тең Ноғайқұлдың сөзін жығуға болмайды. Кәденде құйттай қыжылы бары рас. Бірақ, жүйрік құнан теріскей асып кетсе, бұл қыстаққа Бөкпенбайдың өзі сыя қояр ма екен?!

	Осындай шәркез бейілде ол екі ағайынға бірдей көрінгісі кеп:

	– Қайдан білейін, бірің жатақтың мәртісін, бірің орда-шарқы ауылдың бетке ұстарысың. Өздерің келіссеңдерші, – дей салды.

	– Саған тиемеліне көзің жетпей отыр-ау, «антұрған?» – деп, Ноғайқұл балауса, сүйір сақалын сауып өтті. Ол екеуінің де аужайын танып отыр. Екеуі де солқылдақ. Тарпаңдай туласа күдер үзіледі ғой. «Күнгейдің көрмәдіктері күлді-көмеш қалпыңды қағып жіберсе, сүмірейіп шыға келер едіңдер! Әттең, ауылдың алпыс қырдың астында отырғанын қарашы!»...

	Есіне алыстағы ағайындары түсті. Небәрі елу үйден құралған түбі шикі шағын тайпа іргелі руларға қырғидай тиюші еді. Шақалақ ақынның бұралқы бұл тайпаның бәрі, тарпаң, жылқының бас білмеген асауындай, деп өлеңге қосатыны осы Ноғайқұлдың қолшоқпарлары еді. Енді содан бұның қасында бозбала Соппек қана бар. Оның өзі аузын буған өгіздей боп отыр.

	Ойда жоқ ырғалыспен уақыт кешкіріп қалды. Алакөлеңкеде аспалы шырағдан жағылды. Кәден қара барқытпен тысталған ақ қалпағын киіп жатып:

	– Мен енді қайтайын, бүгін құнаннан тер алатын күн еді, – деген.

	– Көз байланып қалды ғой, – деп сақтандырды Бөкпенбай.

	– Жотаға шығып жазықта шоқытамын, – деп насаттанды Кәден.

	Күнгейдің ұзақ іңірі салбыраған түнге жымын білдірмей ұласты. Осы екеуінің аралығында Ноғайқұл Бөкпенбайды арбаумен болды. Екеуі біресе қыстақтың маңына жүрелеп отырды. Біресе, қала адамдарынша қолтықтасып жүрді. Орағытқан әңгіме Кәденнің құнанына сая берді.

	Айдың өларасы еді. Қара кірбең түнде жұлдыздар әлсіз жамырайды. Ұрының жортатын түні Ноғайқұлдың көңіліне көмескі қараулық орнатады.

	– Саған, біле білсең, Кәденнен мен жақынмын. Қалыс қалшы өзің! Ер мойнында қыл арқан шірімес. Келер жазда үркер туар шақта күте бер. Сыбағаңды сайлап келемін! – дейді Ноғайқұл.

	Бөкпенбай әрі-сәрі. Мұның уәдесінде тұрары шексіз. Бірақ келер жазға шейін кім бар, кім жоқ? Осы жолы бір ырымын жасап кетсе, несі құрайды? Бөкеңнің құлқы осында! Ол:

	– Нақа! Өзіңнен дау асты ма сірә?! Біздің тамнан аттанғанның барлық пәлесі маған ауады. Мен қалайша қалыс қаламын дейді.

	Ішінен: «Е, буының былқылдады ғой, әттең түннің қысқалығы, әйтпесе, әлі де титықтата түсер едім!” – деп ойлаған Ноғайқұл емеуріннен ашық сөзге ауысады.

	– Уәде, – алланың есімі. Келер жылы көңіліңнен шығамын. Әзірше әйеліңе қыжым орамал тастап кетейін, бауырына басысы өзгереді, көкжалым!

	– Қышыған жерге тиесің-ау, қатыным қырғиқабақ еді, – деп жадырайды Бөкпенбай.

	– Бәтуа байланды ғой? Қаракөк құнан қолға тисе, атқа қонар, алдында тоқымқағар да жабылып қалар, – деп Ноғайқұл асығыстанды.

	Ел жата Соппек аттанды. Бөкпенбай оған жылпос жігіт қосты. Ноғайқұл пысықтап жатыр.

	– Күндіз атыз тазалап, іңірде атпен шапқан адам қатты ұйықтайды. Қаймықпай қимылдаңдар. Дарбазасының топсасын сом темірмен бұрап, құлпын жұлып алыңдар. Қаракөк күржікті осында жеткізсеңдер, иесінің әуселесін өзім көремін. Жолдарың болсын!..

	Олар таң алдында оралды. Құнанды жетекке алып келді. Таңасып тұрған жарау жас жылқы жат аулаға кіргісі келмей басын кекжитті. Дүбірден тысқа жүгіре шыққан Ноғайқұл құнанның жібек жалынан ұстап:

	– Қолға жағымдысын-ай, жотасы қандай тұтас! Қолтығыңды өзім сөгіп, өкпеңді өзім тесемін, әлі! Шыда, Күржігім! – деген.

	Үйге кіргенде Соппек:

	– Сары шошқаның шырағданы өшпегесін шай қайнатым уақыт бақылдадық. Сөйтсек, құр бопса екен, – деді.

	Ағараңдай бастаған таңнан қаймыққан Ноғайқұл апыл-ғұпыл атқа мінді. Бөкпенбайдың қолын қысқанда қаусатып жібере жаздады.

	– Кәден мырзаға сәлем де. Кешегі уәдем-уәде. Келер жазда қарық қылмасам, бетіме түкірсін. Базыналығымды көтерсін. Ендігісіне екі ел төреші! – деген. Кіші сәскеде Бөкпенбайдың үйіне Кәден келді. Түсі өрт сөндірген адамның түсіндей. Қолында – бесақа. Келген бойда:

	– Бұл басыну, қай басыну? Қолыңда өлейін бе осы? – деген.

	Бөкпенбайдың бұл күткен құбыжығы еді. Сөйте тұра бесақадан шошып кетті. Уәжге Бөкпенбайдың әйелі жүйріктік жасады.

	– Тәйт әрі! Әкіреңдеме! Қонақтар ел жата аттанып кеткен. Сойқан сап кететінін біз қайдан білеміз?..

	Уәж орынды шықты. Кәден тасыған қаны суынып, сабырға бой алдырды.

	Бұл екі арада Бөкпенбай түндегі жылпос жігітті жұмсап, ауылдың, дәлірек айтқанда, қыстақтың біліктілерін жинады.

	Кәдімгі гүж-гүж әңгіме басталды. Біреулер шамданды, біреулер кіжінді. Біреулер ызаланды.

	– Көзінің еті өскен ғой.

	– Не отырыс бар, қуу керек. Бесақамен шаншу сауап ол кәзапқа!

	Бөкпенбай жұдырықтай ғана тұлғасы бар, шымыр кісі еді. Жұртқа сыр бермеді. Қыжым орамал жамылған әйелі көлеңдеп самауыр қойды.

	– Шайға қарайтын не бет бар? Қане, кім лау береді?

	Кім ереді маған? – деп Кәден орнынан тұрды.

	Бұлардың арасында Рахматулла шал отырған. Өзі Ноғайқұлдың әкесі Торанғұлмен тұз-дәм татысқан, көкірегін ешкімге бермеген жөн-жосықты білетін кісі еді. Енді сол:

	– Сабыр-сабыр мырза! – деп сақалын тарамдады. Жұрт аңырғанда ол шешіле, көсіле сөйлеп кетті.

	– Қуыс кеуде, көр білте болма, Кәден! «Берген жомарт емес, алған жомарт!» деген бұрынғылар. Ноғайқұлдың қылығына менің қыбым қанып отыр. Біле білсең балдай базыналық қой, бұл! Ертең оның да, сенің де атағың жалпақ жұртқа жайылады. Теріскейдегі терегіңді сұлатып қылқұйрықты қайтарып әкелсең, баршамызға таңба түспей ме? «Ел емес екен?!» дейді ғой дос, дұшпан. Жүйрік жылқы жұрттың еншісінде. Ертең Ноғайқұлдан тағы біреудің алып кетуі ықтимал. Алда-жалда жанжал керек болса, сол кезде де дауға талшық табылар. Шотыңды соған қайра!..

	Елеуреген жатақтар су сепкендей басылды. Бір-біріне қарасып қойды. Уәлі ауызды қарияға қарсы шығушы табылмады. Бөкпенбай бүлкілдеп:

	– Атамның сөзі жөн бе, қалай? – деп бір қойды.

	Сәл кідірістен кейін ол Ноғайқұлдың кешегі уәдесін еске түсірді. Бұған Кәден қитығып қалды.

	– Сүйекке салатын ақ киізге құштар емеспін!

	– Сауынды ше? – деді Бөкпенбай батылдана түсіп, Кәден бірдеңе деп міңгірлегенде, Рахматулла:

	– Ақ киізден үріксең маған бер. Жанбасыма басып жатайын. Сауынын өзің ал, қураған тамағыңды жібіт. Көргенді елдің баласына дауа бар ма! Ноғайқұлдікі ерлік қой, жаным-ау! – деген.

	Шалдың билігіне Кәден мойынұсынған жоқ. Бұрынғыдай тулаған да жоқ. Салы суға кетіп үйіне қайтты. Тамына жақындағанда сайдың қиясында есекмиядан ұстап ұзақ жантайды. Іші біресе ашиды, біресе уылжиды. Атқа мінген ағайынның қылығына біресе күйінеді, біресе сүйінеді. Балға қосып зәр ішкен адамдай аунайды. Асау аттың шылбырын жібермейтін есекмия қолын күрмейді... Күржіктен тер алғанда ол: «атым отықпасын» деп әдейі қияға, осы есекмияға байлап қоюшы еді. Енді жапырылған улы бұта: «шоқ-шоқ!» деп табалағандай болды. Ол шорабозада көкайыл келіншектермен айтысқанда: «білмедім серілікпен дүние жия, бітеді қия жерге есекмия» деп көзін жұмып, қасын керуші еді. Сол есіне түскенде жымиып күліп алды.

	Осы мезетте оның көзі арғы бетте қара есекке мініп келе жатқан баласына түсті. Күржікке мінетін баласының астында есек. Және салпаң құлақ қара есек. Қылмысты адамды қара есекке теріс мінгізіп ауылды аралатып масқарапаз қылған дүмділерді көріп еді. Сол есіне түскен Кәден нілдей бұзылды. Безгек адамдай денесі селкілдеді. Есекмиядан қайта ұстап етпеттеп жатты.

	Қайтсін батыр, қаракөк құнанды қимай жатыр. Жабағысын да саудагерден астыққа сатып алып еді. Дүйім ел шамалы таршылыққа ұрынып, азық атаулы ұшпай тұрғанда, ағайыннан жылу жинаған еді. Әңгел-шәңгел қыршаңқы жабағыны суға жалдатып, жүгерімен жемдеп мал қып еді. Бәйектене мәпелеудің арқасында жиналған жабағының күржиген шоқтығына сүйсініп, «Күржік» деп ат қойған еді. Кейін ел де солай деп атап кеткен. Енді сол Күржік қолды болып отыр.

	...Кәден түйнек ауруы бар адамдай аунайды. Өкінеді, уһілейді, қорланады, қамығады, уанады...

	Бұл мезетте қара сұр Ноғайқұлдың не ойлап бара жатқанынан ол хабарсыз. Ал, Ноғайқұл болса елсіз, саянды құлдап, қыпылдап бара жатыр. Неше түрлі болжау жасайды. Қазанның күйесіндей қара Бөкпенбайдың баяндылығына сенбеген ол ақсары Кәденнің заттығынан дәмеленді. «Ет қызуымен шығып қалмаса, саябыр табады. Сыздаған шиқанды тотияйынмен өртейтін сабаз еді ғой, ол! Шыбжыңы ұзаққа созылмас!» – деп ойлайды. Ноғайқұлдың өзінің де көңілінде қаяу бар. Көзсіз өзімшілдікке сүйінсе, жарлы ағайынды жерге қаратып кеткеніне өкінеді. Асқынған аяныш сезімін қара көк құнанның қызығымен жуып-шайып бара жатыр...





V




	Бұл екеуін жолаушы десек те жарасады. Қашқын десек те жарасады. Барымташы деуге, әрине, келмейді. Ал базынашы деген сөз қазаққа әлі кірмеген. Не де болса осы екі адам бұлаңқұйрыққа сап, ұзақ жортты. Түс әлетінде бұлақ басындағы қойшының үйінің үстінен кеп түсті. Ақ ішіп, ат шалдырды.

	Ендігі жер қауіпсіз. Екеуі жайлы бүлкілге басып, сам жамырай өз елінің шетіне ілікті.

	– Өз елі дегенде бұл жақ әлі де күнгей. Бірақ, теріскеймен аралас-құралас. Арада бір жон бар. Содан асса Ноғайқұлдың ауылы тиіп тұр.

	Жүргіншілер ымырт үйіріле Әріптің ауылына жетті. Күркіреуіктің басында еді. Кешкі тыныштықта күркіреген су құлақты жарып бара жатты. Бұған құлағы үйренген Шәріп аттылардың дүрсілін естіп отырған. Ол «Кім бар-ау?» деген дауыстан Ноғайқұлды танып, сыртқа атып шықты. Ол:

	– Немене, жат жолаушыдай шіреніп тұрғаның? Түсе бермейсің бе?! – деген.

	– Үйде бар ма, жоқ па? – деп едім.

	– Бикен замандасың жатырқамайды! Ноғайқұл аттан түсті.

	Жетектегі құнанды байларда Шәріп:

	– Келтегіне қарағанда мынау суытудағы жылқы ғой.

	Қас пен көздің арасында қайдан алдың?! – деп сұрады.

	– Млисаның астынан аударып алдым! – деді Ноғайқұл қуланып.

	– Астағпыралла! – деп Шәріп шошып қалды. Артынша әзіл екенін сезіп:

	– Қайдан алсаң да, құтты болсын, – дей салды.

	От басында Ноғайқұл қалада тындырған ісін өсіріп айтты. Ұлықтардың атқамінер атаулыға тісі қайраулы екенін, ал, байға тіпті өш екенін айтты. Орынбордағы Сәкен Сейфуллиннің өзі Шымкеттік әкімдерге ем екенін, өзінің Сәкенге телеграмма соққанын мақтана, сұстана айтты. Соңғы сөзден Шәріп сыздана бастағанда, Ноғайқұл:

	– Сәкен Сейфуллин сендерді ұмытпайды. Бірақ кешірімпаз адам. Задында ақ дегені алғыс, қара дегені қарғыс ұлықтың осындай мінезі болады, – деп, адамгершілік жайында көшқұлаш әңгіме шертіп кетті, Шәріп «әрине ғой!» «жөн ғой!» деп бас шұлғып отырды. Осындай бір орайда Ноғайқұл сөзін үзіп, ойланып қалды. Мынау Шәріп «әрине» демейді, «әрине ғой» дейді; «жөн ғой» дейді. Осының өзінен-ақ тергеуші қыр қазағын таныр еді. Бірақ бұларда қылмыс жоқ, дәулет бар. Сол дәулет биыл күнгейге әкеп отыр. Қоңырат жегжаттарын сағалап, жайлау үшін «жыл құда» боп отыр. Ноғайқұл ішінен: «Шәріп құрдас! Жылың мәлім!» деп күліп қойды. Осыдан кейін ол:

	– Жөгім қалай? Арқаның қара сорпасын сағынған жоқсың ба?! – деп әзіл айтты.

	Шәріп ағынан жарылды. Сағынады екен. Бірақ Жеті қоңырға көшуден қорқады екен. Сөзінің соңында Шәріп:

	– Мың дегенмен үкімет жақсы. Бетпақтан әрі ассаң белгісіз жау бүйідей тиеді! – деген. Ноғайқұл:

	– Ағаң найзагер емес пе? – деп тағы да әзілге жүгіртті. Шәріп тағы да ағынан жарылды.

	– Қартайып қажып қалған!..

	– Қажыған жоқ, – деді Ноғайқұл. –Басқа гәп бар.

	– Нендей гәп, – деп сұрады Шәріп.

	– Ағаңның іші біледі – деп жауап қайырды Ноғайқұл.

	Шәріп түсінбеді. Ноғайқұл ішінен: «Бір атадан ала да туады, құла да туады, ә?!» – деп таңданды.

	Ол өстіп отырғанда, Шәріп ертең жоқ бірсігүні осы ауылда той болғалы жатқанын айтып өтті. Аға Бимендені үйлендірген екен. Соның сылтауы жаз басына тура келіпті. Ноғайқұл:

	– Қымыз шықпай тұрғанда, неге асықтыңдар? – деп сұрады. Шәріп:

	– Бәсекені бірінші боп бастаймыз! – деп жауап қатты.

	Ноғайқұл өзінше түсінді. Бұлар бір оқпен екі қоянды атып алмақ. Салтанатты сағынып қалған елге бірінші боп атақ шығармақ. Әрі ағайын жегжаттың шығымды кезін көздемек. Ноғайқұл: «Жөгілердің қулығына найза бойламайды-ау!» – деп сүйсінді.

	Ол әр елдің салтын ойлап кетті. Осы арадан жол шегіп әулие аталатын Жетісу ассаң, үрдістері осы араға ұқсас. Осы арадан сапар бастап Сарысулатып, Сарыарқаға ассаң дәстүрлері өзгеше. Осы екеуінің арасындағы теріскей, Ноғайқұлдың туып-өскен атырабы, үрдіс пен дәстүрге шөре-шөре. Дәулетінде де, тұрмысын да, тілінде де құрандылық бар. Ноғайқұлдың үзеңгілестерінен бір артықшығы томаға-тұйықтан тысқарлығында! Үш жүздің қайсысына барса да шежіредей сайрайды ол. Міне, бүгін де ол әңгімені маздатып, Шәріпті шыр айналдырды. Ақырында сөзден жалықты. Атсоқты боп шаршап қалған ол ерте жатты.

	– Ау, бағланның еті былқылдап пісіп жатыр ғой! – деді Шәріп.

	– Азанда жейміз, – деді Ноғайқұл.

	– Жоқ, мен күтемін, – деді Соппек, бешпентінің түймесін ағытып жатып.

	Оның кеш бойындағы кеңеске араласуы да осы еді.

	– Бүйректен сирақ шығармай сен де ұйықта. Таң қылаң бере аттарды отқа қоярсың, – деді Ноғайқұл.

	– Түстегі шалаптан ішегім шұрылдап барады. Түйір түспей жұбанар емес! – деді Соппек.

	Ас келгенде Ноғайқұл шырт ұйқыда еді, шүңірек көзді адамның кәдімгі қатты ұйқысы! Жұлқыласаң оянар түрі жоқ. Екі жастықтың арасында жас балаша етпеттеп жатыр. Шәріп Соппекке бұрылды.

	– Аузыңның салуы бар екен! Болыстың сыбағасы саған бұйырды. Тоқпан жілікті өзің алшы!

	– Жоқ, маған омыртқаның өзі қол. Жұлыны тәтті болады, – деді Соппек.

	Шәріп таңданды.

	– Жұлын жеген адамның жолы болмайды.Оны білмеуші ме едің?!

	Соппек басын шайқады.

	Шәріп еті сыдырылған қабырғаны бүктеп, мақтана сөйлейді! Жаурын-мауырын шалдікі, атқосшының сыбағасы кәрі жілік. Тоқпан жілікке тәуекелің тұрмаса, мә асықты жілікті ал!..

	Ертеңінде тойханағажұртжан-жақтан, лек-легімен келе бастады. Дөңгеленген тойхана жаңа үйлермен көмкерілді. Бұл күнгейліктердің ресімі бойынша өз тарапынан үй тіге келген ағайын-жегжаттардың уақытша қосқан үлесі еді. Кешке қарай тойхана қоңылтақ баспаханаға толып кетті. Ортада – ақ орда. Оның жанына тоғыз-тоғыз сыйлықтар, нарлар, тайлақтар, биелер, жабағылар, тана-торпақтар байланып жатты.

	Азанғы астың үстінде Әріп Ноғайқұлға бейіл білдіріп өткен-ді. «Болар істің басына, жақсы келсін қасына», – деген. «Жаманның кесапаты, жақсының шарапаты», – деген. «Жолы болар жігіттің жолдасы алдынан шықсын», – деген. Ноғайқұлға: «осы тойды өткерісіп кет!», – деген. Осыдан кейін Ноғайқұл: «Екі-үш күннің әрісі-берісі не? Өткеріссем, өткерісіп кетейін. Бұйырған несібеден неге қашысқа?!» – деп түйіп еді. Ойлана келе дәмесі ұлғайды. «Тойға қызмет етіп қалтаға тиын-тебен салатын мен бе. Ауызды молырақ салармын Байеке!».

	Ол неше түрлі жоспар жасады. Шілдехананың шырқын бұзар бұзықша тұлан тұтты. Ашу мен айла жымдасқанда жымиып күлді. Ақырында ұзақ ойдың жоспары тарау-тарауға бөлінді. Осы тараудың бір қара көк құнанның игілігін көруге бастады.

	Ертең түс қайта құнан жарысы өтпекші. Оны бұл жақ «мөлтек бәйге» деп те атайды. Сол «мөлтектің олжасын қалай алуға болар? Бәйгені арғы күнге қалдыруға қолдан келмейді. Ол күні дөнен жарыс, одан арғы күні үлкен бәйге болмақ. Әрі ойлап, бері ойлап жеңіске байламға бекінді. Ертеңгі бәйгенің жолын қысқартуға керек. Көкпардан басқа көрмеген, өкпесі тесілмеген қара көк құнан отыз шақырымнан ұзаққа шаба алмады. Одан бергісіне тәуекел. Ауық-ауық суытылып жүрген неме мықтап бір тер алса, шағын жарысқа шыдам береді.

	Ноғайқұл тасыды. Бұл сәтте оның ойында бұзықтық жоқ. Қиялында қиянат жоқ, әділ жарыстың арманы ғана бар...

	Ол Шәріпті тойханадан шығарып әкетті.

	Екеуі Күркіреуіктің басына барып отырды. Кеше іңірде құлақ жарған сарын басылып қалғандай. Екеу-ара әңгімеге бөгет келтірер емес.

	Ноғайқұл сөзін өткен кеткеннің жол-жоралғысынан бастады. Бұның бұл арада, су басында, қаншалықты қажет екенін Шәріп түсінбеді. Қоянның жымындай із тастаған тұспалардың аяғы Сәкеннің қызметіне ұласқанда Шәріп іштей шіміріге бастады. Ноғайқұлға керегінің өзі де осы еді. Ол өзінің кешеден бері ұзақ ойланғанын, «қызығыңды кейінге қалдыр» деуге дәті шыдамағынын, үзеңгі жолдастың абырой-атағына кір келтірмейтінін айтып өтті. Осының қабатында қамсыздық қашан да қапы қалдыратынын, ұлықтар келе қалса алдын алу жөн екенін ескерткенде беті бүлк етпеді. Қара сұр рең жорта сазарды. Шәріп шарасыз қыпылдаған бір орайды:

	– Қалашылап келе жатқанда той менің не теңім?

	– Сенің ыстық-суығыңа бірге күйгім келеді ғой, ит-ау! – деп бір қойды. Құмалақ тартатын балгердей, тобылғының бүршігін уыстаған күйінде сыр шашты. Ол ертеңгі жарыстың 30 шақырымнан аспауы керектігін айтқан.

	Шәріп сасқалақтап қалды.

	– Келіншектаудан келген құдамыз сусындамай жатып:

	«Күнгейдің тышталаңы боп жүрмесін!» деп ескертіп еді. Бұны қайттік енді?

	Ноғайқұл әзілге жеңдірді:

	– «Боза ішкен даяшы жолай желігіпті» дей сал.

	– Ой, мынауың тапқан ақыл ғой! – деп Шәріп орнынан атып тұрды.

	Екеуі қол алысты.

	Тойға келуші алашұбар жұрт кіші бесінде тыйылайын деді. Келушілерді қарсы алатын жігіттер де аттарын отқа қойып, өздері дамылдады. Іңір жамыла тойға келу ресімі о бастан жоқ та. Намаздігерде қараңғылықтан жаман-жәутікті қарсы алмасаң да қырмайды...

	Күні бойғы әр үйде күмпілдескен ауыл ағалары бірін-бірі шақырғыштап, сұқбат құрысты. Кешке қарай түгелге жуық далаға шығып, желдеп жүрген құнандарды қызықтасты. Бәрінің аузында ертеңгі мөлтек бәйге.

	«Бас бәйгені кім алар екен?» – деседі. Сонау Ақкөлден келген ошақтылардың, сонау Келіншектаудан келген қоңыраттардың,Қаракөл,Жылбұлақбойынанкелгенысты-сіргелілердің жас жүйріктерін әңгімеге айналдырады. Құнан суытып жүрген балалар «үлкендердің көзі тиеді» деген ұғымнан қашқақтай тысқарыланып, шоғыр топты жуытпайды.

	Ноғайқұл өзінің қара көк құнанынан ұлы бесінде қамау тер алған. Оның тапсырмасын екі етпей Соппек жиырма шақырым шамасында шауып тақымының қырысын бір жазып еді. Тойханаға жақындағанда Ноғайқұл алдынан шығып, терең сайға құлатып, жартастың қуысына тықты. Құнан ентігіп, солқылдап, барып-келіп тұрды. Қамау тер мол ақты. Тамшылаған терден татып көрген Ноғайқұл:

	«Тым кермек жатыр. Жануарға обал болмаса игі еді?!» деп қамықты. Тері үгілгенде, Күржікті оңаша желдеткізді. Ұзын сөздің қысқасы, Ноғайқұл өзінің бапкерліктен көрген-білгенін істеді.

	Шығысқа қарай созылып жатқан боз жон. Сол жонның Қара қойын аталатын шоқтығына шартақ тұрғызылған-ды. Үш күнгі бәйгенің мәресі осы. Шоғыр-шоғыр жұрт боп сол мәрені бойлап, құйрық-жалы сүзілген құнандарын жонға алып шыға бастады. Тоқ аттардың арасында жіңішке құнандар инеліктей сызылып бара жатты.

	Ноғайқұл кеше екіндіде Шәріппен ақылдасып, сиыршының баласын келтірген. Оқалаған өгізшенің мүйізінде ойнайтын бала: «құлдық, көке!» деп құтырынып шыға келген. Сол бала енді Күржікті ойнақтатып шыға келді.

	Ноғайқұл құнан түпкі тартуға өзі алып кетті. Қасына бір жігіт ертіп, өзгелерін екіге бөлді. Жібектей есілген биязы даусын мейлінше ширата тапсырма беріп кетті.

	Ноғайқұл баланы пысықтады:

	– Арқан оқыс сыпырылады. Шырмалып қалма, құнанға қамшы ұрмай, ауыздыққа сүйен де отыр. Жел жағыңды берме. Бұл оқалақтаған өгізше емес, үстінде ойнамай алға қарай етпеттеп отыр. Тартуға бірінші боп іліну шарт емес. Күші үзіліп қалады. Ал, бірақ, көтбасар боп ілінуге және болмайды. Құнанның аяқ алысына, екпініне қарай өзің көрерсің.

	Бала бас изеді. Күржік те оны қостап, қағылез басын шұлғып ауыздық сүзе бастады. Көрнеу шабыс тілеп барады! Сұйық құйрығында, жібек жалында, тұп-тұтас жонында мін жоқ. Тек күржиген шоқтығы ғана сөкет көрінеді. «Мойнына ер лықсымайды», – дейді Ноғайқұл.

	«Жануардың үсті жайлы екен», – дейді құранды ердің үстінде шыр айналып.

	Сол күні кешке топ адам Шәріптің үйінде карта ойнап отырды. Ел жатар уақытқа шейін Ноғайқұлдың қолы шықпай қойды. Осыған қыбы қанған Шәріп:

	– Көп болса, Күржіктің олжасын ұтқызарсың. Ішің майлы жатыр ғой, – деп, Ноғайқұлды қағытып өтті.

	Осыдан кейін бүгінгі бәйге сөз бола бастады.

	– Енді бір шақырым шапқанда көретін едік. Мәре қысқа боп қалды! – деді екінші біреу.

	Сиыршының баласы қулығын асырып, Сарыөзектің қылтаңын кесіп өтіпті, – деді үшінші біреу.

	Ноғайқұл:

	– Түстен кейін аңыраудан пайда жоқ! – деп шалқайды.

	Таң ата жатқан ол шаңқай түске шейін ұйықтады. Ол оянған кезде үстіне Соппек кіріп кеп, Кәдендердің келе жатқанын айтты:

	Ноғайқұл:

	– Алдынан шығып алдандыра тұр, – деп тысқа атыла шықты.

	Ол күркіреуіктің бойында жайылып жүрген Күржікке келді де, алдыңғы аяғының табанынан шөңге қақты. Ат аянышты үнмен емірене оқыранғанда, иесі:

	–...Шыда сабазым! Жау әкетер қыздың ернін күйдіргендей шарасыз жаза, бұл! – деп құнанның кере-қарыс маңдайынан сипады.

	Ол тойханаға қайтып келгенде, үлкен орданың алдында бір топ кісі тұрды. Кәден мен Бөкпенбай атпен түспей шаңқылдап тұр. Ноғайқұл түк көрмегенсіп:

	– Ат-ылау аман жеттіңдер ме? – деді.

	Кәден қамшының орнына бесақа сермеп, шаңқ-шаңқ ете бастағанда, Ноғайқұл оқыс жонданып:

	– Жат жұрттың алдында қатынша бажылдама! Сені таңбалыдан туды дегенге кім сенеді?! – деген.

	Кәден кәдімгідей жуасып қалды. Шәріп ішінен: «шөңге кірген қарындай пыс ете қалдың ғой», – деді. Ол жорта ордаға шақырды. Кәдендер аттан түсер емес.

	Осы арада қадау-қадау әңгіме болды. Кәден Күржіктің бас бәйге алғанын, әлі теріскей аспағанын айтып өтті. Сөзінің соңында:

	– Ноғайқұл, саған Күржіктің бір жолғы терін кештім. Түсірген олжасын қидым. Ал енді атымды өзіме қайтар. Қандасып қайтеміз?! – деген

	Соппек жорта қыр көрсетті. Ол:

	– Бәсе, алақаным қышып еді. Бір сойқанның боларын білген екен ғой! – деп күреске түсер балуанша одыраңдады. Ноғайқұл:

	– Саған, біле-білсең, Кәден менен жақын. Оттамай жөніңе тұр! – деп жорта зекіп тастады.

	Ол Соппектің құлағына сыбырлады. Соппек жамбасын бір сипап, тайып тұрды.

	Осыдан кейін ұрыс-керіс тыйылып, кәдуілгі дау-дамай басталды. Аттан түспеген ағайындарға төрешілік айтушылардың өзі сараң еді. Әңгімені Ноғайқұлдың өзі созды. Ол жүйрік жылқы бағы заманнан бері бүкіл тайпаға ортақ екенін, оның бағын ашатын адамның ілуде біреу болатынын айтып өтті. Бара-бара мақал-мәтелді түйдек-түйдек тастап, ақырында Күржікке қайта оралды. Ол көрнеу қамырықты дауыспен:

	– Кәден мырза, мен сенің алдыңда емес, бүкіл таңбалының алдында қара бетпін, Күржік кешегі бәйгеде аяғын шауып алды. Енді ол көкпарға да жарамайды. Соғым қыламын десең алып кет. Келіндей иіліп келген тұлпарға Шұбардағы елдің қыбы қансын! – деген.

	Бұл екі ортада Соппек Күржікті алып келді. Қара көк құнан алдыңғы аяғын шертіп басып, басын кекжеңдетіп, жетекке көнбей келе жатты. Ноғайқұл үйіріне таянғанда кісінер деп қорыққан-ды. Бірақ Күржік кісінемеді. Маңқа малдай есеңгіреп қалыпты. Көзінде тұңғиық жас бар...

	Кәден ат үстінен иілді де, Күржіктің басынан сипады.

	Сәлден соң:

	– Ойбой-ой! Күржігім-ой! Порымың не боп кеткен! – деп, көзіне жас алды.

	Ол Бөкпенбайды анадай жерге шақырып ап, күңк-күңк сөйлесіп тұрды. «Сабыры сабасына түсті-ау» деген шамада қастарына Ноғайқұл барды.

	Енді үшеуі ұзақ сөйлесті. Ноғайқұл тағы да аянышты күйгеауысып, шарасыздықты мойындайкеліп, Шұбардағы уәдесін қайталап шықты. Дәл қазір астындағы атын түсіп беретінін айтқанда, Бөкпенбай, шырқ бұзып қайтеміз?!» деп Кәденге қарайлады.

	Үшеуі ордаға қайтып келгенде, түстері сынық еді.

	«Шырықтың сауабын алайын» деп ойлаған Шәріп:

	– Кәне, мырзалар! Аттан түсіңіздер, – деп қол қусырды. Осы кезде Күржік ақсаңдап, кіжіреңкіреп кісінеп еді, дауысы аянышты шықты. Кәденнің ақсары реңі дуылдап, күреңденіп кетті. Басына қаны шауып, құлағы шыңылдады. Ол:

	– Ей, жақсылар, мен Күржікті туысқаныма мәңгі-бақи қидым. Екеуіңнің алдынан жарылқасын! – деп атын қамшылап шаба жөнелді. Ноғайқұлмен бас изей қоштасқан Бөкпенбай да артынан шоқырақтатып бара жатты.

	Ноғайқұл сазарып көз жазғанша қарап тұрды... Көп ұзамай оны үлкен үйге шақырды. Шәріп ағасының:

	«Болыс жалғыз өзі келіп-кетсін» деген сөзін жеткізді де, Ноғайқұлды Әріптің қара шаңырағына кіргізді.

	Әріп пәлен күннен бергі хикметтің бәрін біліп отырған. Соның баршасынан қара көк құнанға тоқталды. Ноғайқұлға құтты болсын айта келіп:

	– Жаңа заманда болыстың ат алып шыққаны және оны бәйгеге қосқаны қалай? Бұған ақылым жетпейді. Бірақ құнаның нағыз тұлпар. Тек ұзағынан сүйіндірсін! – деген.

	Ноғайқұл Әріптің бұнымен не айтқысы келгенін бажайламай қалды. Бұл екі арада Әріп қайта сөйледі.:

	– Бұрынғылар «әкең өлсе де, әкеңнің көзін көрген өлмесін!» деген. Мен Тораңғұлмен үзеңгі қағысқан адаммын. Рас, атқа мінгендердің арасында кигілжің, қыжыл болмай тұрмайды. Ондайлық біздің арамызда да болды. Бірақ теңдестің аты теңдес екен. Осы күні Тораңғұлды сағынып жүрмін. Тіпті шешіліп сөйлесетін жан таппай, ішқұстамтын!

	Ноғайқұл:

	– Неге ақсақал? Жұрттың бәрі аузын буған өгіз бе?! – деп сұрады.

	– Атадан бала бір батпан кем туады. Тораңғұл болса осындай сауал қояр ма екен?! – деп Әріп насыбай атты.

	Ноғайқұл шамданған жоқ. Әкенің аты әке. Ол:

	– Әкеден бес батпан кем тусам да, көңілім баяғыдай! – дей салды.

	– Енді жеңдің! – деді. Әріп – Сен қатарыңнан озық, қара тіл ділмарсың. Сол үшін көрерсің, күндердің күнінде жапа-жалғыз қаларсың. Дәл мен тәрізді ішқұста боп өлерсің!..

	– Ау, бұ не деген сөз? – деп таңданды Ноғайқұл. Әріп ілгерідегі бір оқиғаны айтып өтті. Осындай жазда Қаратау мен Бестаудың жақсы мен жайсаңдары бас қосып отырғанда Тораңғұл көсіле сөйлеп, жұрттарға кезек бермейді. Осыған қитыққан Әріп:

	– Әй, жарлы Тораңғұл, жалғыз Тораңғұл, шолақ Тораңғұл, Шұнақ Тораңғұл! Шолтаңдап жалғыз өзің сөйлей бересің бе, жоқ, бізге де кезек бересің бе?! – деп мұқатады. Сонда, Тораңғұл іліп алғандай:

	– Сен мені жарлы десең, бір пайғамбарға тілің тиеді. Жалғыз десең ,бір құдайға тілің тиеді. Құйрығым шолақ болса, тұлпар шығармын, құлағым шұнақ болса, сұңқар шығармын. Біз құйрығы ұзынды итке теңейміз, құлағы ұзынды есекке теңейміз. Ешкі егіз табады, шошқа сегіз табады. Сенің арғы атаң егіз, бергі атаң сегіз еді. Өзіңмен тоғыз болғанға мақтанасың ба? – деп жауап қайырды.

	Ноғайқұл ойланып қалды. Ақсақалдың сөзінің бәрі рас. Тораңғұл жарлы болған, жалғыз болған. Қолының шолақтау, құлағының шұнақтау болғаны да шын. Бірақ сұмдық сұңғыла шешен болған, билік құрған... оның Әріпке айтқан уәжін Ноғайқұл бұрын естіген емес-ті. Сөйте тұра, ол сенді. Сене тұра уәжден жеңілмес үшін:

	– Ақсақал, туған әкеге тіл тигізуге болмайды. Бірақ жаңа айтқаныңыз құр сылдыр сөздің тізбегі ғой! – деген.

	– Сен олайша кемітпе, – деді Әріп. – Басқаша кеміт!

	– Қалайша?

	Әріп мұңайып қалды. Біраздан соң күрсінді. Күрсініс басылғанда: «сыпайы сырын жасырмас» деген мәтелді тілге тиек етіп, шұбырта ұзақ сөйлеп кетті.

	Ол ілгерідегі заманда қылыштан қызыл тілдің өткір болғанын, сөздің дау-шарты бітістіріп, елдің ымырагершілігін күшейткенін, соның баршасы «аталы сөзге арсыз» әкеліп соққанын айтып өтті. Көңіл бірауыз сөзден қалады, бірауыз сөзден оңалады. Кей-кейде дәмнен сөз тәтті. «Жақсы лепес жарым ырыс», – деген мәтел содан шыққан.

	– Бірді айтып, бірге кетіп қалдым ба, қалай?! – деді Әріп бір уақытта. – Әрине, Тораңғұлмен менің қақтығысым, уәждесім – қаз дауысты Қазыбектің, Тәукенің, Төлебидің тапқырлығы емес. Дуалы ауыздығы да емес, бірақ олардікі не бұрынғылармен салыстырғанда бір батпан, жарты батпан кем түсіп жатады. Бұрынғы ділмар, данышпандар дүйім көптің ішінде ұлан-асыр дауды жұмбақпен айтып, жұмбақтап шешкен. Бізге ондай шешен қайдан бітсін! Бірақ, «барға мәзір, жоққа салауат» деген бар емес пе? Сен неге біздің сөзімізді қомсынасың?!.

	Ол өршелене түсті.

	– Сен Шәріп екеуің әуелі бізге жетіп ал. Немесе өз өнеріңді көрсет!..

	– Ақсақал, бұл дәуірдің тілі басқа, – деді Ноғайқұл сөзден жеңілмес үшін.

	Әріп «еһе-һелеп» лекіте күлді. Сәлден соң:

	– Ешбір заманда тіл басқа болмайды, шырақ! Одан да көкейімнің тілі күрмеледі десеңші!..

	– Көкейдің тілі – елші, – деді Ноғайқұл. – Оның батылдығы да бар, ақылдығы да бар. Адамына қарай сөйлейді!..

	Әріп ойланып сазарып отырды да, әлден уақытта тіл қатты.

	– Тоқсан ауыз сөздің тобықтай түйіні енді табылды.

	Кейін өзім шеше жатармын. Әзірге айтарым: саған ырза болдым. Ақымақ достан ақылды дұспан игі. Мені дос санасаң да, дұспан санасаң да өз еркің. Бірақ туа жат болма, болысым! Әкеңді ұмытпа!..

	– Құран оқиын ба?!

	Әріп те әзілге шаптырды:

	– Ағаңмен, Борайқұлмен ақылдас! Біздің жегілер: «ақ қойдың кәлласынан» басқаны білмейді.

	Былай шыққан соң Ноғайқұл: «Бұл не деген сұмдық шал? Меруерттің қимайтынындай бар екен. Сиқыр сөзбен басын айналдырып қойған ғой», – деп ойлады.





ҮШІНШІ ТАРАУ





І




	Сахарада уақыт мөлшері белгілі оқиғалармен өлшенеді. «Пәленше өлгенде, пәленше келін түсіргенде, немесе, тіпті, қорашы – түгенше қызойнақ қылғанда», – деген тәрізді сөздер жоғалған жоқтың қалдырған ізіндей әсер етеді. Әріптің аулында болған той өзінше белгі боп қалды. Осыдан кейін жұрт «Күржік бәйгеден келгенде», – деп сөйлеуді шығарды. Қандай жолмен келгенін Ноғайқұлдан басқа бір пенде білмеді.

	Арада қанша мезгіл өткеніне өлшеу жоқ. Әріп пен Ноғайқұлдың аралас-құраласы сирек болды. Бірақ бірін бірі ойға алмай жүре алмады.

	Ноғайқұл Әріптің осал жау емес екенін бажайлайды. Осы күні, бірер жылға күнгейге кірме бола, жұрттың көбін аузына қаратып алды. Қаламен байланысы өз алдына. Тегінде, бұл күнде сахарада дәулет пен тізеден қаймықпайтын адам жоқ. Заң жүйесі әлі жобаға келген жоқ. Жоғарыдан келгендердің бітіретіні – түтін-тұн. Дүмділерге дөңайбат шеге тұрып, оңашада болысқа: «жұртты үркітіп алмаңдар», – деседі. Осындай кезде, әрине, Ноғайқұлдың Әріппен санаспауы қиын. Пендешілігі және бар еді. Әкесімен үзеңгі жолдас болған кісіге іші жылитынын өзі бұлдыр сезінеді. Дұрысында сенгісі келмейді. Әріп болса, ішінен Ноғайқұлды тұлпардың тұяғындай көреді. «Әлбетте, Торанғұлдан кем, – деп ойлайды. – Бірақ бұның білімі артық. Сәкенмен әмпей-жәмпей боп жүруі де соның арқасы».

	Әріп өзінің жарытып оқымай қалғанына кейде өкінеді. Бірақ, оқығанда қала қуып қаңғыбас боп кетер ме еді, кім білсін?! Оның тайпасынан оқыған, біреулер 1916 жылы адам атып, кейіннен өздері атылып кетті. Демек, темірдің екі басы ыстық екен. Одан да еттен өтетін таяқ ұстап жүре бергеннің өзі игі. Сайып келгенде, тұтам тіршілікте тарықпай, қызық көріп өтсең, болды-дағы!

	Әріптің қызығы, әрине, дәулетке саяды. Бірақ осы дәулет басқа пәле бола бастады. Күнгейліктер біраз өтпей сыр беріп қойды. Оған оқыс бір оқиға себеп болды. Бимендені үйлендіру тойы өткесін екі айдан кейін Әріптің жылқысы біреудің қорығына түсіп кеткен. Қорықшы даңғой жігіт екен, тапа-тал түсте ауылға шауып келіп, әріпті үрім-бұтағынан сыпыра боқтасын. Қаны қызып, ақылынан адасқан Әріп қорықшыны аттан жұлып ап, босағаға байлап қойсын! Содан әңгіме насырға шауып, күнгейліктер бесалқалатып, жанжал шығарған.

	Бітім-бәтуа болғанымен, іште мерез қалып, ақырында Әріптер теріскейге қайта көшіп келді. Келген бетте біліс-танысқа күнгейліктерді жамандай бастады. Олардың бесалқа шошаңдатқанын айтпайды. Айтудан ұялады.

	«Антұрғандардың сәбізінен ұшындым дейді, «шөбі қуаң, жылқым туралап қалды» дейді. «Сиырлары мөңіреп маза бермеді» дейді. Әйтеуір жатқан желеу!

	Бірақ, Әріптің Теріскейде де жолы болмады. Жолы да емес-ау, болмашы бір нәрседен қырсыққа ұшырады. Оны көлденең көз көрді.

	Бір күні Ноғайқұл Торанғұлов жоғарыдан келген санақшы Мәлғаждаровпен бірге ел аралап келе жатты. Боздоңғал дейтін дөңнің үстіне шыққанда арғы беткейден біреу қол бұлғап шақырды. Бұлар елемеген соң ол атой берді. Маңында жан жоқ-ты. Ноғайқұл «мынау өзі, дені сау адам ба?» – деп таңданды.

	Атойшы шоқыта шауып жақындағанда, Ноғайқұл таңырқады:

	– Кеңкелес пе дегеніміз Шәріп қой! Шәріп алқына сөйледі.

	– Анау өзекте қырқыс болып жатыр. Бізден бір жігіт мертікті.

	Бұлар желе шоқыта жөнелді. Соппек оқ бойы ұзап, құйындатып барады.

	Мертіккен жігіттің самайын қан жуып кетіпті. Көзі мөлиіп тұр. Тілі сөйлеуге келмейді. Өзін басқа бір жігіт иығынан басып тұр. Ауық-ауық «әй, Төлен, жынданба!» деп қояды.

	– Бұл не, жығылғанға жұдырық па?! – деп сұрады Ноғайқұл.

	Жігіт түсіндіріп өтті.

	– ..................... Миғұла болған ба қалай, айдалаға қашады, – Ноғайқұл енді барып анық аңдады. Өзектің екі жиегінде екі жарылып, екі топ атты тұр. Сәл болмаса бір-біріне лап беретіндей. Немесе батырларын жекпе-жекке шығаратындай. Құдды Шахнамадағы сурет. Ноғайқұл ішінен: «Осы кермедіктер Фирдаусиді біле ме екен?!» деп ойлады.

	Осы кезде екі жақтан екі жігіт келіп, әрқайсысы өз тобына шақырды. Ноғайқұл көнбеді.

	Осыдан кейін Ноғайқұл төмпешікке шықты. Төбе би деген осы! Көп ұзамай оған Әріп пен Зейнел-Нәби келді. Әлгі қарама-қарсы тұрған екі топтың басшысы осы екеуі еді. Әріп Зейнел-Нәбиге қамшысын сұқтады.

	– Боздоңғал – менің ата қонысым. Сенің көзіңнің еті өскен екен!

	– Одан бері қанша заман өтті. Қумасты неге қуасын?! – деп ежірейді Зейнел-Нәби.

	Екеуара ерегіс қайта өршіді. Бірақ кісінің аты кісі, Сабаласуға бармады. Ақырында Әріп:

	– Билікті болыс айтсын, – деп Ноғайқұлға бұрылды.

	Ноғайқұл ат үстінен Төленді нұсқады:

	– Ананың басын жарған кім?

	– Мынау Әріптің өзі! – деп жауап қатты Зейнел-Нәби. Ноғайқұл ашу шақырды:

	– Табан астында айдатып жіберейін бе осы?! – Ол екілене түсті. – Ей, бұл сот-пот деп кететін жұмыс қой...

	Әріп сабыр шақырды. Шамалы үнсіз тұрып, ақырында термелетіп жіберді.

	– Ноғайқұл, сен оқ жонған арғы атаңа тартсаң, төбелесті ұқ! Төлен де ақысын жіберген жоқ. Сенбесең, менің арқамды ашып қара!..

	Әріптің шұбыртпалы сөзіне Ноғайқұлдың шыдамы жетпеді. Ол жасы үлкен кісіге бірінші рет «сенге» келіп:

	– Әріп, сен арқаңды тоқалыңа көрсет соңыра, маған айғақты зат жетіп жатыр! – деді.

	Әріп жорта жуасыды. Ол:

	– Жә, сен жалпақ жұрттан жырылып, ел үрдісін әкімгершілікке сатпақшы екенсің. Өзіңе абырой әперсе, оған да көндік. Бірақ, қаралау қағазды ат үстінен қалай жазасың? Ауылға жүріп, бел шешіп, бой жылытып, қыларыңды содан соң қылмайсың ба?! – деген.

	Ноғайқұл Әріптің сөзіне тәнті тұрды. «Досыңнан дұшпаның зерек болсын» деп бір қойды.

	Осыны сезгендей Әріп еркінси сөйледі:

	– Бұрынғылар «әкең өлсе де, әкеңнің көзін көрген өлмесін» деген. Күнгейдегідей болмай, тұлпардың тұяғындай өзіңмен тұздас-дәмдес боламыз. Тұздай құрысып тоғыз құмалақ ойнаймыз. Әкеңе тартсаң ата қонысымды өзіме алып бар.

	Ноғайқұл қолқ ете қалды. Зейнел-Нәбиге:

	– Сен жанжалды қой, алсын Байекем Боздоңғалды! – деген.

	Зейнел-Нәби:

	– «Күштің арты диірмен тартады», – деп көніп қалды. Ноғайқұл енді Әріпке бұрылды:

	– Кімнің пешенесіне жазса да, малда жазық жоқ. Оған өріс керек. Ал, енді, сіз Байеке, сол малдың салығын кеңсеге әкеп бересіз. Төтен пұлшыға керегі сол...

	Әріп:

	– Салық тұяққа қарай емес, шаңыраққа қарай төленбеуші ме еді?! – деп сұрады.

	– Ол патша заманында болған, – деді Ноғайқұл. – Кеңес дәуірінде бай байша, орташа орташаша төлейді. Кедей-кембағал салықтан босатылады.

	Әріп салықтың жөн-жобасын сұрады. Мәлғаждаров:

	– Жылқыңыз мәлім. Ал, уақ малыңыз қанша? – деп сұрады. Шәріп:

	– Есебі болыстың хатшысында. Соппек анау киіз кітабын ашса, мал маңырап қоя береді, – деп ойнақы жауап қайырды.

	Санақшы:

	– Жоқ, өз аузыңыздан айтыңыз! – деп өктеді.

	– Тышқан тескен қаптай күн сайын семіп барады, – деді Әріп. – Жетім көп, ұры-қары да сыбағасын жібермейді...

	Санақшы енді Шәріпке сұрақ қойды.

	– Отағасың аққаптал екен. Бірақ, біз мал санауға машықпыз. Ал енді өзің айтшы: – Екі үйде қанша жан бар?

	Шәріп санын айтты.

	– Қаншасы еркек? – деп сұрады санақшы (Үйде отырғанда қоятын сұрағы еді. Бұл арада байқамай айтты).

	Шәріп мүдіріп қалды.

	– Неге тұтығасың? – деді санақшы.

	– Ағам еркек, Бименде еркек, өзім еркек... Ноғайқұл күліп жіберді.

	– Ұрғашысы қанша? – деп сұрады санақшы.

	– Шешем ұрғашы, – деді Шәріп. – Жеңгем ұрғашы, қатыным ұрғашы...

	Ноғайқұл енді күдіктенді. Ішінен: «Осының шыны ма, қулығы ма?» деп тұр.

	Былай шыққан соң Мәлғаждаров жанағы Шәріптің аңқаулығын әңгімелеп күлді. Торанғұлов:

	– Е, оныкі өтірік монталылық қой, манағы ішкі күдігін сыртқа шығарды. Бірақ одан әріге бармады. Көп ұзамай Зейнел-Нәби қуып жетті. Бағана ет қызумен көніп қалған еді. Енді өзінің ынжықтығын ыза боп, долданып, кіжініп келді. Келген бойда Ноғайқұлға бүйдеді:

	– Бұл не өзі? Меруертпен алақан шертістім деп, бір тайпа елді жығып бергенің? Біз де текешікпіз деп жүрміз. Мүйізіміз қағылғанша сүзісеміз.

	Ноғайқұл әзілге шаптырды:

	– Бір дөңнің дауы да дау ма екен? Бағы заманда қазақтар жерге таласып Қара теңіз, Қап тауына шейін жаулаған. Анау адырлар жатыр ғой құлазып. Соған көшіп-қона бермеймісің...

	– Сен өзің қызық екенсің! – деді Зейнел-Нәби. – Елсіз адыр о бастан жегінің ұры-қарысы үшін жаралған. Біз, сіргелілер, бекзатпыз. Көкорайы жоқ жерге кереге жаймаймыз...

	– Сонау қарашаттың шалғыны елсіз. Бар да аунай бер, – деді Ноғайқұл.

	– Елсіз таудың шатқалында өкпем қысылады, – деді Зейнел-Нәби. – Бізде құдандалы жаптас ел керек. Жиын-тойсыз, көкпарсыз көңіліміз көншімейді. Шатқалда жалғыз ауыл жынданып кетеміз...

	Ноғайқұл тағы да әзілге жүгіртті...

	– Әспет тәуіп барып тұрар...

	Шыдамы тозған Зейнел-Нәби атының басын кіді бұрып, шаба жөнелді. Жапа-жалғыз құйындатып шауып бара жатыр...





ІІ




	Бір күні Зейнел-Нәби Төлен екеуі көк егіннің басында отырған Ембергендікіне барды. Қауынның жаңадан шыға бастаған шағы еді. «Ішіміздің ыстығын шығарайық!» дескен. Сол үйде олар жоғарыдан келе жатқан милиция қызметкері Тұрсынбай Назарғалиевтің үстінен түсті. Зейнел-Нәбидің үш ұйықтаса түсіне кірмеген нәрсесі еді. Ол жерден алтын тапқандай қуанды. Ол осыдан бір айдай бұрын Әріптердің істеген зорлық-зомбылығын айта келіп, басын бөзбен таңып алған Төленді нұсқады:

	– Өзі миғұла боп қалды. Сәл ашуланса көзі алақ-жұлақ етіп кетеді!..

	Оқиғаға қанғанда Тұрсынбай Назарғалиев акт жасады. Акты да емес, әйтеуір, бір парақ қағаз жазды. «Мен Емберген деген диханның үйінде отырғанда, азамат Зейнел-Нәби Кеңірдеков шағым айтты» деп бастаған сөз еді. Зейнел-Нәби қол қойды. Төлен мен Емберген сауатсыз болғандықтан, олар үшін және қол қойды.

	Осыдан кейін олар суыт жүріп, болыстың кеңсесіне жетті. Кеңсе дүкеннің қасында еді. Кәдімгі там-ды. Бөлменің бір жағы ауылша. Оған текемет, кілем төселген. Бір жағы қалаша. Оған үш-төрт орындық қойылған. Назарғалиев аяғын айқастырып, орындыққа отырды.

	Ноғайқұл Торанғұлов онымен жүз таныс еді. Қаланың жаңалығын сұрағанда:

	– Ол жайында кейін сөйлесеміз, – деп екіұшты жауап қатты.

	Осыдан кейінгі сөз Зейнел-Нәбидің шағымына сайды. Назарғалиев Торанғұловты кінәлағандай сөз сөйлеп отырды. Торанғұлов бұл күнгі ел жағдайын түсіндіре келіп:

	– Дүмділердің қаймығуы оңай емес. Құр қол не істеймін?! – деп ақталды.

	Бұл уәжді Мәліғаждаров қостады. Осыдан кейін «Әріптің ісі» үшеу ара әңгіме болды. Ақылдаса келе:

	«Әріптің аулына барайық» десті. Пісенде былай: Зейнел-Нәбилер түк көрмегенсін, сол ауылға бара береді. Бұлар үстінен түседі. Содан арғысы жағдайға қарай белгілі болады.

	Ертеңінде бұлар жолға шықты. Әріптің аулындағы ағайындар Шәріптің үйінде шай ішіп отыр еді. Түс әлетінде қыранда ойнаған сағыммен елеуреп, бес-алты адам жонға қарай келе жатты. Тепсеңде отырған ауылға жақындаған сайын олар жүрісін үдетіп, аяндай келіп, жарау аттарын шоқырақтатып келе жатты. Ауыл атаулыға бұндай желікпен келу ресімде жоқ. Тұрулі іргеден көз тастаған Шәріп сызданып отырды. Сәлден кейін ол:

	– Ұлықтар келе жатыр, – деп әбіржіді.

	Үйден екі-үш жігіт шығып, келушілердің атын байлады. Әйелдер әр үйдің жапсарынан қарап тұрды.

	Бименде есік ашты.

	Төрге шығып жайғаса бастағанда, Назарғалиев:

	– Азамат Әріп Шотұлы, мен сенен жауап аламын! – деді.

	– Қандай жауап?

	Назарғалиев басы жарылған жігітті нұсқап:

	– Бұл үшін қанша жыл беретінін білесің бе? – деп ежірейді.

	– Бұл жігітке біз ат-шапан айып тартқанбыз, – деді Әріп.

	Сөзге Зейнел-Нәби араласты:

	– Бетің бүлк етпейді, ә? Қашан бердің ат-шапанды?

	Осылайша олар ауыз жүзінде жауаптасып отырды. Бір кезде Назарғалиевтің көзі сырттта сойыл, шоқпар жинап жүрген балаларға түсті. Жасөспірім балалар бір үйге қару жинап жүр. Назарғалиев сезіктенді, ішінен: «Торанғұлов айтқандай жанкешті ауыл шығар, мынау?!» – деп, алты атарын оқтады. Бұдан Әріптің қаймығар түрі жоқ. Түк көрмегендей боп сызданып отыр. Назарғалиев жеңсік бергісі келмей, сөзін қайталады.

	– Азамат Әріп Шотұлы, мен сенен жауап аламын! Әріп сабырға көшті.

	– Жауап қашпайды, қарағым! – Әуелі іштеріңе ел қондырып алыңдар. Дәмнен үлкен нәрсе жоқ шығар.

	Енді Шәріп сөйледі:

	– Әй, құрдас, – деді ол Ноғайқұлға. – Біздің Бикенде кіндік қазы, төс қазы, бел қазы, жая қазы бар. Ұзын қазы, мырза қазы, тел қазылар үлкен үйде, жеңгеміздің кебежесінде. Ұнға ораған қабырға қазылар кебірсіп мейіздей боп тұр. Қайсысын қалайсың?

	Ноғайқұл жауап қайырмады. Зейнел-Нәби кәнігі қылжағына басты:

	– Қонақ қайдан жуас, құйрық-сұйрық та салынатын шығар!..

	Назарғалиев зекіп тастады

	– Азамат, бізден рұқсатсыз сөйлеуіңе болмайды! Бименде қостап отыр.

	– Нәшәндіктің қасында сенің аузың неге қышиды-ей? Назарғалиев енді Зейнел-Нәбиге тиісті.

	– Азамат, Зейнел-Нәби Кеңірдеков! Сен неге қылжақтайсың? Әлде, шағымың өтірік жала ма?!.

	Зейнел-Нәби саспады. Ол тағы да әзілге жүгіртті.

	– О дүниеде адамдар дозақта да ойнайды деседі.

	Тамағымыздың тесік екенін жасырамыз ба?!

	Назарғалиев бірдеңе деп Торанғұловқа орысшалады.

	Ол қазақшалап:

	– Тысқа шығып желпініп келейік, – деді.

	Осыдан кейін кісілер далаға шығып, серуен құрысты. Ноғайқұл мен Шәріп жырақтанып жылғаға түсті. Шәріп:

	– Әкім-Лұқпан дүниеде құрдас тату, – депті ғой. – Мынаған мөріңді басып бере қойшы! – деп бір парақ ақ қағаз ұсынды.

	– Мөр соңыра әктіге басылады, – деді Ноғайқұл. Шәріп шошып кетті. Сәлден кейін ол:

	– Шәукен ашамайға отыруға жарап қалған шығар. Бір жабағы әзірлеп отырмыз, – деді.

	Ноғайқұл тура түсінді.

	– Әлі әзір ерте. Ол итті жабағы тұрмақ мойынға мінгізуге жүрегім дауаламайды.

	Осы кезде ауыл жақтан ысқырық шықты. Ноғайқұлдар жылғадан шыққанда, ысқырық шалған Назарғалиевті көрді. Ауылдың жанынан өтіп бара жатқан біреуді шақырған белгісі екен. Анау не қыларын білмей аң-таң болып тұр. Ноғайқұл Әспетті таныды. Оған қолын сілтеп, «зыт!» деп белгі берді. Әспет шаба жөнелді. Тағы да ысқырық шалынды. Бірақ қашқан артына бұрылып қарамады. Шәріп күш алмақ болды. Ол:

	– Сен, тәуібіңді құтқарып жібересің. Сонда қара құлақ біз болдық па? Бұл қалай?! – деген.

	Ноғайқұл ойнақы жауап қатты.

	– Тұрсынбай шөпік жігіт. Тәуіптің қызарған көзінен жеркеніп қалады.

	Шәріп енді Ноғайқұлға жалына бастады:

	– Осы пәледен бізді құтқар. Сынған бұғана үшін ат-шапан айып тартайық!

	Бұлар келгенде Тұрсынбай:

	– Қап, аттар отқа қойылмағанда ысқырта қуатын едім! – деп өкінді.

	– Ол бір мүсәпір адам! – деді Ноғайқұл.

	– Шот емес! – деді Тұрсынбай. – Қашқан соң болды...

	Осы кезде бір әйел ойбайлап жан ұшыра жүгіріп келе жатты. Сол күйінде кісілердің арасына қойып кетті.

	– Саған не болды? – деді Әріп.

	– Ойбай, жылан, жылан, – деді Биғанша.

	– Қайдағы жылан?

	Биғанша артына бұрылды. Енді бақса жылан деп қашқаны қолындағы бұйда екен. Жер сызып ирелеңдеп келе жатқан бұйдадан қаша жөнеліпті. Өзінің өкпесі өшіп қалыпты. Барып-келіп ентігіп тұр.

	– Ұзын жылан шығатын уақыт әлі болған жоқ! – деп зекіді Әріп. Артынша «қорыққанға қос көрінеді!» – деп кекете күлді.

	Ол ығытты жерінде меймандарды алдандырмақ болып, бөгде кеңес шерте бастады.

	– Әбжыланның тұқымы құрып кеткен. Оқ жылан мизамда шығады. Қазір кесіртке сынды сынық сүйем, бір қарыс сұр жылан бар. Бірақ, ол көзге көріне бермейді. Енді біразда күн шыжығанда ақ бауыр жылан, одан кейін қара шұбар жылан шығады. Одан соң екі басты жылан ұясында жатып алады.

	Әріп әлі де шұбырытпақшы еді. Бірақ оның сөзін Ноғайқұл бөлді.

	– Кісіні шошытпашы! Әріп:

	– Ау, сен батырдың тұқымы емессің бе? – деп таңданды.

	– Екі құлаш айдаһарды қылышпен шапқан кім? – деп сұрады Әріп.

	– Сенің жетінші атаң – Тағай! – деп сұрағына өзі жауап берді.

	Ішке кіргенде Әріп сөзін жалғады. Ноғайқұлдың көңілін аулау үшін қисынды-қисынсыз аңызды сапыра бастады. Тағай батыр бір жылы қаладан базаршалап келе жатып көз іліндірді. Түсінде оған әруақ аян береді. «Түзге қонсаң өзің өлесің, үйіңе қонсаң қатының өледі» дейді. Жолаушы неғыларын білмей, жауырыншы шалға соғады. Шал: қоржынында жылан бар екен ғой!» дейді. Ашып қараса, рас болып шығады.

	Екінші аңыз былай: «Әріптің арғы атасы ордалы жыланды өлтіріпті. Ертеңінде тапа-тал түсте оның үйіне кілең бір қарыс ақ жылан толып кетіпті. Үй иесі неғыларын білмей, көрші шалға барады. Шал ордалы жыланнан қайда көшсе де – құтылу жоқ» екенін айтады. Ақырында шал жылан қаптаған үйге кіріп:

	– Бізден бір қателік өтті, – деп кешірім сұрап, жыланның басына ақ құйып, шапан жауып, шығып кетеді.

	Осыдан кейін ордалы жыландар үйден шығып кетіпті деседі.

	– Мынау оқиға қызық екен, – деді санақшы.

	Әріптің іш есебі дұрыс келді. Әңгімеге айналған әкімдер «Төленнің ісін» ұмытып, қарта ойнай бастады.

	Бұл екі ортада Әріп Зейнел-Нәбимен оңаша сөйлесіп райынан қайтарды. «Көз қысты» көрсе де, «бармақ басты» көрмей Зейнел-Нәби көніп қалды. Ол Төленді білдірмей тысқа шығарып, аулына қайтарып жіберді.

	Ойын үстінде Тұрсынбай неше түрлі фокус көрсетіп, жұртты таң қалдырды. Шәріп:

	– Қолың қолыңа жұқпайды екен. «Жиырма бір» соғып жібермейміз бе?! –жымиды.

	Тұрсынбай ашу шақырды:

	– Мен қатынын ұтқызатын құмарпазды жауапқа тартқанмын. Сен очкоге шақырасың!..

	– Картаға қатынын ұтқызған адам – Зейнел-Нәби, – деді Шәріп.

	–Қашан? Қалайша? – деп сұрады Назарғалиев.

	Шәріп Зейнел-Нәбидің доңыз жылы түні бойы құмар ойнап, астындағы атына шейін жұрдай болғанын, жұрт тарқасарда «бәнкеге қатынын сап, ұтқызғанын» айтып өтті.

	– Қатыны көнді ме? – деп сұрады Назарғалиев.

	–Ұтушы Зейнел-Нәбидің үйіне кіріп барғанда әйелі есіктен төрге қарап отыр екен. Шарт бойынша ұтушы кешірім жасаған, – деді Шәріп.

	–Түсінбедім, – деді Назарғалиев.

	Шәріп ойынның шартын түсіндіре келіп:

	«Егер әйел есіктен төрге қарап отырғанында ұтушы қолынан жетектей әкететін еді», – деп өкінген сыңай білдірді.

	Назарғалиев енді Зейнел-Нәбиге шүйлікті.

	– Азамат Зейнел-Нәби Кеңірдеков! Әйелді неге қорладың?!

	– Патша заманындағы желік қой, – деді Зейнел-Нәби.

	– Тіпті, желік те емес. Бір құрдаспен ойнап тіге сап ем. Немесе жалғыз келіншегімнен неге айрыламын?!

	Назарғалиевтің ойына енді Төлен түсті. Ол оны шақыруға бұйырғанда Шәріп оның атына мініп, қашып кеткенін айтты.

	Назарғалиев түгіне түсінбей, аң-таң болды.

	– Бұлардың сөзінде бәтуа болмайды, – деді Торанғұлов.

	– Қит етсе, ауыз жаласа кетеді. Ақ-қарасын ажырата алмай қаласың.

	Назарғалиев өзімен-өзі боп ұзақ ойланып отырды.

	Ақырында:

	– Азамат Әріп Шотұлы, мен сенен жауап аламын! – деді.

	Шотұлы қыңбады.

	– Жауапты қашып кеткен жігіттен ал!

	– Жоқ, менің айтып тұрғаным басқа, – деді Назарғалиев, – сен неге екі қатын аласың?

	– Патша заманында шариғат заңы бойынша төрт қатынға дейін рұқсат болды, – деп жауап қайырды Әріп.

	– Біздікі кімнің шікарасы?!

	Назарғалиев енді оның екінші жағынан келмек болды.

	– Сенің бәйбішең тоқалыңды жұлады деседі.

	– Жұлатын әйел бұйдадан қорқа ма? Тоқалым бәйбішеме мәтіби, – деді Әріп.

	Тұрсынбай Назарғалиев әмірге көшті.

	– Шақыр тоқалыңды!

	Меруерт келгенде, Тұрсынбай жаңағы сұрағын қайталады.

	– Бәйбішенің күндестігі жоқ, – деді Меруерт. – Қой аузынан шөп алмайтын уысыйқы.

	Енді сұрауды Ноғайқұл қойды:

	– Сәкенді ұмытқан жоқсың ба? Меруерт беті ду ете қалды.

	Ана жылғыдай емес, денесі толысып, сомдалып, шымыр тартыпты. Аққұба реңіне де қоңыр шырай араласа бастады. Ноғайқұл: «құрсақ көтермеген әйел түсін бермейді, ә?!» деп сүйсінген сыңайда отыр. Бұдан хабары жоқ Тұрсынбай:

	– Байыңның үстінен арыз бересің бе? – деп сұрады. Меруерт басын шайқады.

	Осы мезетте ас та келіп қалды. Шәріп аға шұбырта тізген «қазылар» тым бертінде екен. Күміс керсенге бағланның еті сыймай тұр.

	Кісілер атқа қонды. Ноғайқұлды Меруерт аттандырды. Ол оны анадай жерге жырақ шығарды да, асығыс бір сыр шертіп өтті.

	Былай шыға бере-ақ Ноғайқұлдың іші уылжып сала берді. Әлде бір аяныш, қызғаныш, өкініш сезімі баурады.

	«Сәкен Меруертті қайтсін?!» – деді ол ішінен. – Тең – теңімен, тезек – қабымен, Меруерт – біздерге қол!

	Ноғайқұлдың Меруертпен оңаша сөйлескенін Әріп көріп тұрған. Ол сұмдық намыстанды. Меруертті дауыстап шақыруға ұялды. Қастарына баруға қорықты.

	Кейін осы қорқыныш ішін жегідей жеді. «Қоянды қамыс өлтіреді, ерді намыс өлтіреді». Ертең жалпақ жұрт: «Ноғайқұл Әріптің нақсүйерімен тапа-тал түсте ойнайды!» деп күледі-ау! Әріп атқамінер атаулының дидарынан жымысқы күлкі көреді-ау!

	Әріп Меруертке:

	– Сенің қимаң кісілер келсе қышиды екен! – деп тап берді.

	Меруерт жасқанбайды. Әріп етқызумен қол жұмсады. Бірақ ашуы басылғанда өкінді. Өкінген жоқ-ау, елден ұялды.

	Ұятты арсыздық жеңеді. Әріптің арлылығы бара-бара асқынды. Әріп Ноғайқұлға өшікті. Бірақ, өш алуға шамасы келмейтінін сезінді. Шындап желеу табылса, Әріптердің ордасын ойран етеді. Шаңырағын ортасына түсіреді. Әріп осылайша ойланғанда, көз алдына түздікше елес келтірді. Бүгінгі заң-законның нұсқасын барымта заманына аударды. Бара-бара ол бұның баршасынан гөрі Ноғайқұлдың жеке басының басынуына кектенді. Тапа-тал түсте тоқалмен оңаша сырласады, ә?! Күндіз ұйқысырау қай елдің, қандай адамның үрдісінде бар?! Әкесін айтқанда, иттің баласы, мыжың қағады, жылы қабақ береді. Ол әкенің әруағын сыйлау қайда?! Шалды қорлау қылыштың жүзінен ұстаумен бірдей емес пе? Қорқақтық орта жаста болады. Батырлық – жігіт пен кәріде. Жігіт пайымсыз күшпен соқтықса, шал «ендігі өмірден өлгеннің өзі игі» деп бекиді. Бұл – сұмдық бекініс. Ноғайқұл осыны сезбейді, ә?!. Осы кек Әріпке маза бермеді. Бірақ бұл сырды ол тірі жанға айтпады. Айтуға ұялды. Дүниеде іштегі ұят жаман. Буынға түскен құрттай қауқарды үңги береді, үңги береді, ақырында бір пәлеге ұрындырады...

	Әріптің есіне өткен күні түседі. Өткен күн ызасын, кегін асқындырады. Жоқ, ол тәжікеге қарсы емес, басымсынуға қарсы. Ол жігіт шағында алыстан аңсап келген жора-жолдастарына отау тігіп сыйлаушы еді. Ойын тарқарда: «жақсы жатып жай тұрыңдар. Түн қараңғы, түндік жабулы» деп өз үйінен кетуші еді. Торанғұл сол жора-жолдастың бірі еді. Қазақ: «ұрлық қылсаң жалғыз қыл, екеу болсаң, – бірі айғақ» деген. Бір кісіге шертілген сыр бірте-бірте жұртқа тарайды. Торанғұлдың өзі де, сырлас жолдастары да жегілердің жомарттығына қайран қалушы еді. Қызығушы еді! Сол жегінің Әріпін енді Қаратаудың қайыс аяғы мазақ қылады. Бұл не деген қорлық? Әріп ойланған сайын Ноғайқұлға өшігеді, «қап, шешеңнің!..» деп кіжінеді. Кісінің аты кісі. «Қап, әкеңнің!..» деуге аузы бармады. Өйтсе, өз ыдысын өзі лайлайтындай сезінеді. Көңілдің қыжылы қайнай-қайнай кейде торыққан түйсікке ұласады. Торығу торығыспен тынбай қайтадан кек аңсаған қуат тудырады. Кәрі тәнге асау, қызу қан жүріп, көзге тұман орнатады. Жол, соқпақ көрсетпей адастыратын қарау, қара мұнар неше түрлі тәуекелге бастайды.

	Әріп осындай күйде жүргенде Ноғайқұлдар ел аралап жүреді. Еті тірі жігіттер ергіштеп, керекті кезінде жырылып қалып жатты. Осындай бір күні Ноғайқұлдар Жамансары деген жерде жусан шауып жүрген жас қыздың үстінен түсті. Қыздың шолпысы алдына түсіп кетіпті. Ноғайқұлға біртүрлі ерсі көрінді. Ол оқыс желікті.

	– Шынаргүл, құдаша! Анау алдыңдағы күйек пе, немене?!

	Шынаргүл қасындағы жеңгесіне қарады. Жеңгесі тіл қатпаған соң, ол:

	– Болыс сияқты жемқор болғасын «аузыңа тас!» деп байлап қойған қақпақ бұл! – деп шолпысын серпіп тастады.

	Әкімдер ұрлана күлісті. Былай шыққанда Ноғайқұл:

	– Өмір бойына ұрғашыдан жеңілген жерім осы! – деп өкінді.

	Соппек кейін қарай құйындата жөнелді. Біраздан кейін бұларды қуып жетті. Ол Шынаргүлді уәжден жығып келгенін айтып еді. Ноғайқұл:

	– «Жаманның ақылы түстен кейін келеді!» – деп жақтырмай қалды.

	Ноғайқұл серіктерін «Ақкөз» деп аталатын бұлақтың басында отырған өз аулына алып келді.

	Ырысбике түстікті отауға жасатты. Ағайынды екі үй тамақты бірге ішетін еді. Бүгін астың қамын келіні Зияшқа артты. Қайнысы Назарқұл кішкентай құттыханасында түтін түтеткенге мәз болып, самауырға жаңқа шауып жатты. Шәукен болса тал шыбықты ат қылып, екі үйдің арасында шапқылап жүрді. Оң құлағындағы сырғасы желпілдеп, біртүрлі ерсі көрініс беріп тұрды. Өзінен төрт жас үлкен апасы Несібеліге оқта-текте соқтығысып қояды.

	Түстік үстінде Тұрсынбай Шәукенге:

	– ... Әй, жілігімді өзіме қайтарып бер, – деді. Шәуке жалма-жан:

	– Е, үйіңнен әкеліп пе едің?! – деп жауап қайырды. Тұрсынбай мәз-мейрам болды. Ол:

	– Нақа, балаңыз күннен туғандай екен?! – деп сүйсінді. Шынында да жүзінен нұр тамып тұрған, пішімі бөлек сәби еді!..

	Тұрсынбай тысқа шыққан бір сәтте, Ноғайқұл Шәукеннің құлағына сыбырлады. Ерке-тәйтік бала кім аузына қандай сөз салса соны айта беруші еді. Осы арада да әдетіне басты. Ол Тұрсынбай ішке кіргенде:

	– Откуда идешь, куда пойдешь, покажи мандат! – деген.

	Тұрсынбай тағы да мәз-мейрам болды. Енді тілге тиек табылды. Ол осында келгенде губернияның тапсыруы бойынша жергілікті үкіметке арқа сүйеп келгенін ескерте келіп:

	– Енді баршамыз Арқа жаққа бірге аттанамыз, – деп бір қойды.

	Ақмолаға қарайтын жеті болыс тама-тарақтыдан екі болыс елсіз жерде көшіп-қонып жүрген. Назарғалиев осыны анықтап қайтуға шыққан. «Арқа жаққа бірге аттанамыз» деуінде осындай себеп бар. Бұны Торанғұлов пен Малғаждаровтан басқалар түсінбеді. Түсінсе шала түсінді...





ІІІ




	Айтылмыш екі болыс ел Бетпақтың арғы шетінде еді. Бетпақтан бері Шу, одан бері Үшкөкшенің құмы бар. Ол жерлерде бұл уақытта елсіз мекен. Тұрсынғалилардың осы жердің баршасын кешіп өтуіне тура келеді. Бұл үшін жолбасшы керек. Бұлар жергілікті жұрттың біліктілерімен ақылдасқанда, біліктілердің сөзі бір жерден шықты. Бұл атырапта Қаратау мен Арқаның арасына жетік екі адам бар. Бірі – Исахан. Ол, бірақ, қазір елде жоқ. Қайда кеткені мәлім емес. Қарашада бір-ақ оралды. Екіншісі Бименде.

	Біліктінің біреуі:

	– ...Арқаны көп аралаған кезбе – Бименде. Әлгі Әріптің қолқанаты... – деген.

	Ертеңіне Бименде келді. Жол жайын жан-жақты талқылағанда, ол бүйдеді:

	– Үшкөкше мен Шудан түнделетіп өтеміз. Тастыдағы шегендеулі құдықты паналап, тынығамыз. Кешке қарай Бетпаққа енеміз. Өстіп ылдабайлап Ақкемерге жетсек, одан әрі үдере тартуға болады.

	Сусын, азық-түлік қамдалды. Осы кезде Бименде көлігінің ұзақ жолға жарамайтынын айтты.

	Ноғайқұл өзінің хатшысына:

	– Сен мына Бименде екеуің жонға барып, Әріптен жарамды ылау әкеліңдер! – деді.

	– Барайық! Бірақ қонып қайтайық! – деді Соппек. Ноғайқұл түсіне қойды:

	– Ұзақ сапарға шығарда бір түн аунап-қунағанның артықшылығы жоқ...

	Орта жолға келгенде, «Ембергенде бір шаруам бар еді!» деп, Соппек жырылып қалды. Ертең азанда Әріптікінен табыспақ болды.

	Күн батар кезде Соппек Жамансарыға жетті. Өзен бойындағы селдір талдың арасына атын қойып, өзі жантайып жатты. Шынаргүлді ойлап, тағаты кеткенде, көзін жұмып, сұқ саусақтарын соғыстырды. Сәлден соң өз қылығына өзі күлді. «Кей адамды жер астындағы алтынның буы ұрады-мыс деген лақап рас! деп ойлады ол.

	Іңірде жаңбыр жауып өтті. Соппектің үсті-басы кәдімгідей су болды. Ол ел ұйқыға кетті-ау деген шамада атын сайға байлап, Қисықмойынның үйіне келді. Үйдің іші тастай қараңғы еді. Сол жақта біреу қорылдап ұйықтап жатыр. Қисықмойын! Бұл Соппекке дем берді. Ол Шынаргүлді оятпақ боп, білегінен ұстап алды. Шамасы суық қол жыландай тисе керек, әйел шошып шар ете қалды. Соппектің қыз дегені Қисықмойынның қатыны Жанар боп шықты. Байы оянып кетті. Жігітпен төбелесер дәрмен жоқ, «аттан» салуға ұялды.

	Қисықмойын түні бойы қалшылдап, дірілдеп шықты. Бірауық қатыны шымшылады. Азанғы шай үстінде әйелінің ұсынған кесесін қағып жіберіп:

	– Талақ! – деп салды!

	Соппек болса, Әріптің аулына қарай кежегесі кейін тартып келе жатты. Көңілінде өкініш, ұят сезімі бар.

	Түс әлетінде Жанар келді. Екі өкпесін қолына ала жүгіргенін айтты. Соппекке:

	– Мені болысқа апар! – деген.

	Көп ұзамай екеуі атқа қонды. Бименде арттарынан қуып жетпек болды.

	Екеуінің қарасы өшкенде Бименде мен Әріп ауылдың сыртында оңаша ұзақ сөйлесті.

	– Не деп сөйлесті дейсіз ғой?

	– Қайдан білейік?!

	Құлақпен естімей, көңілмен болжаған сөздің бәрі нәкүмән. Қисықмойынның сөзін іргеден тыңдаған – Соппек. Ал, анау екеуі – Әріп пен Бименде маңайына жан жолатпайды. Шалғайдан тыңдау шала хабар береді.

	Шынтуайтқа келгенде, Әріп пен Бименденің кеңесі құпия күйінде қалған еді.

	Задында іште шіритін сөз болады, іште өлетін сыр болмайды. Бименде көп жылдан кейін, уақыт ескіргенде, баяғы бір сұмдықты жария етеді. Әрине, былш еткізіп айтпайды, емеуіріндеп, там-тұмдап, әзіл-шынын араластырып жеткізеді. Тегінде, кезеңнің осынысы жаман! Көрікті қызған кезде баспай, ұсқыннан түскен таңбаға мәз болады. Таңба жоғарыда ғана айтқыштайды. Осындай-осындайлардың аяғы: «Атаңды Қаратауда бір жығып емге» ауысып көмескіленіп кетеді.

	Көмескіленіп!.. Жоқ, деп жылды күтудің керегі жоқ екен. Оған дейін кім бар, кім жоқ! Деректі беріге сыра салайық!

	Сол кештегі және сол түні Әріп пен Бименденің құпия кеңесі арқаға аттанар жайында болып еді. Ұзын-ырғасын толық баян етсек, жалығып кетуіңіз кәдік. Ал тоқсан ауыз сөздің тобықтай түйініне келсек, Әріп:

	– Бетпақтың қалың ортасына кірген түні аттарын айдап кетсең, бәрі қырылып қалады! – деген.

	Бименде:

	– Салт аттар айдауға көне ме? – деп күдіктенгенде, Әріп:

	– Жолсоқты жолаушы айқайласаң оянбайды. Шідерлі жылқыны бірте-бірте жетелеп ұзатасың. Сонсоң шырқырата қусаң, үйренген жеріне өздері де қашады! – деген.

	Бименде және де күдіктеніп еді. Әріп:

	– Сені жиырма жасыңда Исахан батырға ерді дегенге кім сенеді. Енді тепкенде темір үзетін шағында үркердей жылқыны қуудан қорқасың! – деп зекіді.

	– Жаман айтпай жақсы жоқ, әкімдер пәнәйі себеппен елге оралса қайтеміз? – деді Бименде.

	Әріп көңілденіп күлді. Бименденің жасықтығына тым ыза боп күлді. Ол зілдене сөйледі:

	– Мен мұны ақылдың елегінен өткізем. Құлағымыз түрік, көңіліміз күдік болады. Олар оралатын сыбыс шықса, тайып тұрамыз.

	– Олар сыбыссыз сау ете қалады ғой, – деді Бименде.

	– Әй, аңғал, әуелі аттарын айдап кетші. Өзің қараңды бір көрсетші! Сосын тіпті қашайық!

	– Қайда қашамыз, – деді Бименде. Әріп:

	– Аспан асты кеуек! – дей беріп кілт өзгерді. – Жоқ, сен – жеті қорқақтың бірі екенсің. Мен қайттым райдан. Мен айтпаған болайын, сен естімеген бол...

	Әріп көпке шейін ұйықтаған жоқ. Әкеден жетім қалған ол жас кезінде ұрыларға ілесті. Талай жерді шарлады. Енді кәнігімін деп жүргенде, Әріптің өзі іздеп тауып алды. Нағашыңның аты – нағашы. Жиеннен гөрі ол бауырмал келеді. Әріп: «Тұлпардың тұяғы өзімізге дәрі!» – деп аулына алып келді. Содан кейінгі тіршілік осы. Тамақ тоқ, көйлек көк. Емін-еркін сайраңдап жүр.

	Сол тыныштықты енді нағашының өзі бұзды. Әріп енді қарау лебізін ұмытпайды. Қит етсе «жиен ел болмас» деп шыға келеді. «О баста ұрыларға ере бермей, осында неге келдім?» – деп бір қойды. Шіркін, жапан түз! Бұлаң құйрық жортуыл! Асылған мосы! Қасқырша асаған ет! Бай ауылды баспалап кеп кісендеулі жүйріктің кісенін ашқан түн! Іш пысқанда қарақшымен аударыспақ ойнаған сай!

	Ол аунап түсті. «Осы, сейіл де сергелдең, сергелдең де сергелдең емес пе? Нағашымның тілін неге алмаймын?» – деп ойлады.

	Ол өстіп жатқанда үйге Соппек кеп түсті.

	Таңертең жолға шығарда Бименде мен Әріп оңаша сөйлесіп тұрды. Бименде түнде ойлаған ойының түйінін айтқанда, Әріп:

	– Қылышты қынаптан екі рет суырған соң күші қайтады. Сенен күдер үздім, дегенмен жолың болсын! – деп үйіне қарай айналды.

	* * *

	Ноғайқұлдар жолға шығарда,Бименде бүйдеді:

	– Азық-түлік жеткілікті болды. Ұнға көмген қазылар шірімейді. Ал енді, жолшыбай дүкенге соғып, «тентек судан» алмаймыз ба? Елден ұзағанда іш пысады ғой.

	Дүкенге Бименде мен Соппек соқты. Өзгелері өзен жағасына ат шалдыртып отырды.

	Бименде әкімдері әуелгі айтқан жолмен алып жүрді. Бетпақтың жуан ортасына кіріп, Ақкемердің бауырындағы бастау басына қонақтағанда ол шыныларды суға салып қойды.

	Арада шай қайнатым уақыт өткенде, Бименде бәрін айналып шықты. Содан шідерлеулі аттарға барып, ортасында біраз тұрды. Бірақ әрі ысыруға жүрегі дауамады. Қайта келе жатып: «өзі өлім тілеп жүрген Әріптің «қот-қоттауына» желігіп жындымын ба?!» – деп ойлады. Әркімге жан керек. Бименденің сақтығы бар жолаушыға жан сақтатты.

	Бұлар келесі күні Қосаралға түнеді. Оның ертеңіне кештете Жетіқоңырдың бергі шетіне ілікті. Бұл жерде оймыш-оймыш құмдауыттың арасында Әлидің ауылы отырған. Жолаушылар сұрастырып, Сүгірдің үйіне кеп түсті. Сүгір:

	– Баяғы Меруерттің лаңынан кейін көріскеніміз жоқ қой. Болыстығың құтты болсын! – деп Ноғайқұлға ықылас білдірді. Ноғайқұл:

	– Бұл жердің болысы кім? – деп сұрады. Сүгір түсіндіріп жатыр:

	– Көші-қонда белгілі тұрақ болмаған соң ба, қайдам, бұл аймақта белгілі болыс жоқ. Бұрынғы болысқа ел бағынбайды. Сонда да ол оқта-текте мөрін көрсетіп, қоқаңдап қояды:

	Бұл екі арада Ноғайқұл серіктерін шетінен таныстырып өтті. Сүгір «жөн ғой, жөн ғой, деп бас шұлғып отырды.

	Ол үлкен үйге барып әкесімен ақылдасты. Әкесі ұзақ ойланбай сөйлемейтін томырық кісі еді. Оның орнына шешесі сөйледі. Көпті көріп, көнектен өткен бәйбіше:

	– Күйеу жүз жылдық, құда мың жылдық. Құданы жақсылап күт! – деп ақыл берді.

	– Не сою лайық!

	– Қайдан білейін, аспандағыны арбап, жердегіні жалмап жүрген қара тіл пәле ғой. Табалап кетпесін, әйтеуір...

	Енді барып Әли тіл қатты:

	– Көрші ауылдан қымыз алдыр.

	Осы қымыз Әлидің ауылына келген кісілердің кім екенін талай жерге таратты. Жұрт естігенін місе тұтпай, өсіріп, құбылтып, сан-саққа жүгіртті.

	Бұл жақтағы елдің қысқы қонысқа қарай жылыстайтын шағы еді. Кейбір ауыл: «Ақыр көшетін болғасын ірге көтере берейік», – десті.

	Сонымен Тұрсынбай ауыл аралауға шыққанда сетінеп көшіп жатқан елдің үстінен түсті. Қоныс бағдарын сұрағанда әркім әртүрлі жақты сілтеді. Болат, Бөрілі, Үкілі, Бүркітті, Мұңды, Құбыл, Бастау...

	– Бұл не деген таусылмайтын тау? – деп таңырқанды. Бименде түсінік берді:

	– Бұлардың көбі тау емес, таусымақ. Көшкен ел түйенің төсін тигізіп өтетін жер!..

	Оңашаланған бір сәтте Сүгір түсінік берді.

	– Манағы айтылған таулар әшейін тілге тиек. Былайша айтқанда, із қашырту. Бұл елдің көбі Шуға барашақ. Осы маңнан жылыстай-жылыстай екі айда жетеді. Жер қар жамылған шақта барады.

	– Тұрсынбай Назарғалиев қуанды:

	– Бұл ел кімнің тарысы піссе, соның тауығы. Кім қоныстан, жайлаудан қақпаса, сонымен әмпей-жәмпей. Бірде Қаратау жаққа, бірде Арқа жаққа ауытқитыны сондықтан. Бірақ, – деді Сүгір, – тауықтың бүркітке айналатын шағы да бар.

	Назарғалиев түсінбеді. Сүгір сөзін жалғады:

	– Ну, ну! – деді Тұрсынбай. Бірақ түсін бермеді. Ноғайқұл Торанғұлов секем ап қалды. «Дегенмен, жүректі жігіт екен!» деп ойлады.

	Назарғалиев елдің де, малдың да санағын түгел ала алмады. Енді Губернияға барғанда не айтпақ? Торанғұловпен ақылдаса келе: “Кеңес өкіметін орнатып кетейік. Нартәуекел!” десті.

	Енді бұлар «осы елдің басшысын көрейік» деп, бұрынғы болысының аулына барды. Болыс-екең лақпыртты естіп, қашып кетіпті.

	Осыдан кейін бұлар елу ауылдың кісілерін жинап, жиылыс өткізді.

	Ең алдымен Ноғайқұл Торанғұлов сөйледі. Ол былтыр Қаракөлде Сәкен Сейфуллин сөйлеген сөздің жобасын жақтады. Қазақ даласына Ленин есімді жаңа күн туғанын, еңбекші бұқараның бағы жанғанын айтып өтті. Сәкенше тоқ етерінен қайырмай, өзінің қара тілдігіне басып, мипаздап, мақал-мәтел қосып жіберді. Сөзінің соңында:

	– Ленин туы жасасын, жолдастар! – деп қолын сермеді. Тұрсынбай Назарғалиев те осы нобайда сөйлеп шықты. Оның жанына қосқан жаңалығы: «Байларды, билерді, ел қанағыштарды ауыздықтауға» соқты. Сөзін қаладағыларша:

	– Ура! – деп бітірді.

	Бұл сөздің қазақшасы «ұран» екенін, оның өзі осы аттас аспаптан шыққанын білген адам бұл арада болмады...

	Енді Мәлғаждаров сөйледі. Ол жаңа тәртіп бойынша мал басы, жан басы есепке алынатынын, оны жасырған адам жауапқа тартылатынын ескертті. Дәл осы арада қажеті жоқ сөз еді. Бірақ кәнігі қызметін ішке бүге алмады. Бір есептен айтқаны дұрыс болды ма, қайдам. Жергілікті жұрттан шығып сөйлегендер бәтуаласып қойғандай:

	– Қаңбақ ұша бастады, енді біз де көше бастаймыз.

	Кеңес өкіметінің панасына барамыз! – десті.

	– Сонымен не керек, жиылыста бүйректен сирақ шыққан жоқ. Жұрттың бәрі бірауыздан кеңес өкіметін жақтады.

	Жаңа болыс сайланды. Оның төрағасы Сүгір Әлиев болды.

	Сүгір аулына қайтып келгенде Әли жат мінез көрсетті: Ол құттықтауды қабылдаудың орнына, баласына ұрысты.

	«Күйшіге әкімгершіліктің керегі жоқ!» деген. «Сенің жарытпай жүргенің де осы пейілің!» деген. «Әлі келмеген әлек, мансап түбі қорлық» деген. Қойшы әйтеуір, Сүгірді талай жерге апарып тастады. Сүгір: «Ықылас та ыстаршын болған» деп еді, әкесі одан сайын ашуланды. Ол Ықыластың кек алу үшін екі-ақ ай ыстаршын болғанын, өзіне дүре соққан адамға дүре соғып, содан кейін өзі тіленіп орнынан түскенін айта келіп:

	– Күйде кек те болады, тек те болады, – деп шежіре шертіп өтті. Сүгір:

	–... Бұны бұрын неге айтпадыңыз? – сұрады.

	Әкесі:

	– Мен сырымды о дүниеге аттанарда айтатын адаммын! – деп томсарылды.

	Тұрсынбай басқаша түсінді. Ол:

	– Сонда біз өнеріңізді қызғанасыз ба? – деген. Әлидің жауабы басқаша шықты:

	– Е, балалар, кәріні қаужап қайтесіңдер. Біздікі сандырақ...

	Соңғы сөзді бойына мін көрді ме, қайдам, әлде басқа себебі бар ма? Қау қасты, ақ кірпік қария сұстанып кетті. Бейне әруаққа ұқсап тұрды. Сүгір:

	– Әкейдің басының сақинасы бар, – деп әңгіменің бетін бұрды.

	Кешкі ермек үстінде Сүгір күй тартты.

	Кішіпейілділікпен:

	– Ықаңның «Кертолғауы» еді! – деп домбыраны ұзақ шертті. Әкесі кіржің етті. Ол:

	– Нәшіне келтірмедің. «Желдірмеге» бас оданда! – деп жантайды.

	Сүгір екінші әуенге ауысқанда, әкесі:

	– Міне, енді жарасты. Өзін-өзі орнын алып тастаған Ықыласта нең бар? – деп жымиды. Түсінде сес те, сұс та жоқ. Еріген мұздай жымияды. Жұрт қолпаштап жатыр:

	– Әлекең дұрыс айтады!

	Ноғайқұлдарды Сүгір түстік жерге шығарып салды. Қайта-қайта «қайыр-хош» десіп, қимай ажырасты. Қыста ел Шудан қоныс тепкенде Қаракөлге баратын боп бәтуаласты.

	– Жанайдың жалғыз аяғымен асасыз, – деп Бименде күнілгері жол сілтеді.

	– Ұрының жолына түсе ме? – деп сұрады Ноғайқұл.

	– Жолаушыға бәрі бір емес пе? – деп жауап қайырды Бименде. – Адаспай барса болды да!

	– Нөкермен барамын, нөкермен! – деді Сүгір.

	Шегір көз ақсары жігіт қаршығадай әсер етті. Бұл өзі тыраш жігіт. «Кепейлақтың орнына мизамда құлын сойғанын қарай гөр!» деп ойлады Ноғайқұл.

	Ноғайқұл, дегенмен, бұл жақтың үрдісіне шалалау. Бұл түздіктер: «Аулымның ақсақалы Құлахмет, құлын сойса болады бір асым ет» деп өлеңдеткенде, қолда барды айтады. «Жел-қолтық» деп лақтың етін жемейді.





ТӨРТІНШІ ТАРАУ





І




	Аралап болған Назарғалиев, Мәлғаждаровтар қалаға қайтты. Оларды Ноғайқұл күнгейдің шекарасына шейін ұзатып салды. Дәл Сүгірше қайыр-хош десіп қимай ажырасты. Ноғайқұл Торанғұлов көктем шыға қалаға барып Шудағы елдің жай-жапсарынан нақты дерек беретін болып қалды.

	Дәл ажырасар сәтте Тұрсынбай Ноғайқұлды оңаша шығарып ап: «Бименде опасный адам. Бесатар атысынан шошыдым. Тергеуге кейін аламын. Ішіңе сақтағайсың!..» деп ішкі сырының ұштығын көрсетіп қойды.

	Бұлар екіге ажырасқанда дауыс жетер жерден бір-біріне қарайласып, қол бұлғасты. Назарғалиев аспанға бір оқ атты да, жатақтарының арасына мынандай бір оқиға болды.

	Емберген жоңышқаны жазда үш орып, төртіншісін күзге қарай көрпеге айналдырып жіберген. Бүгін екі жылқыны тоғайға әкеп тұсады. Тұрқы есік пен төрдей биені сауырынан сипап «тісіңнің қышуын қандыр, жануарым! Қар жауған соң қолға қарап қаларсың» деді.

	Жылқының екіншісі – көкқасқа айғыр, кәдімгі Күржік еді. Сүмбіледе бие тоқтатқалы бері екеуі жұбын жазбайды. Тіптен үйірсек. Емберген енді Күржікке қарады. «Сенен туған құлын тегін болмас. Нағыз жүйрік буданнан шығады!».

	Ноғайқұл құмға көшкенде Күржікті Ембергенге қалдырып кеткен. Бұл кезде жатаққа айналған Емберген екі сөзге келмей көнгенде, ішінен: «Тауқыметі шамалы, қайта биеме серік болады» деп ойлаған-ды. Бұнымен жұмысы жоқ Ноғайқұл оған бәйге айғырды көктемге шейін бағып-қағуды тапсырған. Аса семіртіп жіберуге болмайды. Арықтатуға және болмайды. Қабырғасын мұздай жабық етіп ұстауға керек. Ноғайқұл аманатын:

	«Арқасына ер салмайсың, келтек саласың. Құлағы терлесе, көресіңді көрсетемін!» деп бітірген. Әлі әзірге Емберген айтқан жерден шығып келе жатыр.

	Ол үйіне қайтіп келе жатып: «Келесі жылы Ноғайқұл қанша тоқты берер екен?» – деп бір қойды.

	Ағайынның аты ағайын. Кесіп-пішкен ақы жоқ. Бірақ екеуі де «құрғақ қасық ауыз жыртатынын» біледі.

	Емберген түн ортасында оянды. Жапалақтап қар жауып тұр екен. Егер қиыршықтап жауғанда тоғайға барар ма еді, кім білсін?! Бұл жолы ол терезеге төнді де «борандатпас» деп қайтадан жатып қалды.

	Ертеңіне торы бие жоқ боп шықты. Із қалдырмауына қарағанда, түнде жоғалған. Емберген түнде еріншектенгеніне өкінді.

	Ол биесінің қолды болғанын сезді. Сөйте тұра, «үмітсіз шайтан болсынның» керімен Күржікке мініп, жылқы тұрақтар жердің бәрін сүзіп шықты.

	Ертеңіне ол әйелі мен баласын жұмсап, ағайындарын шақырды. Ұзына аққан Үшбас өзені бойын мекендеген бытыраңқы ел еді. Қайсыбірі атқа, қайсыбірі өгізге мініп, қайсыбірі жаяу-жалпы келді.

	Олар ішіне қоға төсеп, үстінен алаша-сырмақпен жауып қойған кең бөлмеде екі жар боп жарылып, малдас құрып отырды. Күрең бозаны ішіп уақыт өткізіседі.

	Бір кезде Емберген кеше торы биенің ұшты-күйлі жоқ боп шыққанын, өзі дәмелі жердің бәрін аралағанын айтып өтті. Жұрт кеу-кеу кеңесе келе, «ұрланған» деген болжамға келді! Бірақ, биені алған ұры неге айғырды тастап кетеді? Осыған ақылдары жетпей қойды. Ақырында Соппек жаны бар жорамал айтты. Ұры кім де болса біздің тайпаны білетін адам. Бәйге айғырды әкетсе лаң басталады. Мың дегенмен, биенің жүгі жеңіл. Оны көпшілік боп қуғыштамайды. Тіптен, біліне қалған күннің өзінде бір бордақының бодауы оңай. Бір қыздың құнына тұратын бәйге атты пышаққа қалай ілдіреді?

	Жұрт иланды. Енді ұрының кім екенін болжау керек. Әрине, алыстан келген адам екі жылқының бірін қалдырмайды. Демек, бөрі бөрік астында деген сөзі. Қар жауған түнде келуі де осыған лайық. Із кестірсе, құтылмасын білген зымиян!

	Осы өңірде Жарылқас аталатын бір тайпа бар. Бір кезде етекті ел болған екен. Ұрлық-қарлықтан көз ашпай, іріп-шіріп кеткен. «Ұрлық түбі – қорлық!» деген сол. Бұлар ақылдаса келе күдікті сол жарылқастарға аударды.

	– Бірақ, – деді Соппек, – жарылқастар да бұл күнде алақұла, жүрек-шайлы болған. Демек, олар баяғыдай ұйымдаса алмайды.

	Жұрт дал болды. Ас піскен кезде Емберген:

	– Ішіне құлын байланған биені союға көзім қимап еді. Маған бұйырған өгіздің жылымшы еті болды, – деп өкінді.

	Дастархан жиналғанда Соппек және бір болжам жасады.

	Ол бірдеңе білсе, биені Исахан әкетті. Үйі қыстақтың шетінде. «Ұрлық қылсаң жалғыз қыл, екеу болсаң – бірі айғақ!» деген мәтелді Исахан жақсы біледі. Бірақ үйінде жас баласы бар ғой. «Балалы үйдің ұрлығы жатпас» деген қайда?

	Осы тақылеттес күдіктің, топшылаудың бәрін айта келіп Соппек:

	– Ашқарақ адам ақылға жүгінбейді. Исахан бір асам құйрық үшін қораға түсетін қасқыр! – деп түйді.

	Ертеңіне бес-алты атты сайланып, жарылқастарға барды. Дәл үстінен түспесең, көрінбейтін бұғыңқы қыстақ еді. Жоқшылар Исаханның үйіне түсті.

	– Біз ұрлықты баяғыда қойғанбыз. Тіпті, кісі малына иегіміз қышымайды! – деді Исахан.

	Соппек қысыр сөзді құлаққа қыстырмайтынын айтты.

	Ол:

	– Сенің көзің әңгел-шәңгел. Түні бойы ұйықтамай қатыныңмен қытықтасып шықтың ба, жоқ әлде биенің жылы-жұмсағынан көкірегің азды ма? – деп сұрады.

	Исахан ашуланды.

	– Былтыр тамағыңа сүйек тұрып қалғанда, көк желкеңнен ұрып едім. Енді мені келеке етейін дедің бе?!

	Соппек әзіл араластырды.

	– «Берген жомарт емес, алған жомарт». Бұл арада жақсы мәрт емес, баукеспе мәрт. Шыныңды айтшы, ішіңді кебек тескен соң шыдамаған шығарсың?! Мойныңа алсаң мен салауаттаймын.

	Исахан тулап ат-тонын ала қашты. Ақырында:

	– Нәят! Бір қыл құйрық үшін жан аласың ба? Берейін, – деді.

	– ... Харамға қасам жүрмейді! – деді Соппек.

	– Үйіңді, бүкіл қыстағыңды толайым тінтиміз! – деді Емберген.

	Қалдыгүл астаң-кестең боп ашуланды. Осы бес жасар баласының қолынан ұстап:

	– Жарып тастаймын, сосын шындап құндасамыз! – деп пышаққа ұмтылды.

	Бала шырылдап жылап тұр. Жылау басылғанда Соппек сөйледі.

	– Бұрынғылар «алдырған албырт, анасының қойнын ашады» деген. Сол – біз. «Өтірікшінің шын сөзі зая кетеді» деген бар. Ол – сенің байың Исахан.

	Бұл сөз Ембергенге дем берді. Ол қасындағы Орынбасарға:

	– Қимылда, – деп бұйырды. Исаханның әйелі шаптығып тұр.

	– Емберген-ау, ұрлық-қарлық таңбалылардан өтіп бізге жетіп пе? Бұл қай қорлығың?

	Әне-міне дегенше қыстақтың еркектері жиналып қалды. Олар бірауыздан: «айдың күні аманда бұларың ұят емес пе?!» десті. Ішінде таңбалыларға күйеу біреу бар еді. Өзі кексе адам-ды. Әлде бір себеппен Қисықмойын атанып кеткен. Сол адам келіншегіне дауыстады.

	– Әй, Жанар, кіргіз үйге төркіндеріңді! Аш әбдіреңді, ішінде жатқан иссаларды ақтарсын!

	Қисықмойын қатыны өлгенде Жанарды бәлекей етіп алған-ды. Бұл күнде бәлекей, кәдімгідей келіншек. Ол майыса басып аттыларға келді.

	– Амансың ба, қарағым, – деді оған Соппек.

	– Шүкір.

	Осыдан кейін екеуі анадай жерде сөйлесіп тұрды.

	Соппек енді барып қана оған көңіл айтты.

	– Әлтайдың топырағы торқа болсын!

	Бұлар жоқ жайың ауызға да алған жоқ. Әжік-күжік әңгімемен тынды. Ақырында Соппек:

	– Қалай, қарағым, күйеуің жайсыз емес пе? – деп сұрады.

	Жанар жауап қатпады. Соппектің үзеңгісінен ұстап:

	– Жеңешеме сәлем де! – деді.

	Жоқшылар жүріп кеткенде, Исахан мен Қисықмойын екеуі далада Жанарды ортаға алды. Жанар арада болған әңгімені жасырмады. Жасыратын да реті жоқ еді. Қисықмойын:

	– Туысқанның жолы қиын ғой, – деп қостағанда, Исахан кеңкілдеп күліп алды. Кеңсіріктен сөйлейтін адам еді.

	– Сіз Соппекке шанбаңыз! – деді ол. – Онда ұят жоқ.

	Қарындастарымен ойнайды.

	Қисықмойын тіксініп қалды. Исахан оған сынай қарап тұрды.

	Үйіне келгенде, Қисықмойын Жанарға зеки бастады.

	– Сен немене күллі қыстақтың сүйегіне таңба салған кәззаптың үзеңгісін аймаладың да қалдың?!

	Жанар үн қатпады.

	Соппектер орта жолға келгенде, бір төбенің баурайында шоқ шеңгелдің түбінде қақпанға түсіп жатқан қасқырдың үстінен шықты. Қызыл қылшықты ақ қасқыр еді. Көк қақпанда аяғы мылжа-мылжа боп, өзі өлеусіреп қалыпты. Емберген еркінсіп қамшының сабымен тұмсыққа ұрғанда арлан ақтық күшін жиып атылды. Аузы Күржіктің тізесін қапты. Емберген үзеңгісін суырып ап, екінші рет ұрғанда арлан сылқ ете қалды. Күржік ызаланып қалған екен, жығылған қасқырды тістеледі. Емберген серіппелі, ұзын көк қақпанды тізерлеп зорға ашып:

	– Мынау дәу де болса Исахандікі, – деп топшылады.

	Ол қасқырды Сопекке байлады. Өзі бір пұшпағын кесіп алды.

	Ертеңіне оған Исахан келді. Емберген жалтартқан жоқ. Кешегі оқиғаны түгел айтып шықты да:

	– Атымның тізесін қапқаны үшін бір пұшпағын кесіп алып едім. Өзіңе бұйырған екен! – деді.

	Баланың аты бала.

	– Пұшпағымды бермеймін! – деп шыж-көбелек болды.

	Әкесі жорта:

	– Балам, кісінің жолын бөгеме, – деді. Исахан шамданды.

	– Емберген қылжақтың орны бұл емес. Қасқырымды түгел бересің!

	Екеуі ерегісті. Ембергеннің сынбасына көзі жеткенде, Исахан:

	– Тым болмаса қақпанымды орнына қайта құрып кетсең нетті? – деп өкінді. Емберген:

	– Өзің сияқты маған тілекті алақандай жерден тілетпекші екенсің ғой! – деп сығырая қарады.

	Исахан ренжіді. Жауырыңды, ашаң ұзын кісі еді. Қаңқиып отырып-отырып, бір уақытта сұстана сөйлеп кетті.

	– Емберген, сен бізді басынба! Біз де қатыннан туғанбыз. «Балта сабынан аспайды» деген. «Еруліге-қарулы» деген және бар. Батылдық та, базыналық та екі жаққа бірдей болсын. Қой қорасан болғанда көрші ауыл ұрлыққа амалсыз барады. Қасқырдың терісін мен осыған жатқыздым!..

	Емберген сөздің астарын аңғармай қалды. Ол Исахан болмашы ренішті әдейі асқындырып тұр деп ойлады. Осылайша орайдан, әрине, Исахандікі жөн. Емберген өзінің әйеліне бұрылды.

	– Әй, Қанипа, мынау Исахан қопаңдап отыр. Тұр, аттандырып сал!

	Емберген өмір-бақи біреудің қолтығынан демеп көрген пенде емес. Өзінің қолтығынан деметкен жері және жоқ. Тәуекелсіз әдетпен келе жатыр. Осыны білетін әйелі орнынан тұрды. Ол тысқа шыққанда:

	– “Қуыс үйден құр шықпа” деген. Екеуің бекерге ерегісіп ...тамақ асуға да мұрша болмады. Сыбағаң – мынау. Қалдыгүлге астырып жерсің, – деп Исаханның ат дорбасына бір асым ет салды.

	Исахан үнсіз жөнеле бергенде, Қанипа:

	– Қалдыгүлге сәлем де! – деді.

	Исахан ойланып бара жатты. «Тең теңімен, тезек қабымен!» Қалдыгүлдің кім екенін Қанипа қайдан білсін?

	Жазда оқта-текте көрісіп, қатын-кеңес құрысқанына мәз ғой. Задында ұрғашыда ақыл жоқ. Қалдыгүл: «Мұндай іске бекер барыпсың» деп өкінді-ау! «Балалы үйдің ұрлығы жатпас. Мынау пырылдап жатқан шикі өкпеге ешнәрсе сездірме!» – деп пысықтады-ау. Тіл-аузым тасқа! Исахан осылайша қара-күңгірт ой кешіп бара жатқанда, Емберген жылыстап Соппектікіне келді де, Исаханмен екі арасында болған ырғасты тілі жеткенше айтып шықты. «Қорасан болған қойға» келгенде, Соппек тіксініп қалды.

	–... Саған тұздай құрған сөз ғой, бұл! – деді. Тоғызқұмалақ ойнай білмейтін Емберген «тұздайдың» мәнісін түсінбеді. Соппек болса өз күдігін ашып айтпады.

	«Жорамалдан жаңылсам, өзіме ұяты келер» деп түйді.

	Бір күні Ембергендікіне бір әйел кеп түсті. Жоғары жақтан ылдиға бара жатқан беті екен. Жылына шығуға аялдапты. Емберген өзінің таныс құдасының әйелін таныды да:

	– Байыңның иманы сәлемет болсын! – дей салды. Бұл әйел күйеуінің Ембергенмен жасты екенін білетін-ді. Сонысы жан сақтатты. Әйел:

	– Жар дегенде жалғыз құрдасыңның жаназасына бармай неғып отырсың?! – деп сұрады.

	Қалжың осымен аяқталды. Емберген әлде бір шаруа қамын ойлап, балтасын беліне қыстырып тысқа шығып кетті.

	Ендігі кеңес екі әйелдің арасында. Жолаушы әйел жарылқастардан ұн әкеле жатқанын айтып өтті. Қанипа Қалдыгүлдің хал-жайын сұрағанда, жолаушы әйел қипақтап.

	– Жанарды неге сұрамайсың? – деді.

	Қанипа Жанардан уысиқы екенін, абысындарының «бота тірсек, бос белбеу» атандыруы тегін еместігін айтып өтті. Жолаушы әйел.

	– Ендеше, сол иісалмасыңның бір құпия сөзі бар.

	Айтсам ба екен, айтпасам ба екен, – деп лоблыды.

	Қанипа елпектеді.

	– Айт!

	Жолаушы әйел Жанардың төркіншіл екенін, Үшбас жақтан біреу барса, үзеңгісінен ұстап шығарып салатынын айтып өтті. Есіне күндіз-түні елі түседі екен. Бұл жолы да ол іші-бауыры елжіреп, көзіне жас алыпты. Белінен шойырылып, өзінің шөпшектей боп кеткенін мұң ғып шағыпты. Қисықмойын күйеуі күн көрсетпейді екен.

	«Қорқақты көп қусаң, батыр боладының» керімен осы күні о да тілін тартпайтын бопты.

	Осылайша, бәлкім шамалы басқаша, өз тілінде бипаздатып-мипаздатып айтып келді де, сөзінің соңында:

	– Исаханның әйелі сүйекті итке тастамай, құрдым суға тастайтын бопты ғой! – деп екіұшты сыр жарды.

	Емберген кешке бір-ақ оралды. Қанипа жолаушы әйелден естігенін айтып шықты.

	Қыза келе:

	– Ойбай-ау, мен сол қарға сыбаға жіберіп жүрсем, өзі жымысқы екен! – деп шаптықты.

	Емберген түнде көпке шейін дөңбекшіп, ұйықтамады.

	«Мал аласы сыртында, адам аласы ішінде», Исаханды осындай зымияндыққа барады деп кім ойлаған? Қап, әкеңнің!..

	Таң атып келе жатқанда, ол Соппектікіне барды. Барды да, қатын-сыбысты қаз-қалпында айтып шықты. Соппек шамалы ойланып:

	– Ішім осыны әуелде-ақ сезген. «Дәлелсіз даттау ұят болар», деп қорқып едім! – деп білгірсінді.

	Енді не істемек керек? Екеуі біраз ақылдасты. Біреуі әрі тартты, біреуі бері тартты. Көңіл толар байлам табылмады. Ақырында Соппек көктемде ел көшіп келгенде милиция арқылы өндіріп алу жөн екенін айтты.

	Емберген кіділенді.

	–. Қошқардан дәметкен қасқыр бола алман!

	Шабысамын?..

	Соппек оның бетін қайтарып тастады.

	Емберген басқа ағайындарына баратынын бопсалағанда, ол:

	– Олар мінсіз қия баспайды. Ет пен терінің арасындағы жіліктің керегі не, осы? – деп Ембергенді дәнекүс қылды.

	– Етшең Емберген пысылдап отырып-отырып, бір уақытта орнынан тұрды. Ол:

	– «Әлі жетпеген ақыретшіл!» Жасықтығымызға жалпақ жұрт күлетін болды-ау! – деп өкінді.

	Емберген көп күнге шейін жұртпен араласпады. Қаралы адамдай өзімен өзі. Басы мең-зең. Іші толған у. Айығар түрі жоқ. Ыза, қыжыл, кек мендетіп барады.

	Бір күні ол Орынбасар екеуі күні бойы боза ішіп, қызара бөртті. Балаң Орынбасар кәдімгідей мас болды. Намаздігер шағында екеуі атқа қонды. Қанипа әрі таңданып, әрі шошыды.

	– Пақыр-ау, бейуақытта қайда кетіп барасың?

	– Қатын, шұрқ етпе! – деді оған күйеуі. Енді шылауға баласы жармасты.

	– Көке, кетпе? Басың жарылады ғой... Емберген:

	– Көкеңнің басы не көрмеген? – деп атын тепсініп қалды.

	Бұлар мәрелі жерге ел жата жетті. Ай түстікке тармасып, толықсып, дөңгеленіп, самарқау жылжиды. Аспанда жамыраған жұлдыз. Жарық мол еді.

	Терезе қаққанда Исаханның әйелі шықты. Ол күйеуінің Әріптің аулына кеткенін, әлі әзір келмейтінін айтты. Емберген:

	– Байың болғанда, екеуіңді қосақтап сабар едім. Әзірге бір таңба салып кетейін! – деп атынан түсіп, балтамен тамның есігін шапты. Топсасы тозыпты. Есік құлап түсті. Бұлар қыстақты түгел аралап, барлық тамның есігін шапты. Бірі құлады, бірі жаңқаланды. Әйтеуір, сау есік қалмады. Ақырында қыстақтың қақ ортасына келіп тұрды. Емберген айқайлады.

	– Ей, жарылқастар, мен Ембергенмін. Дәмелілерің келіңдер!..

	Жатып қалған еркектер бір-бірімен жалғасып хабарласа алмады. Жеке-жеке шығуға қаймықты. Сонымен, үйді-үйінде бұғып қала берді.





ІІ




	Күн ұзамай осы оқиға Көлдідегі елге тарады. Ұзынқұлақтан жеткен еді. Біреулер Ембергенді тентекке шығарса, біреулер: «Шешесі жерік кезінде жолбарыстың жүрегін жеген шығар? Мынау сұмдық қой!» – десіп, таңырқасты. Ноғайқұл болса «атымды қызылмай қылмаса болғаны!» – деп ойлады.

	Бұл екі арада тауда Соппек Ембергенге мынандай ақыл айтты.

	– Сен көп кідірістеймей болысқа барып арыз бер.

	– Неге? – деп сұрады Емберген.

	– Маған керегі төбелес! – деді.

	– Екі ортада шыбын өледі, – деді Соппек.

	– О не деген сөз?

	– Қиқудың қырсығы қатын-балаңа тиеді.

	Емберген жуасып қалды. Шамалыдан кейін ұрғашы жайында сөйлеп кетті.

	– Қатын деп, шіркін, Исаханның қатынын айт. Бес жасар баласын пышақтап тастай жаздады-ау! Біздің қатын: «Әдіре қал, шодыра қалдан» әрі аспайды.

	– Оның рас, бауырым! – деді Соппек. Ертең қырғын ұрыс бола қалса, Қалдыгүл қолына сырық алып шығады. Баяғыда бір жауды тобықтан ұрып құлатқан деседі жұрт.

	Екеуі ақылдаса келе, ең әуелі Ноғайқұлға барып, соның алдынан бір өтпек болды.

	Іші пысып жүрген Соппек Ембергенге ерді. Желеуінің түрі:

	– Құмнан қанжығамызға қоянды саудыратып қайтамыз! Бұлардың келгенін Ноғайқұл шеккі көрмеді. Бірақ

	Күржіктің келгеніне қынжылды. Емберген:

	– Жасық қатыныма қалай тастап кетемін? – деп ақталды.

	– Әйелді күйеуі жасытады, – деді Ноғайқұл. – Немесе Қанипа кімнен кем? Құдды бес биенің сабасы!

	Емберген шамданды.

	– Ауызды ағайынға салайын дедіңіз бе?!.

	– Сөздің сірәғысын айтамын. Әйел теңдігі болады.

	Зайыпқа жан аши қарау керек.

	– Келініңіздің жусан шапқаннан басқа жұмысы жоқ, – деді Емберген.

	– Өзің шабасың! – деді Ноғайқұл. Емберген таңданды:

	– Тағай батырдың ұрпағына ұят емес пе?

	– Батырға еліктеудің керегі жоқ, – деді Ноғайқұл. – Ақылға еліктеу керек.

	– Ақыл қайда? – деп сұрады Емберген. Ноғайқұл саусағымен маңдайын түртті.

	– Баста ми көп болуға тиіс. Емберген басын шайқады.

	– Өзіміз безбеннің басқанын мойындамаймыз.– Ол өршелене түсті. – Дәудің дәуін бір ұрғанда мұрттай ұшыратын білек тұрғанда мый-сый кімнің шікарасы?!

	Ноғайқұл қарқылдап күлді:

	– Сенікі жөн!

	Ат үстінде Емберген асықты жілікті жұдырығымен ұрып сындырды. Ноғайқұл: «Мынаның жұдырығы шойын шығар!» – деп сүйсінді.

	Ол қиялданып кетті. «Шіркін білек, жұрт ежелден күшке табынады. Біз ақылды – әкім Лұқпан дейміз. Оның, бірақ дерегі қайда? Ал қай қазақ Барақ батырды, Ағыбай батырды, Исатай батырды білмейді? Қай қазақ табынбайды?! – Ноғайқұл ойын жалғастырды. – Бірақ, олар топ бастаған ғой. Ал, Ембергендікі не? Бес үй жарылқаспен төбелес! Қиратқаны – шапқан маңдайшасы! Таңертең Ноғайқұл біртүрлі семіп, сұстанып шықты.

	Шай үстінде ол:

	– Тыраш қазақтар бір қойдың дауы үшін қалаға бір үйір жылқы айдайды. Мүмкін, сендердікі дұрыс та шығар? – деп бір қойды.

	– Біздікі әйтеуір бет қаратпау ғой, – деді Соппек.

	Ноғайқұл мынадай кеңес берді. Ұстасқасын, мықтап ұстасу керек. Күшке айла қосылсын. Ақыр ат терлеген соң тура қалаға шабу жөн. Осы күні Тұрсынбай Назарғалиевтің ақ дегені – алғыс, қара дегені – қарғыс. Ноғайқұл оған хат жазып береді. Тұрсынбай, әрине өзі келуге ерінеді. Ерінсе ерінсін, бір милиционер берсе, сол жетіп жатыр. Бірақ бұл үшін Қаракөл болысынан қаралау қағаз керек. Оны өзі жазып береді.

	Көп ұзамай Ноғайқұл бір парақ ақ қағазды толтырды.

	Оны конвертке салды. Конверттің желімі құрғап қалған екен. Қамырмен баттастырып, көлденең кісі аша алмастай етті.

	Қоштасар сәтте Ноғайқұл Ембергенмен оңаша сөйлесті:

	– Күржікті Борайқұлдікіне тастап кетерсің. Қаладан қайтіп оралғанда қолыңа аласың!

	***

	Исахан Әріптердің аулында айдан аса жатып, Жамансарыға оралғанда, қыстақтары жиналып, оны кінәлай бастады. Сөзге жүйрігі Қисықмойын еді. Ол хиссадан мысал келтіріп: осы күнгі суыққолдарды тізбектей келіп:

	– «Жалғыздың шаңы шықпас» деген бар. «У ішсең – руыңмен» деген және бар. Сен неге ұрлығыңды бізден жасырасың? – деп шүйілді.

	Исахан желкесін қасып, жымысқы күлімсіреді. Бірте-бірте тұлданды. Ақырында:

	– Сенің бәрің – бір кесектен дүркіреп қашатын қарға. Қасына бір-ақ жігіт ертіп келген жауды неге ұстап алмадыңдар?! – деп жерге түкірді.

	Енді ауылдастарының бүйірі қызды. Намысқа шапқан олар:

	– Баста, өзің! Біз де Ембергендердің есігін шабайық! – десті.

	Исахан екі ойлы боп отырды. Бұлар қара күшпен қарымта қайтарса – істің арты насырға шабады. Жоғарыдан тексеру жүрсе, қанды ауыз құриды. Екінші жағынан, Ембергендерден өш алмаса, олардан басынушы шыға береді де, күн көрсетпей қояды. Жаптас жұрттан әңгіртаяқ жеген жақсы ма? Жоқ, әлде айдалғанның өзі дұрыс па?

	Осы ойын жорта араластыра айтып шығып еді. Ауылдастар аңырап қалды. Қисықмойын жалт беріп шыға келді. Ол жорта базыналық жасап:

	– Сен, бәтшағар, ұрлығыңды енді таста! – деген.

	– Неге?

	– Күпірлік болады!

	Исахан тағы да жымиып күлді. Ол енді ашусыз, зілсіз сөйлеп кетті:

	– Өмір ұрлықтан тұрады, тақуа ағасы! Сіз құран оқып отырып, басқа молдамен көз қиығы арқылы саудаласасыз. Бұл адал кәсіп пе екен? Емберген менің қақпаныма түскен қасқырды алып кетеді. Бұл ұрлық емес пе екен? Кім қалай жымқырады, гәп осында!

	Осы уақытта біреу үйге асығып-үсігіп кіріп келді де, кемерден бес-алты адам құлап келе жатқанын айтты. Үйдегілер:

	– Қайта шапқан жау жаман. Сойыл жинайық! – десті.

	Исахан Ембергеннің кегі маңдайша шапқанмен біткенін, оны қайта шаппайтын ер екенін айта келіп:

	– Бұлар – әкімдер ғой, шамасы?! – деп жорамалдады.

	– Оның дауасы не болмақ? – деп сұрады Қисықмойын.

	– Дауасы – әмиян! – деді Исахан. Әр нәрсенің лайықты қарымтасы болады. Барыңыз үйіңізге, ашыңыз әбдірәні.

	Қисықмойын жауап қатпады. Басқалар түсінбеген сыңай көрсетті.

	Исахан шамалы қателесті. Оның әкім дегені милиционер боп шықты. Екі ауыз сөзге келтірместен Исаханды айдап әкетті.

	Айдауылдың алдына түскен әкесін көргенде бала жылап еді, Исахан:

	– Е, менен тумағыр! Сүйегімді неге жасытасың? – деп зекіп тастады.





БЕСІНШІ ТАРАУ





І




	Ол жылдар бір-біріне ұқсас еді. Шаруа қамы, көші-қон, бәсеке, қыдырыс кезегімен өтіп жатты.

	Бір жылы мамырда көшпелі елден әскерге адам алынатын болды. Жасы ілінген жігіттердің бірі қуанып, енді бірі әрі-сәрі боп жүрді.

	Қалаға аттанар күн жақындағанда, жігіттер түгел бас қосып, ұзатар қыздай ауыл аралауды шығарды. Қорқынышты да, қуанышты да, әрі-сәрілікті де басқа түйсік билеп, бәрінің көкірегіне жел бітіп, елеурей бастады. Ішінде Базарқұл да бар.

	Бір күні олар Әріптің аулына келіп, ат үстінде әкіреңдеп тұрды. Ноғайқұл осы ауылда отыр еді. Ол тысқа шығып:

	– Бұларың не? – деп сұрады.

	– Ақыры оққа баратын болған соң, білгенімізді істеп кетеміз! – деді біреуі.

	Ноғайқұл ашуланды.

	– Е, кешшелер, әскерден ысылып, адам боп қайтасыңдар, – ол өршелене түсті. – Е, немене сендер, еркексіңдер ме, қызтекесіңдер ме?!

	Осы сөз жігіттердің желігін басты. Жалғыз Бименде ғана:

	– Мен кеткенде талай сұр бойдақ қалды-ау, үйінде! Қап, қайтейін, ішім күйіп барады! – деп сұрады Ноғайқұл қасындағы Шәріптен.

	– Бір гәбі бар!..

	– Нендей гәп?!

	Шәріп қипақтап қалды. Сәлден кейін:

	– Е, онда бұны әскерге алмайды, комиссиядан қайтады, – деді Ноғайқұл.

	Шәріп Бимендеге қол бұлғады. Содан кейін екеуі оңаша сөйлесіп тұрды.

	Арада шамалы күн өткенде, жігіттер қалаға аттанды. Қалада комиссия көбісін жаратпады. Бірінің елде семьясы көп, бірінің мүшесінде мүкістік бар, енді бірі «төрт амалды» білмейді.

	Қаладан қайтқан жігіттердің ішінде Бименде мен Базарқұл келе жатты. Олар бұрынғыдай демікпейді, елеуремейді. Құдды момақан жолаушы!

	Базарқұл елге келгенде Борайқұлдың қуанышы қойнына сыймады. Ол:

	– Дұғаң қабыл болған екен! – деп қауға сақалын сипады.

	– Ноғайқұл сұмдық шамданды.

	– Жігіттің әскерге жарамағаны өлім! Неге қайтарды сені?

	Базарқұл ағынан жарылды:

	– Дәрігер әйел: «Бұның бір ноқаты кем!» деді. Ноғайқұл күліп жіберді. Күлкі оның ашуына басты.

	Ол ойына келген байламын айтты:

	– Жарайды, қызыл әскер сенсіз де күн көреді. Сен есуасты үйлендіріп, шаруаға салып қою керек екен.

	Осы шешімнің орайы осы жаз өткенде келді. Қоңыр күзде Қисықмойын әкесіне ас берген.

	Осы аста Ноғайқұлдың Күржігі бәйгеден келді. Қуғын көрген қояндай құлағын қайшылап, зымырап тартушыға шылбыр ұстатпай үздік озып келді. Бірақ аяғын шауып алды. Енді оның бұты бір тиын. Тер сіңген жылқының еті жексұрын. Жерағашқа жегуге мың дегенмен, обал. Ноғайқұл әрі ойлап, бері ойлап, ақаулы жүйрікті бұлдамақ болды. Оған былтыр Қисықмойын сөз салып сұрағанда қолды бір-ақ сермеп еді. Енді соған өткізіп жіберуді жөн көрді. Ноғайқұл қырындап, Қисықмойынның үйіне барды. Асхананың өзен шетіне тігілген ордашарқы үйде Қисықмойын, Қалдыгүл, Жанар үшеуі сөйлесіп отыр екен. Ноғайқұл кіргенде ауыздарын тыя қойды. Ноғайқұл әңгіме бастады: Ол «ағайынның аты озғанша, ауылдастың тайы озсын» деген мәтелді тілге тиек етіп, өзінің сонау Арыстағы туыстарынан гөрі осынау Үшбас бойындағы жаптастарға көбірек іш тартатынын аңғартты. Кейде жүйрік, кейде жорта олақ, доғал сөйлей келіп, ойының тоқ етеріне көшті.

	– Қақа, сіз дуалы ауыз кісісіз. Мәселеңді қайтарғым келмеді. Қидым саған Күржікті! – деген.

	Қисықмойын жерден жеті қоян тапқандай қуанды.

	Оның көмейіндегі сөзін тоспай Ноғайқұл үстемелетті.

	– Тұлпардың – тұяғы, сұңқардың қияғы қымбат. Қарындасың Шынаргүл сәл тойынса қаршығадай қашып кетеді. Орнын сипап қалмай тұрғанда менің інім Базарқұлға бер!

	– Өзімнің дітімде осы еді, – деді Қисықмойын. – Бірақ

	Шынаргүлмен тіл табыса алмай қойып едім.

	Әңгімеге Қалдыгүл араласты. Ол:

	– Ойбай-ау, қайнаға-ау, жалғыз терегің түрмеде жатқанда құдалық не теңің?!

	Осы арада күтпеген оқиға кездесті. Үстеріне Исахан кіріп келді. Үсті-басы ебіл-себіл, омырауы алқам-салқам, арса-арса, Қисықмойынға бейне бір әруақтай әсер етті. Нолғайқұл бір жақ азу тісі жұлынып, шабыттана дүрдиіп тұрған қасқырды көргендей болды.

	Исаханнан басқа адам болса, ауылға жылап келер еді. Исаханда ондай босаңсу жоқ. Ит арқасы қияннан жаяу келген ол түтігіп, тұлан тұтып тұр. Оған Жанар тоңазыған ет ұсынғанда ол бір зерен мұздай су сұрап ішті. Асықты жіліктің көк етін сыдырып, сүйегін қашыр-қашыр шайнағанда Ноғайқұл: «мынаның тісі тіс емес, темір шығар!» деп таңданды. Аузы босағанда, Исахан өзінен өзі шешілді.

	– Лагерьде норманы асыра орындағандардың күні шегеріледі. Әй, өкіреңдеп жан-тәнімді салдым-ау жұмысқа!

	Қисықмойын күдіктенді. Ішінен: «Бұның сөзінде тұрақ жоқ!» деп отыр.

	Ол өткендегі бір жайды есіне алды. Исаханмен мойынсерік боп, оған тұқымдық нән қап бидай бергенде, ол ертеңіне: «тұқымың ада болды» деп еді. Қисықмойын сонда:



	Исахан таң қалдырдың дүйім жұртты,

	Бір күнде сеуіп болып алты пұтты.

	Бұқаша өкіреңдеп бос жүр едім.

	Не ырысым, не сорым – түлен түртті! –



	деп өлең шығарған-ды. Енді де сол Исахан аузымен орақ орып отыр деп ойлады. Дегенмен, ыпыны қашқан ағайынның көңілін жыққысы келмей:

	– Сенен шығады, шығады! – деп сүйсінгенсіді.

	Қисықмойынның үйіне кіргенше де Исахан бірнеше адаммен тілдесіп үлгерген еді. Енді оның хабарын, бастан кешкен шырғалаңын басқа бір үйден Емберген де есітті. «Тең теңімен, тезек қабымен». Өзі тойға келгелі ол бір адаммен шындап шүйіркелескен жоқ еді. Енді Исахан келді дегенде елең етіп жапа-жалғыздықтан сейіле бастады. Оның есіне жапан далада сойылдасып бас жарысып, бұғана шығарысып табысатын ержүректер түсіпті. Ілгеріде біреу «ет тәттілігін қойса, мен ұрлықты қояр едім»депті. Исахандікі сол. «Көзі қарайған тал қармайды», қайтсін байғұс! Оның орнында болса Ембергеннің өзі не істер еді? Бұл жағы қараңғы...

	Ембергенніңішіжылыпсала берді. Ол Қисықмойынның үйіне келіп, Исаханмен төстесіп қауышты.

	– Бауырым-ау, сені де көрсететін күн бар екен ғой! – деп көзіне жас алады.

	Ембергеннің көзіне жас алғанын Исахан ұнатпай қалды. Дұрысында ол Емберген мәймөңкелеп тұр деп ойлады. Ол шытынады.

	– Емберген «бауырым-ауға» сеніп, астындағы атын түсіп беретін Молжан емеспін ғой, мен саған! – деген.

	Молжан – Атбасар, Қараөткел жағының қазағы. Жылда жаз шыға келіп, күзде қайтып кетеді. Ембергенмен ауыз-тамыр болып, атын айырбастағаны рас. Өзі барып тұрған боқауызшыл. Іші пысқан таңбалыларға ермек керек. Молжанды кезекпен түстендіреді. Молжан былапыт өлең айтқанда қатындар қаша жөнеледі. Осындаймен атағы шыққан адам еді. Айтушылар: «Молжанның үй-іші сүзектен қырылып, содан өзі айныған!» деседі. Айныды ма, жоқ па ол арасы мәлім емес. Бірақ өзі дөңгелек жүзді, қызық көз кісі еді. Құдды бақсы мен тәуіптің арасындағы шайқыслам. Исаханның меңзегені сол.

	Емберген шамданды. Ішінен: «мен мұны аясам, өзімді нақұрысқа телиді» деп отыр.

	Ол сабыр тұтты. Қасқыр жаралағанша қорқақ. Исаханның енді несін қиратасың! Өрт шықса Ембергендер қорқады. Исахандар аузын қу шөппен сүртіп отыра береді. Дегенмен, Емберген сыр бермеуге тырысты. Ол:

	– Исахан, сен шатынама. Мойнындағы қыл арқан әлі шіріген жоқ, – деп қамшысын керегеге ілді.

	Қанына қарайып келген Исахан бірдеңе деп маңқ ете қалды. Енді Қисықмойын қыпылдады. Баяғыда біреу: «пұшық шіркін келді де быж-тыж қылды» деген екен. Сол айтпақшы мәміле жаңадан жарасқанда мына екі сотқарды құдай қайдан кездестірді?! – «Қап, нәкүстер-ай!»

	Ол Исахан мен Ембергеннен құтылғанша асықты.

	– Бажа бажаны көрсе басы қышымақ. Екеуің оңаша шығып сөйлессеңші! – деген.

	Олар кеткен соң, Қисықмойын құдалық-андалық жайын тәптештеді.





ІІ




	Ноғайқұл аулына барған соң, көп кешікпей, Базарқұлын қайын-жұртына аттандырды. Күйеу жолдасқа Рәшті қосты.

	Түлкі тымағының басына үкі таққан күйеу бала үрдіс бойынша бір қырқаның астында қалды да, құданың аулына Рәш жалғыз барды. Кетерінде ол:

	– Жеңгелерің мен балдыздарың келгенде аттан түсіп ізет қыл. Бірақ тым басындырма. Отауға кіргенде балдыздарыңмен күліп-ойнап отыр, – деген.

	Осыдан кейін көп ұзамай қатын-қалаш, қыз-қырқын күйеу баланы қаумалап, ауылға ертіп келе жатты. Оның атын балаң бір жігіт мініп, бостан-босқа шауып жүрді.

	Қисықмойынның қара шаңырағы отауға баланып, күйеулер сол үйге түсірілді. Жанардың отбасын көрген Базарқұл мүлдем еркінсіді. Ойын-күлкі қызған кезде ол бір олқы қылық жасады. Ол өзінің етегінен тартқан қыздың санынан шымшып алды. Онымен де тұрмай саусағын иіскеп, мұрнын шүйірді. Әйелдердің арасынан:

	«Мына шіркіннің буыршын болғаны ма?», «Өзінің есі дұрыс па?» «Әумесердің нақ өзі ғой» дескен күбір-сыбыр сөздері құлаққа шалынды.

	Атжақты келген Базарқұлдың беті жылтыр еді. Әлгі күбір-сыбырдан айылын жимады. Кешке Рәшпен қатар жатқан ол жұрттың көзі ілінуіне шейін шыдам қылмай, Рәшті мазалады.

	– Қалыңдық қайда?

	– Анау апаңнан сұрасаңшы, – деді Рәш. Базарқұл енді Жанарға тіл қатты. Жанар:

	– Қарағым-ау, әлі ерте ғой, – деді.

	Енді біршама уақыт өткенде, Базарқұл отбасында жатқан сырықпен Жанардың бүйіріне түртіп қалды.

	– Ойбай, қабырғам, – деді Жанар.

	– Құрыған итің қашан келеді? – деді Базарқұл. Дауысы түйеден түскендей дүңк-дүңк етеді.

	Жанар киімін желбегей жамылып, тысқа шығып кетті. Сәлден кейін қалыңдықты қолынан ұстап, дедектетіп, дірдектетіп алып келді.

	Ана жылы көкпарда Рәшқа төс тартып, көйлек киетін бойжеткен осы еді. Есімінің «гүлін» тастаса солқылдаған Шынардың дәл өзі. Рәш ішінен «осы дүрегейге көнбей жүрмесе игі еді» деп қауіптенді. Жоқ, қауіп бекер сияқты. Базарқұл білегінен шап етіп ұстағанда қалыңдық туламады. Жанар сөйлеп жатыр. «Қастерлік, құдай қосқан қосағың осы! Екеуің «ишшай» деспей тату-тәтті болыңдар!»

	Бұл батагөйлік Базарқұлға басқаша әсер етті. Ол қалыңдықты құшақтап, сүйегін қаусатып жібере жаздады. Сөзі де қызық.

	– Әй, шытырлақ! – дейді.

	Күлкіге қақалған Рәш аузын жеңімен басып, тысқа атыла шықты. Бастан өткен балалық. Іргеде бозбалалар көгендеген қозыдай болып сөз тыңдап жатыр екен. Бәрі дүркірей қашты.

	Күйеудің ерлігі күллі ауылға жіңішке жолмен тарады. Шынаргүл табан астында айныды. Оны көндіру үш-төрт күнге созылды.

	Бұл уақыттың бедерінде Ырысбике желөкпеленіп, күнде қырға шығып қарауыл қарап жүрді. Ол ентігіп:

	«Бұлар не ғып кешікті?!» – деп қояды.

	Әйел баланың көкейі ұзын, тілі қысқа кез еді. Шынаргүл шарасыз көніп, сәукеленің үстінен ақ жібек жамылып, келе жатты. Ауылдың қарасы көрінгенде ол аттан түсіп, жаяулады. Осы уақытта алдынан бала-шаға жүгіре шықты. Кенет қар жауды. Жапалақ қар Шынаргүлдің сәукелесіне қона бастады. Сәукелеге адамдар тоқаштан шашу шашты, табиғат қардан шашу шашты...

	Борайқұлдың үйінде келіншектің беті ашылды. Ұдайы төмен қарап отыруға Шынаргүлдің сабыры тозған. Бір сәтте ол жоғары қарап еді, ұзын кірпіктері көзге түсті. Борайқұл «келінімнің көзі тік екен, баламның көзіне шөп салып жүрмесе игі еді?!» – деп күдіктенді.

	Базарқұл ертеңіне ағасының үйіне келіп еді, Ноғайқұл одан:

	– Келін қалай екен? – деп сұрады.

	– Шытырма көйлек, шытырлақ! – деп насаттанды Базарқұл. Артынша: – «Мынау жеңешем де қыз күнінде ондай болмаған шығар!» – деп Ырысбикеге одырая қарады.

	Ырысбике шамданды:

	– Сен, жүгермек, неге тантисың? «Тентегіңнің аяғын тұса!» деп ағаңа ақыл қосқан мен.

	Ноғайқұл үндемей сазарып тұр. Оның есіне Жамансарыда жусан шауып жатқан Шынаргүлдің баяғы бір сөзі түсті. Болыстың аузын шолпыға, шолпыны күйекке теңеді-ау! Сол күйекті Соппек алды-ау!

	Ноғайқұлды екіұдай сезім биледі. Шәркездіктен шыға алмаған ол бір кезде: «Базарқұлға бұдан артық қатын қайдан табылады!?» – деп бір қойды.

	Күржіктің аяғының ақауы барын Қисықмойын келер жылы мамыр айында барып білді. Тамызда болатын бәйгеден бақ сынамақшы еді. Тер алған күні ақсаңдады да қалды. Ертеңіне шабуға мүлдем жарамады. «Бұған не бәле жабысты?» – деп дағдарды Қисықмойын.

	Ол Исаханға барды. Бірақ Исахан не білсін? «Аяғына жем түскен шығар жануардың» деп жорамалдады.

	Ұнжырғасы түскен Қисықмойын қайтып келгенде, үйінде отырған құдайы қонақты көрді. Жаңа ғана түскен беті екен. Үй иесі жөн сұрасып та жарытпай, Күржіктің ікімәтін айтып шықты. Жолаушы «кәне көрсетші!» деді!

	Ол Күржікті орағыта бір қарап шықты. Алдыңғы аяғын көтеріп көрді де:

	– Ау, бұл жарыста аяғын шауып алған ат қой! – деді.

	Қисықмойын әрі ойланып, бері ойланып томсырайып отырды да, оқыстан:

	– Япырай, – деп қалды.

	Бұл жолаушы Рахматулла деген шала таныс кісі еді. Бірақ сыртынан Қисықмойын оның сыншылдығына қанық-ты. Айтушылар оның тісіне қарап жылқының жасын ажыратады десетін. Желдіаяқты, жүйрікті, тұлпарды тұяғынан таниды десетін. Қыршаңқы құлынды кісі болатын қотыр балаға теңейді десетін. Сол білгір енді Күржіктің ахауын тауып отыр. Үш ұйықтасаң түсіңе кірмейтін ақау Қисықмойынның ойына былтырғы ас түсті.

	«Бәйгеден кейін Ноғайқұлдың өзі кеп талақтай жабысып еді. Ет қызумен бұлдаған екен ғой». Қисықмойын өткен жылғы оқиғаны түгел баян етіп, Ноғайқұлды тілдей бастағанда Жанар:

	– Ағайыны отырғанда, екі елі аузыңа ие болсайшы, байғұс-ау! – деп салды.

	Қисықмойын көсеумен жіберіп ұрды. Жанар жыламсырап қалды.

	Рахматулла істің байыбына енді қанды. Ол:

	– Мен аузыма келгенін айта салып едім. Аттың аяғына шөңге кіруі де ықтимал, – деп жалтартты.

	Қисықмойын өршеленді.

	– Жоқ, әуелгі айтқаның тура!

	– Қайдан білейін, – деді Рахматулла ақ сақалын сауып.

	– Пайғамбар жасына келгенде күнәкар болғым келмейді.

	– Менің де бес уақыт намазым үзілмейді, – деді Қисықмойын. – Ноғайқұл болса кәпір. Ол арын жалдауға бара береді.

	Рахматулла жуып-шаймақ болды.

	– Орысша оқығанның бәрі кәпір емес. Біздің Арыста орысшаға судай біреу намаз оқиды.

	Бұл сөз Қисықмойынды ойға қалдырды.

	– Бір анадан ала ла туады, құла да туады, – дейді ол.

	– Торанғұлдың төрт баласы төрт түрлі. Борайқұлы иман жүзді, Назарқұлы бақсы, Базарқұлы әулекі. Ал Ноғайқұлы жалпақ елді бүлдіріп жүрген ысқаяқ!

	Рахматулла басын шайқады:

	– Дәл солай емес шығар. Солай болған күнде де мен безе алмаймын!

	Осыдан кейін ол Арыс бойынан алдыңғы күні шыққанын, өлім-жетімге жолай бата беріп келе жатқанын айтты. Сөзінің соңында:

	– Жанар қарағыма, көңіл айта кетуге соғып едім. Сен көсеу ала жүгірдің. Бұның арты неге соғатынын білесің бе? Мен бүгін Ноғайқұлдікіне барып қонамын! – деген.

	Қисықмойын қыңбады. Теріс айналып, керегеге шырт-шырт түкіріп, тысқа шығып кетті.

	Ол Исаханға барып болған істі баян етті. Исаханның қыбы қанды.

	– Екі кеменің басын ұстаған суға кетеді. О баста маған болысып, араны ашып алу керек еді. Енді Ноғайқұлдар сені мазақ етіп, үйінде қарқ-қарқ күліп отыр!

	Қисықмойын мұңайып қалды. Ұзақ ойға шома келе:

	– Бәрінен де ағайынның табалағаны жаман екен! Ойбай-ау, енді мен қайда барып күн көремін?! – деген. Ызаға булыққан ол және де өршеленді. –Екі қолымды төбеме қойып, без теріп кетемін!..

	– Саған сол керек! – деп Исахан тағы да табалады. Қисықмойын ашынды. Ол Күржікті босағаға байлап,

	Рахматуллаға тіл қатты.

	– Мына тұлпарды жетейлей кет, тура Ноғайқұлдың босағасына байла!

	Рахматулла көнбеді.

	– Е, маған масыл болмақшы екенсің ғой, шіркін-ай?

	Ол аттанып кетті. Қас қарайғанда Ноғайқұлмен сөйлесіп отырды.

	Қисықмойын болса, Күржікті біреуден жетелетіп жіберді. Ың-жың, дау-далаба жоқ, ақаулы ат Ноғайқұлдың қазығына байланды. Ноғайқұл оқ жыландай атылып:

	– Қисықмойын бәле қардан! – деп Күржікке қарады.

	– «Бәле қардан» – Қисықмойынның сүйсініс сөзі еді.

	Ноғайқұл соны қайталағанда «өзінің сөзі өзінің есіміндей қыршаңқы» деп бір қойды.

	Осы қыршаңқының арғы есімі кім еді? Қап, Ноғайқұлдың тілінің ұшында тұрғанын қарашы! Ноғайқұл «е, мейлі!» деп, ішінен күліп алды. Осы кісілер баяғыда қатындар кодрен терген ашаршылықта Исахан екеуі бір үйден түстік ішеді. Исахан ожау қасықпен тары көженің бетін қалқып көргенде, бұл шыдам қылмай, «ыстық емес пе екен?» деп сұрайды. Ойында жамандық жоқ Исахан «суып қалыпты» дей салады. Бұның сұлу қияқ мұрты бар екен дейді. Мұртқа қылау жұқпасын деп ожаумен тартып жібергенде, жерге құлап түседі. Ыстық ботқа өңешіне жабысып қалыпты. Содан бұл пәлен ай төсек тартып жатады. Айыққанда мойны қисайып шыға келіпті деседі. Есімі содан шыққан! «Қандай ғана дуалы ауыз қойды екен, ә?! Қазақта Утөккен, Зертөккен дегендер бар. Соған орайлас бейнелі есімдер бар. Ноғайқұл үшін ныспының өзгергені өкініш емес, аузы уәлінің табылмағаны өкініш. Сайып келгенде о да кіндік шеше ғой...»

	Кенет, Ноғайқұлдың әжуашыл көңілі құлази бастады. Ол: «ақсақ жатып семіреді, жануар!» – деп Күржікті сауырынан сипады.

	Ана жылы Күркіреуікте Әріптің аулында болған тойда Ноғайқұл Күржіктің табанына шөңке қадап еді. Өтірік ақсауды «аяғын шауып алдыға» балап еді. Енді сол Күржік аяғын шын шауып алды. Ішке бүккен ақауды Қисықмойын түстен кейін білді.

	Ноғайқұл Қисықмойынмен қалай құда түскенін Рахматуллаға айта келіп:

	– Күржік бір кәдеге асты. Енді бордақылап қыста сойып жеймін, – деді.

	Рахматулла ақ сақалын тарап:

	– Қай қазақ тұлпардың етін жеген? – деп сұрады. Ноғайқұл:

	– О жағына қорқақпын! – деп ағынан жарылды.

	– Обал болады, обал! – деді Рахматулла. – Ақсаңдап жүре берсін жануар! Ажалы жеткенде бас терісін сыдырып, сандығыңа салып қой...

	– Көн теріні тісіме басамын ба? – деп сұрады. Ноғайқұл. Рахматулла жауап орнына:

	– Шіркін, заман-ай! – деп қамырықты.

	Ноғайқұлға бұл сөз әсер етпеді. Сөйте тұра, ол Рахматуллаға ат мінгізіп қайтарды. Көзтаңбалының қақ жартысы Арыстағы Шұбарда болғандықтан, алыстан келген ағайынға елеулі сыйды лайық көрді.

	Қыдырыстан басқа ермек жоқ. Бір күні Рәш қояр да қоймастан Ноғайқұлды құдасының ауылына алып барды. Зейнел-Нәби күн қақты болмаған қара бағлан сойды. Рәш шай үстінде бауырсақтан, қанттан татып алмай қара шай ішті.

	Ет керсенге сыймай келді. Ноғайқұл біраздан кейін қолын сүртті. Рәш құйрықты шайнамай жұтып, етті тауысып қойды. Пенденің ойына кірмейтін мешкейлік көрсетті. Ақырында бір уыс тамақ қалдырып:

	– Әй, Зейнел-Нәби, бұйырған малға тісің тисін. Мынаны асайсың ба, жоқ әлде өзім құтты жеріне қондыра салайын ба?! – деген.

	Зейнел-Нәби:

	– Жалмауыз-ай, жалмауыз-ай! – деп таңданды. Меймандар аттанып кеткенде:

	– Қап, сындырып кетті-ау, – деп әйеліне кейіді.

	Ноғайқұлдар апта бойында пәлен ауылдан түстеніп қонды. Бірақ еш жерде Рәш оған қылығын қайталамады. Ноғайқұл ішінен: «бұның қасқырдай аптасына бір-ақ асайды екен!» – деп ойлады.

	Олар аулына оралғанда Ноғайқұлға әйелі: «Бір күнде үш қозы сойдым!» – деп қипақтады.

	– Кімдерге сойдың? – деп сұрады күйеуі.

	– Сәскеде Сұранышбектер келді.

	– Онда жөн екен.

	– Шаңқай түсте Шәді төрелер келді.

	– О да жөн.

	– Намаздігерде інісімен Әріп келді.

	– Сорпа ішетін сасық байларға өлі ет аспайсың ба?

	– Көнбей шікірейіп отырып алды.

	Ноғайқұлға, әрине, оны істей алмайды. Бірақ, бәрібір үрдістің аты үрдіс. Ол «қатыным да тыраш-ау!» деп қойды.

	Ноғайқұл тағы да ауылында жатып алатын болды. Зеріккенде әркіммен дойбы ойнайды. Кейде өзен жағалап кетеді. Бір күні оған Рәш келіп:

	– Ау, қашанға дейін үш күшік боламыз? – деді.

	– Ал, не істейміз, білгіш болсаң айта ғой, – деді оған Ноғайқұл.

	Рәш жиын-терін басталғалы бері дихандардың құтырғанын, түске дейін жұмыс істеп, түстен кейін оттағы атына мінетінін, шаруалармен екі арасында күнде көкпар болып жататынын айта келіп:

	– Атаңа нәлеттер өлген-тірілгенін білмейді. Сірә, «көкпар көк пері» деген сөз рас болса керек, – деп шалғайдан шежіре шертіп өтті.

	– Ақылды адам, қу адам және... – Ноғайқұл тұттығып қалды, – және қорқақ адам көкпар шаппас болар. Сен сол үшеуінің қайсысына жатасың?

	Ноғайқұл жауап орнына басқа әуенге көшті.

	– Кеңсайдағы үңгірдің тасы түнде меруерттей жанып тұрады. Мен өзім үңгірдің түбіне жете алмай қойдым. Шамның пілтесі сөніп қала береді.

	Енді Рәш қосарланып жатыр:

	– Үңгірдің бір заманда қолдан қашалғаны көрініп тұр. Құдды отаудың оймышы! Біреулер түбінде айдаһар бар деседі.

	Ноғайқұл:

	– Айдаһар болса, мен шырақ алып түсемін бе? Құлағы жырымдалып жатқан пәле лебімен бір-ақ тартады ғой! – деп лекіте күлді. Сәлден кейін бір көзін қысты.

	Бұл сөзді Ноғайқұл қалада инженерден естіген еді. Үңгірді өзі баяндап, өзінің аты-жөнін жазып берген-ді. Енді өзіне теліп отыр.

	Қазақта кім өз жағынан сөз шығара береді. Бұдан екі мың жыл бұрынғы оқиғаны кім тексереді? Тасқа қашалған қытайша жазуды, одан бұрынғы түрлі-түрлі таңбаны кім ажыратады? Бұл Ноғайқұлдың қолынан келмейтін іс. Ертең немесе күндердің күнінде инженер келіп үңгір тексерсе атақ та, бармақ жаларлық бірдеме-сірдеңе де Ноғайқұлдікі. Оған сол жетіп жатыр...

	Екеуі үзеңгі қағысып келе жатты. Олар Ащысайдың жанына келгенде оңнан, солдан, төменнен, жоғарыдан лек-лек боп келе жатқан аттыларды көрді. Көп ұзамай жер қайысқан адам бас қосты. Той да, ас та, айт та жоқ еді. Әр ауылдан көкпар шығаратын әдетке басты.

	Осы жиында дүйім көпті қақтырып, Зейнел-Нәби көкпар алып қашып шықты. Көз жазып ұзағанда «атағым кетті-ау талай жерге!» деп насаттанды. Ол енді көсілген аяңға ауысты. Енді іші пыса бастады. “Қой, бұны Рәштің үйіне апарып салайын!” – деп ойлады. Осыдан кейін оны түлен түртті. Серкені тақымға басқан күйінде ауылға ат қойып келді. Осыдан оны және түртті. Ол Рәштің үйіне жақындағанда «ой-бауырымға» басты. Зағипаға:

	– Қайтейін, байың аттан құлап өлді! – деген.

	Үйдің сыртына лақтырылған көкпарды байқамаған Зағипа дауыс сап қоя берді. Артынша бетін жыртып тастады.

	Зейнел-Нәби жалма-жан атына мініп, шаба жөнелді.

	Ертеңіне Рәштер аулына келгенде, күтпеген құқайдың үстінен шықты.

	Назарқұл түсіндіріп өтті. Сөзін:

	– Дәңгіл неме ойынан от шығатынын білмеген екен ғой! – деп бітірді. Ноғайқұл:

	– Күйеуің ұзақ жасайды екен,–Зағипаға уаныш айтты. Зағипа бетін алақанымен басып күйгелектеп қалды.

	Рәш Зейнел-Нәбимен қараға бәстесіп, «тобық» ойнағанын, моншада сұрағанда тобықты қолтығының астынан алып бергенін, сірәдә ұстатпайтын жытқыр екенін айтты. Сөзінің соңында:

	– Ол иттің менімен түйдей құрдас екенін білесің. Ол құдай біледі, «ой бауырымдағанда» көкірек жара күліп келді. Неге аңғармадың? – деп әйеліне кейіді. Зағипа:

	– Енді абысын-ажынның бетіне қалай қараймын?! – деп жыламсырады. Рәш:

	– Қап, кәззап, бір кезегі келер, – деп тісін қайрады. Зейнел-Нәбидің қылығына жұрт күлді де қойды.

	Бірақ, Рәш ұмыта алмады. Қатынының айғызданған бетін көрген сайын ызаға булығады. Өстіп жүргенде бір күні Күлзия ауылға келді. Құдасының үйінен тары сұрай келіпті. Қасында кішкентай Қатирасы бар.

	– Қашан қайтасыңдар, – деп сұрады Рәш.

	– Таңертең.

	Рәш өзінің той-томалаққа бара жатқанын айтты да:

	– Қап, бұл ауылда ұйқысырайтын да адам жоқ. Қайтсін бақыр! Балаңды бауырына басып жатасың да, – деп күлді.

	Ол жорта аттанып кетті.

	Рәш намаздігер шамасында шала таныс бір үйге түсті.

	– Танымадық па? – деді үй иесі.

	– Мен төремін! – деді Рәш өзінің есімін бірден атамай.

	– Кеше сойған малдың еті бар еді, – деді үй иесі.

	– Төре өлі ет жемейді, – деді Рәш. «Берсе қолынан, бермесе жолынан» деген бізден қалған!

	– Онда атыңызды бере қойыңыз, өрістен қозы әкелейін, – деді үй иесі.

	Рәш азанғы шайға қарамай, аттанып кетті.

	Күлзияның қайтатын жалғызаяқ жолы белгілі еді. Сол жолға жақындағанда, атын шідерлеп, сайдың табанындағы раңға қойды. Өзі жол жағасындағы қамыс молаға барып, қарауыл қарап тұрды.

	Күн сәске болды. «Жолаушы жоқ, бұл қалай? – деп ойлады Рәш. Түйеге мінген адам жолсыз жермен жүрмейді!»

	Күн түске тармасқанда Рәш: «Қой қайтайын, жолым болмады» деп ойлады. Дәл осы сәтте түйелі жолаушы көрінді. Рәш бешпетін шешіп, көйлекшең қамысқа кіріп жатты. Жолаушы жолдан бұрыла жаздап, қайта түскен Рәш: «Қанды басың бері тарт!» деп ырым етті.

	Жолаушы қамыстан өте бергенде Рәш «а!» деп атып түрегелді. Қамыс сытыр-сытыр етті. Әйел ойбай деп “бақ” ете қалғанда, қызы жерге ұшып түсті.

	Рәш істің насырға шапқанын енді білді. Ол атына қарай тұра жүгірді.

	Күлзияның қызының аяғы сынған екен. Әспет тәуіп сынықшылық жасап, сынған сүйекті орын-орнына салды. Жас қыз төсекте екі-үш ай жатып, түрегеп кетті. Бірақ, бір аяғын сылтып басатын болды.

	Осы оқиғадан кейін бір күні Зейнел-Нәби мен Рәш жұрт көзінше сабаласарманға келіп, шекісті. Ноғайқұл кітаптың парақтарын жорта ақтарып шықты да:

	– Бұндай қылыққа тіпті статья жоқ, – деп кітапты киіз қабына сүңгітіп жіберді. Артынша кәдімгідей ашуланды.

	– Е, деңгіл төбеттер, адамның ойына келмейтін пәлені неге істейсіңдер?!

	Тысқа шыққанда, Зейнел-Нәби мен Рәш қолтықтасып бара жатты. Ноғайқұл «мынау иттерге дауа жоқ шығар?» – деп басын шайқады.





ЕКІНШІ БӨЛІМ





БІРІНШІ ТАРАУ





І




	Болыс сайлау болады деген лақап жұртқа түгел тарағанда, Әріп інісінің қолтығына су бүрікті. Ол оңаша бір отырғанда:

	– Бұл заманның бұйдасы мөрде. Сен болыстыққа талас! – деген.

	– Малымыздың қақ жартысы кетеді ғой, – деді Шәріп.

	– «Береген қолым – алаған!» – деді Әріп. Ертең екі есе көп қайырып аласың!

	Шәріп:

	– Әрине ғой! – деп қостады.

	Үйіне келгенде, ол ағасы жайында ұзақ ойланды.

	Патша заманында Әріп өзінің туған әкесі Шотпен болыстыққа таласты. Екеуі де көл-көсір мал шығын қылды. Ерегіс насырға шапты. Екеуі жеңісе алмай ит-жығыс түсіп жүргенде, болыстыққа басқа біреу килікті. Бөгденің жеңіп кетуі кәдік еді. Осыны сезген Әріп пұшайман боп іштей сөгіліп жүрді. Бір күні ол үш жасар баласын мойнына мінгізіп келе жатқанда, әкесі айқайлады.

	– Әй, Әріп, мен де сені үш жасында дәл өстіп мойныма мінгізгенмін!

	Әріп өкіріп қоя берді.

	Осыдан кейін әке мен бала табысты. Бірақ болыстық басқа біреуге бұйырды. Мансаптан тауы шағылған Әріп бірыңғай шаруашылықпен айналысты. Екі-үш жылда дәулет орнына келді. Енді інісін мансапқа итермелейді.

	Шәріпке желік бітті. Ол көрген болыстар дау-дамайға билік айтарда: «Киіз кітап біледі!» деп хатшысына қараушы еді. Сол сияқты жазғыш біреуді тауып алады-дағы!

	Көп ұзамай Шәріп Бимендені ертіп қалаға жылқы айдап апарды. Қалада делдалға бармай атбекет нағашысының үйіне түсті. Атбекет баяғы Бәзелбек еді. Ол:

	– Базардың ырың-жырыңы бітпейді. Толайым алатын көпеспен сөйлесіп көрейін, – деді.

	Кешке тамақ алдында столға бір шиша коньяк қойды.

	– Кәне, сақал сипасқан сауда үшін!..

	Боза мен арақтан басқа ішкілік ішіп көрмеген Шәріп:

	– Өзінің иісі қаңдаланың иісіндей ғой! – деп тыжырынды.

	Бәзелбек ренжіп қалды. Бименде екі арадан жал таппақ болды.

	– Өзім қорытқан майдай қылқ еткізем!

	Шәріп ағасының кеңесін, нағашы інісіне жолдаған сәлемін айтып шықты. Бәзелбек:

	– Әй, қайдам, сайлау бола қоймас? – деп басын шайқады.

	Бұл сөз Шәріпке жайсыз тиді. Ол:

	– Зәрді-зәр қайтарады. Анау қызылыңнан құйшы! – деді.

	Бағана шет-жағасы ашылған сыр, қыза келе, түгел-толық айтылды. Шәріп таңбалылардың жегілерге күн көрсетпейтінін, сыйынғаннан сүйенген жақсы екенін, бар бәленің басы Ноғайқұл екенін айта келіп:

	– Өзіңде намыс бар ма? – деп шегірейді.

	– Менің қолымнан қаралау келмейді, ақтау келеді, – деді атбекет. Ішінен: «Пайдасыз істің керегі не?!» деп отыр.

	Шәріп атқамінердің айшығына ауысты.

	– Мені үзеңгі жолдастарым «Нағашың жаман» деп кемітуші еді. Сол рас екен. – Ол екілене түсті. Ақтау бар жерде қаралау бар. Қаралаудан хабарсыз болсаң, ақтауды қайдан білесің?!

	Атбекет жеңілді. Ол ішінен: «Шынында мен сыңар езуленіп жүр екенмін-ау!» – деп ойлады.

	Енді Ноғайқұл Тораңғұлов турасындағы әңгіме ашыққа кетті. Шәріп оған ебін тауып өткізген дүниесін айтқанда, атбекет:

	– Дүрдей болысты нәяті бір түйемойнақпен қаралауға бола ма екен? Оны он есе, жиырма есе өсіру керек! – деп, бұл күнгі заң жолын түсіндіріп өтті.

	Бименде:

	– Менің өзім де осыны ойлап едім! – деп білгішсінді. Үшеуара ақылдаса келе, пісенде жасасты, Әріп Шәріптерге жаны ашитын жөгі-тамалар болыстың үстінен арыз жаудырады. Әрқайсысы: «пәлен малымызды жеді» деп куәлікке жүреді. Одан тысқары «достоверен»1 берген адамнан пара алатыны айтылады.

	– Бұның бәрі ақыл. Бірақ, әлі де бірдеңесі жетпей жатыр, – деді атбекет.

	Осыдан кейін шамалы үзіліс жасалды. Бір кезде Бименде:

	Осы ілгеріде аты-шулы ұрыға қағаз берген, – деп, болымсыз бір оқиғаны еске түсірді.

	Атбекет басын шайқады:

	– Ол қағаз іске аспайды. Біздің тілде: «за истечением срока давности» дейді.

	Бименде құлшынды:

	– Жаңадан қағаз алу керек онда!

	– Қалай аламыз! – деді Шәріп.

	– Айтуға аузымның ебі келмейді, – деді Бименде.

	– Неге?

	– Нағашыдан ұяламын.

	– Өй, айта бер, – деді нағашы.

	– Ноғайқұлдың қойнына зымиян қатын салу керек. Ноғайқұл ұйқысы қатты адам. Түнде қалтасынан мөрін ұрлап алып, ақ қағазға былш еткізеді.

	Атбекет таңырқады:

	– Әй, сен біреудің малайындай боп жүріп, бұндай айланы қайдан үйрендің?

	Бименде:

	–Бізге де сақал шығып қалды ғой, – дей салды.

	Атбекет тағы шошыды. «Шымшығанға» сыр бермейтін шымыр пәле ғой!

	Бименде айтқан айлаға үшеуі келісті. Қағазды орысша атбекет жазып беретін болды. Бименде:

	– Мынауың, тіптен, қатып кетті-ау! – деп қуанды. Атбекет қағазды сол қолымен жазды. Ақ қағазға айбақ-

	сайбақ жазу түскенде, Бименде:

	– Сен солақай ма едің? Бағана етті оң қолыңмен жедің ғой, – деп сұрады.

	Атбекет әзілге аударды.

	– Балуанға оң-терісі бірдей!..

	Шәріп парақ қағазды төрт бүктеп, үлкен әмиянының ең түкпіріне тықты.

	Елге келген соң Шәріп ағасына қалада Ноғайқұлға байланысты болған сөздің бәрін рет-ретімен айтып шықты. Тек ұрлап мөр бастырудың айла-тәсілін ішіне бүгіп қалды. Әріп:

	– Төрімнен көрім жуықтасын, сені алпыс күн атан етпей, алты күн бура ғып, біреулерден кек алайын деп едім, түк бітірмей ақсақ қойдай маңырап қайттың ғой! – деп табалады.

	Сол кеште Шәріп әйеліне сыр жарды. Бикен де сыбырлап:

	– Қайдам, айналдырып көрейін: Тек Бимендеден сақ болайық! – деп ішкі қаупін аңғартып өтті.

	Ертеңіне Бикен мен Меруерт төрт шелек алып, суға барды. Бұлақ басында екеуі ұзақ сөйлесті. Меруерт:

	– Құрып қалсын, қалтаға қалай түсемін?! – деді. Шәріп екі-үш күннен кейін Құмкентке барып,

	дүкеншіден зат-мат алып қайтты. Ноғайқұлды қонаққа шақырып кетті.

	Ноғайқұл ермекке бола барғанда қойнына жылан кіретінін білген жоқ...

	Арада қанша уақыт өткені белгісіз, Ноғайғұл Торанғұловтың орнынан түскені мәлім.

	Бір күні салт атты үш кісі Ноғайқұлдың кеңесіне сау ете қалсын. Кеңседе бір қора жұрт отыр екен. Дембелше келген ақсұр адам солардың көзінше Ноғайқұлға бір жапырақ қағаз жазып берсін. Ноғайқұл әзілге балап кекете күлсін. Ақсұр адам:

	– Мен сенің орныңа назначение алып келдім! – деп мандат ұсынған.

	Ноғайқұл досқа күлкі, дұшпанға таба болмас үшін сөз есесін жібермесін.

	– Әй, Бәзелбек, сен күні бұрын тілмаш, кейін атбекет едің ғой. Маған писар бол.

	Бәзелбек ашулансын.

	– Қылжақтың орны бұл емес.

	Екеуі ерегіс бастағанда әңгімеге губерниядан келген милиция бастығы араласты. Назарғалиев:

	– .......... Нақа, сіздің мұныңыз қалай? Кеңес үкіметінің бұйрығына бағынбаудың арты неге соғатынын шамалайсың ба?!

	Бәзелбек күшейді. Бірақ, ол бас киімін алшы киюдің орнына самайын жаба түсті. Ноғайқұл күлкісін әрең жасырды. Ішінен: «Ай, арлы таз-ай!» деп отыр.

	Біраз ырғас ұсыныс, ұсыныстан кейін Ноғайқұл

	Торанғұлов кеңсені өткізді. Бұйымдары, қағаздары хатталған да жоқ.

	– Бары осы, жарқыным! – деп ноғайша тігілген тік жаға бешпетін жамылып тысқа шығып кетті.

	Артынан Соппек шығып, анадай жерге ертіп апарды да:

	– Мөрді алып қашайық! – деді.

	Келген әкімдер мөрді ауыздарына да алмады. Алатын да түгі жоқ еді. Оймақтай күміс мөрдің жазуы: «Ноғайқұл Торанғұлов» болатын. Лауазымы жазылмаған мөр Ноғайқұлдың өзінде қала берді.

	Ноғайқұл аттануға ыңғайланғанда жаңа болыс оны ымыраға шақырды:

	– Сен теріс айналма: қайта біраз уақыт бірге болатын халықпен таныстыр. Тату болсақ, қызмет табылады!

	Ноғайқұлдың көнуіне тура келді. Ол кісілерді тамақ ішетін үйге ертіп апарды. Дүкен мен екі ортадағы там еді. Және дүкенші де тамақты осы үйден ішетін еді. Ол шай қайнағанда бір құты шайдың жартысын нән аққұманға салды. Уыстап өзі салды. Қонақтарға бұл ерсі көрінді. Бірақ жұмған ауыздарын ашпады.





ІІ




	Ноғайқұл Торанғұловтың орнынан түскенін жұрт сан саққа жүгіртті. Жұрттан мал жинапты-мыс, дүкеншімен сыбайлас болыпты-мыс. Ұры-қарыға ақтау қағаз беріпті-міс. Әйтеуір, қаулаған қауесет тарады.

	Осының қауесетінде жоғарыдан келген жаңа болыстың кім екені де айтылып жатты. Бәзелбек Жүдәбековтың дөңгелекті наганы барын, оны сірә да белінен тастамайтынын, бөтен үйге түнегенде жастығының астына жастанып жататынын көш-құлаш әңгіме етісті.

	Арада шамалы уақыт өткенде Бәзелбек туралы тағы да әңгіме тарады. Ол өзі қырма таз екен, тақиясын басынан тастамайды, бір төбенің астына барып, жасырынып жуынады. Құмалағын көмген мысықтай жымысқы дейін десең, тәкаппарлығы және бар. Жақында жазықсыз біреуді қаматады. Ағайыны Сұранышбек екен. «Болыс-еке, інім не жазды?» десе, анау: «Айтуға аузымның ебі келмейді!» – деп, маңайлатпайды. Сұранышбек киіз үйде қамалып жатқан інісінен: «Әй, сен не істеп едің?» – деп сұрағанда, анау болыстың қарсы алдында отырып, өзінің самайын қасығанын айтады. Сұранышбек болыстың көзінше інісіне дүре соғады. Содан ол құтылыпты:

	«Сіз, сенбейсіз, ал осы оқиғаға куәлік еткен біреу осы күнге шейін тірі. Өзі тақуа. Болыстың арлылығы қулығынан болмас па? Қоқан хандығының: «ойма тазға он теңге, қырма тазға қырық теңге» салық салғанына сіз қалай қарайсыз? Ертектегі тазша баланың қулығына сенесіз бе, сенбейсіз бе? Қой құрсын, бас жағына барыспайық. Осы күні жұрт әзіл-оспақты көтере бермейді. «Шашыңды қырғызсаң, шебердің қолын кім қақты?» –деп өзіңе дүре қоя береді. Ал шаштан сақалға, сақалдан мұртқа ауыссаң, дұшпаның тіптен көбейеді. Бірақ біз «естіген құлақта жазық жоқ» деп құтыламыз. Ал, «сен неге саңырау болмадың?!» деп жазғырса оған шара жоқ...

	Ноғайқұл Бәзелбек туралы ойлап кетті. Ол онымен патша тұсынан таныс. Қаракөл, Жылбұлақ болысында партиягершілікпен адам өліп, жұрт қалаға шапқанда, Ноғайқұлды Жарылқасын Отарбаев деген беделді ағайыны қосшыбала ретінде ертіп барған. Және «еті тірі» деп, ояздың мекемесіне өзімен бірге кіргізген. Сонда ояз бір жауаптың үстінде: «Мына балаға не жоқ?!» деп жауап берген еді. Бұл сөзді тілмаш Жүдәбеков түсіндірген еді. Оны екі жасар баланың осы уәжі кейін жалпақ елге тараған. Оның атағының ерте шығуына көп себептің бірі де осы болған-ды.

	Сол сапарда Жарылқасын Отарбаев құнның дауын ұтып, бақастарын жеңді. Жеңген бойда байламға келді. Қалада қазақ балаларын оқытатын интернатқа Ноғайқұлды орналастырды. Жарылқасынның қалада орыс әйелі бар. Ноғайқұл сол үйде тұра берді. Бірақ, келесі жылы оны Борайқұл атына мінгестіріп, алып кетті. Сол Борайқұл бұл күнде – жатақ. Мешіт маңындағы қыстақта тіршілік құрып жатыр. Ноғайқұл болса әр төбеге бір шығып ебі – тебі күн кешті. Енді орнынан түсті. Орнынан түскен жоқ-ау, Жүдәбеков тартып алды. Бұған Ноғайқұл үш түрлі болжау жасайды. Жүдәбековтің қалада байланысы күшті. Ысылған іскерлігі және бар.

	Бәрінен бұрын губернияның сахарада сенімді бөгде көзі болуы керек.

	Ноғайқұлдың іші әлем-жәлем болды. Басы мең-зең боп есеңгіреп қалды. Ол қапалықтан құтылудың жолы не екенін білмейді...





ІІІ




	Орнынан түскен соң Ноғайқұл Торанғұлов мөрін тірі жанға көрсетпей сандыққа салып қойды. Бірақ, ел ішінде ол бұрынғыша «болыс-екең» атанып жүрді. Шын болыс Жүдәбековке баруға мойны жар бермеген осы маңайдағылар дау-шармен Ноғайқұлға келіп жүгінетін болды.

	Ноғайқұл ағаш кереуеттің үстінде отырып, сөз тыңдайды. Билік айтады. Ақырында: «Ал, енді осы тойғандарыңмен барыңдар!» деп құрауыз шығарып салады. Осындай бір ұсақ даудың үстінде Ноғайқұл: «Ал, бұның билігі не болады!» – деп салды. Шәукен аузына түскенін айта сап еді. Жүгінушілері көніп қалды. Аузы уәлі баланың осы билігі елге тарады.

	Осыдан кейін Ноғайқұл «тіл сындырсын» деп Шәукенді молдаға берді. Бірақ Шәукен оқымады. Суса тал шыбық салып қойған молда Шәукенді ұруға бата алмады. Оның есесіне оны өзінің шешесі ұрды. Бауымен мойнына асатын әптекті алдына салбыратып, ойнап жүр еді. Ырысбике: «Бұның не, Шәуке-тай?» деп сұрады. Шәукен «күйек» деді. Ырысбике шапалақтың астына алды. Шәукен оны әке-шешеден боқтап, өзі егін басында отырған Ноғайқұлдікіне қашып кетті. Келген бойда Зияшқа болған оқиғаны асығыс айтып берді. Зияш: «қатты ұрды ма, қарағым?» деп сұрады. Шәукен «Ой, Зияш, өзің қызық екенсің, біреудің баласын біреу аяушы ма еді?!» деп жауап берді. Ырысбике болса, Шәукеннің сөзінен шошынып, ақкөзге барып беті-қолын жуды. «Құдай өзі кешірер!» деп күбірледі.

	Осылайша уақыт өтіп жатты. Ноғайқұл әр жылы күзге таман шалғайдағы қалаға қой айдап апарып, киім-кешек, қант-шай алып қайтады. Әрине, ол жалғыз жүрмейді. Бірнеше шаруакештер озып кетіп, тамыр-таныс, жегжат-жұрағатқа, түстеніп, қонып тосып алады.

	Қаладан қайтқанда, базаршылардың алдынан жас балалар тым-тырақай жүгіре шығады. Ноғайқұл Шәукенді ат үстінен көтеріп ап, оған алма береді. Үйіне келіп жайғасқанда: «Қызыл алма қолыңда, қыздар оның соңында» деп өлеңдетеді.

	Осындай бір мезгілде – майда қоңыр күз еді – Ноғайқұлдың аулында қызойнақ болды. Ноғайқұл: «жастықтың соңы, кәріліктің басы!» болсын деп желікті. Ол дойбы үстінде Рәшқа:

	– Беріспей ойнайық! – деп он екі закот алғаннан не табамыз? Одан да таңбалылардың2 қыздарын құлақтандыр, көңіл көтерейік! – деген.

	Рәш «қызойнақты» Шәукен мырзаға теліді. Сақалы қаудыраған Ноғайқұлға желік бітті деуден ұялды.

	Қыз-қырқын, қатын-қалаш, жігіт-желең көп жиналды.

	Олар әр үйге орналастырылды. Табақ тартылған Ноғайқұлдың үйінде отырған қыздардың екеуі қосылып өлең айтылды. Өлеңнің соңы: «Ет асайтын әлгі Рәш қайда кетті?!» боп бітіп еді, Рәштің үйіндегілер:

	– Бар, бар! – десті.

	Ет асап болғаннан кейін осы екі қызбен Рәш айтысқа түсті. Еріткені – Шәукен. Шәукеннің даусы шыр-шыр етеді. Ноғайқұл Ырысбикеге: «Әй, мына немені қара!» – деп, күлегештеніп бойын бұқтырады.

	Қызойнақ түн ортасында аяқталды. Ұйқы қысқан қыздар тырая-тырая кетті. Ноғайқұлдың үйінде ине шаршар жер қалмады.

	Таң атқанда Ырысбике түндік ашуға тысқа шығып еді, іргеде ұйықтап жатқан күйеуін көрді. Өзі іргені түріп қойыпты. Шамасы Балымшамен тілдеспек боп жатқанда өзі ұйықтап кеткен-ау! Ырысбике иығынан түртті. Ноғайқұл: «А-а» деп көзін ашты. Ырысбике:

	– Бетім-ау, мұның не? – деп таңырқады.

	Ноғайқұл тік жаға бешпетінің етегін қағып, Ақкөлге қарай аяңдады. Күнде осы көлден жуынып-шайынушы еді, бүгін ертерек келіп қалды...

	Ырысбике осы оқиғаны кейін Рәшқа айтты. Рәш күлкіге айналдыра салды:

	– Өзіңнен бір жасы кіші балаға неге тиесің о баста?! Ырысбике шағым аралас сөйлеп кетті:

	– Біздің үйдегі оңбайды. Жігіт кезінде жеті түнде ауылдың жанына ән салып өтті. Мен: «қайтейін, қайда жүрсең аман бол!» деп тілек тіледім. Бертінде атқа мінгенде үйде тұрмай екі-үш айда бір соқты. Оған да көндім. Ендігісі мынау.

	– Ондай-ондай ханның қызында да болады! – деп Рәш жуып-шая бастады.

	Ырысбике күрсінді. Сәлден кейін осы арада ашқан жорамал айтты.

	– «Кей жылы қаладан қоржыны бос қайтқанда ақшамды картаға ұтқыздым» деуші еді. Сонысы өтірік боп жүрмесін? Шаһардың жезөкшесіне жұмсамасын, бала-шағаның нәпақасын.

	Туысқандық қиын. Апасына Рәштің қаны қызды. Бірақ та сыр беруді бойына лайық көрмей, тағы да жуып-шая бастады.

	– Аяғына жем түскен жүйріктей тұралаған жері осы.

	Ендігісі қоян шоқырақ.

	Ноғайқұл осы қылығынан көпке шейін ұялып жүрді. Сақалы сапсиып, қыздармен шекем-тас ойнағанының өзін жұрт сырттай келеке етуші еді. Енді мынаны есітсе масқара ғой! «Осының бәрі қол бостықтан, – деп ойлады ол. Қой, құрсын қораш та болса бір қызмет тауып алайын!..»

	Осындай ойда жүргенде бір жолы тағы да қалашылауға тура келді. Осы сапарында мынандай оқиға болды.

	Теріскей елінен бір топ атқамінердің базаршылай келгеніне аптадан асқан еді. Сәрсенбінің сәтті күні қайтуға беттеді.

	Тамыр-таныстыққа қарай түрлі-түрлі делдалдың үйінде жатқан олар күнілгері бәтуаласқан жерден малбазардың қасындағы шайханадан тоғысып аттанды.

	Жарау аттылардың қоржыны тоқ. Келесі жазға шейінгі киім-кешек, қант-шай, бармақ батпайтын нығыз қоржындарда.

	Олар екі жағасына кілең көк терек өскен кең көшемен тасырлатып келе жатты. Көшенің жуан ортасына келгенде Ноғайқұл кербестінің басын оқыс тежеп:

	– Әттеген-ай, тарс есімнен шығып кетіпті-ау, Шәукеніме шаппа алуым керек еді. Барғасын жыласа, өмір жасым өксиді. Мен базарға қайта соғамын, – деді.

	– Онда біз Шұбардағы бозашының сәкісінен тосайық, – деп сары атты Шәріп сызданды. Жайшылықта жидіп тұратын секпіл сары реңі шұғыл ширады.

	– Соншама шырқарлық жау қуды ма, бізді?! – деді торы құнанды Зейнел-Нәби Шұбардың ит өлген жер екенін еске алып.

	– Елде қатынымның екі көзі төрт болып күтіп отыр.

	Аялдауға пұрсат жоқ, – деп Шәріп атын тепсінді.

	Кергілжің сөзге кер дөненді Рәш араласты:

	– Онша ұзамай-ақ қаланың шетінде ат шалдыра тұрсақ қайтеді.

	Бәрі ұйлығып тұрды.

	Түлен түрткенде, бұл облисполкомның қарсы алды еді. Солқылдақ күймеге мініп жатқан шомбал қара кісі атқамінерлерді танып, қол бұлғады.

	Бұлар, әрине, барды.

	Облыстық атқару комитетінің төрағасы Бексұлтан Қожалақов ойланбай шақыра салған. Рабайсыз дөңкиген дәу қоржындарды көргенде нілдей бұзылды:

	– Ә, қулар, Қаракөл, Жылбұлақ болысын сорып, қандаладай тырсыйып тұрсыңдар ғой. Соңыра мәжіліс болады, соған келіңдер!

	Мәжіліс болатыны рас еді. Оған бұлардың қатысы шамалы. Тек, жуырда елге шығашақ есепшілерге көмек көрсету керектігін ескертпек болды. Ал «қандаладай тырсиып тұрсыңдар» деген сөздің аузына қалай түскенін аңғарған да жоқ.

	Бұны атқамінерлер өзінше түсінді. Оқыс үрпиісіп, жорта жаутаңдасып қалды. Ұлыққа тіл қатушы табылмады.

	Құты қашқан қондылардың әужайын таныған Қожалақов келемежшіл сөйледі.

	– Көліктеріңді қорыққа қойып, жаяу келіңдер. Гәп бар! Атқамінерлер қаланың шетіне шыққанда ошарылды.

	«Мәжіліске кіреміз бе, жоқ осы бойда кете береміз бе?» дескен. Байлам таппай дал болды. Ақырында Шәріп

	Ноғайқұлға қолқа салды.

	– Сен баяғы ревкомсың ғой, бәріміздің атымыздан өзің барсаңшы!

	Ноғайқұл әзілге жүгіртті.

	– Жол сенікі.

	Шәріп шынына көшті.

	– Мен «покажи мандаттан» басқаны білмеймін.

	–.. Орысшаның керегі жоқ, – деді Ноғайқұл. Енді Рәш Шәріпке жармасты.

	– Сенің қоржының жоқ. Ішің майлы. Осы сен тәуекел етсең қайтеді? Көз қысып, бармақ басқанға жүйріксің ғой...

	Шәріп ашуланды.

	– Бұлар тағы біршама жер жүріп терең сайға құлағанда аттарының басын ірікті. Бәрінің көңілінде дүдәмалдық бар.

	– Ау, не істейміз? – десті тағы да. Орнықты жауап табылмады.

	Шәріп сары аттың үстінде қалшиған күйінде:

	– Кеше кеңсенің алдында байлаулы тұрған бурыл бестіні танып, шошып едім. Біздің атымыздан Сұранышбектің келгенін сендерден қымтай сап ем. Бүгін сол сұмның шағымын қараса керек, – деп қалаға қарай көзін тікті. Сары адамның қара көзі Ноғайқұлға сұмпайы боп көрінді.

	– Серігі жоқ па екен, әй?

	– Серігі қоржын толған арыз-дағы!

	– Онда іс насырға шапқан екен!

	Бұлар бас-аяғы сегіз адам. Төртеуі басшы да, төртеуі қосшы. Қолға су құйып, ат ерттеуден басқаны білмейтін қосшылардың әңгімемен ісі жоқ-ты. Бірақ, осы арада Шәріптің жігіті білгірлікке басты. Бименде жұп-жұмыр денесімен дөңгеленіп:

	– «Қашқан жауға қатын ер». Біз қашпайық. Сегіз адамның көзін бақырайтып қалай қамайды?! – деген.

	Шәріп оған кейіді:

	– Сен не білесің, осы!

	«Бимендеден қалысамын ба?» дегендей, әңгімеге Назарқұл араласты. Ол:

	– Сіздер бір бәтуаға келгенше мен қыраттан қарауыл қараймын, – деп, шабдар шобырын қамшылады.

	Бұл сөз үрейді асқындыра түсті.

	– Қарауыл қарайтын Қособа баяғыда адыра қалған.

	Одан да есіміз бар да ел табайық! – деді Шәріп.

	Серіктері түгелге жуық қостады. Тек, Ноғайқұл ғана:

	– Қашатын қатын емеспіз ғой, – деп ойланып тұрды.

	Ол ұзақ ойланды. Мыналардың сөзінің жаны бар ма, қалай? Соңыра мәжілісте беттеріне баттита айтып, айып тағып, кеңседен шығаруы мүмкін ғой. Олай болса жылыстаған жөн. Досқа күлкі, дұшпанға таба қып, елден ұстап әкетсе, бәрінен де сол жаман ғой. «Қой, қашу жарамайды екен. Абақтыға түссем, осы арадан түсейін. Өртке жалғыз күйейін!» деп бекінді.

	Осы кезде қыраттан Назарқұл құлады. Шобырын шаужайлап:

	– Ойбай, қала жақтан үш адам келе жатыр. Біреуінің асынған мылтығы бар, – деген.

	– Онда не тұрыс бар?! – деді Шәріп, атын тепсініп. Сары адамның қара көзі жидіген түрпетін лайлап жіберді.

	– Сайды құлдилай қашайық, – деді Рәш тана көзін жалт еткізіп.

	– Мен жаудың алдынан шығамын, – деді Ноғайқұл.

	Бойшаң қара сұр кісі еді. Шүңірек көзі ұшқындап тұр.

	Бұдан әрі ырғасуға пұрсат болмады. Жолаушылар терең саймен шаба жөнелді. Жолдың көрнеу бұрыстығына көніп бара жатыр.

	Рәш артына бұрылып, тәуекелге тұрып қалған Ноғайқұлға:

	– Қош бол, – деп бажылдады.

	Ноғайқұл ызаға булығып қалған екен. Аттан адам аударып алатын шабандоздай, кербестігін шабаттап, қыраңға шауып шықты. Артында Назарқұл келе жатты.

	Жаңа Назарқұл хабарлаған үш адам базаршылап қайтқан шаруакештер екен. Мылтық дегені ашамай ағаш боп шықты.

	Ноғайқұлдың қашқынға айналған жолдастары шаңқай түсте Шұбарға жетті. Жатақтардың ығы-жығы тамына соқпай қиғаштап кетті. Өзен жағасында найқалған қалың жүгеріні паналап, аттарын оттатты. Жүгері собық байламаған кез еді. Күзетші жоқ, емін-еркін тыныстады.

	– Бұл жақтың уаты шүйгінсіз шымдық қой, – деді Рәш.

	– Жүгерінің өзіне шалдырсақ қайтеді? – деді Зейнел-Нәби.

	– Өзіңді жын қаққан ба, ей?! Дихандар үстімізден түссе бесақамен шаншып өлтіреді, – деді Шәріп.

	– Талтүсте шыбын қаққан иттей талықсып жатушы еді ғой жатақтар! – деді Зейнел-Нәби балауса жемді қимай.

	Бұлар түс қайта атқа қонды. Тағы да жолсыз жермен жортып, түзге қонады. Ертеңіне ымыртта ауылдарына тарасады. Одан арғысы қараңғы.

	Ноғайқұл ең әуелі базарға соғып бүкпелі шаппа сатып алды. Оны інісіне табыс етті. Екеуі асықпай ілбіп кеңсеге келе жатты:

	– Жүрісіміз өнбеді ғой, – деді Назарқұл.

	Түсі қарауытқан Ноғайқұл тосын сыр меңзеді.

	– Әкімдердің аптығы басылсын. Мұндайда не бірінші боп бару керек, не ақырмашқа ілігу керек. Бүйір қызған шақ жаман болады...

	Атқару комитетінің алды сап түзеген теректер еді. Екі ат екі терекке байланды. Басқа да аттар тұр.

	Ноғайқұл екі нәрседен хабарсыз еді. Қожалақов ең әуелі мазақ қып шақырды. Бұл екі ортада мәжіліс алдында, Сұранышбекке ұшырасып оның шағымын тыңдады. Пәлендей зілді, сенімді шағым болмаса да, Қожалақов өз әжуасының босқа кетпегеніне қуанды. Сондықтан да ол Ноғайқұл Торанғұлов кеңсеге кіргенде, оған шаншыла түсті.

	– Ә, қайысаяқ келдің бе? – деген.

	– Келдім, – деді Ноғайқұл қоңыр даусында аздаған екілену бар.

	Екі қатар орындықта иінтіресе отырған алашұбар жұрт: «Мынау даңғой кім?» дегендей жапырыла қарасып қалды.

	– Сен баяғыда Молжан екеуің Арқадан жүйрік ат ұрлап әкеліпсің ғой, – деді Қожалақов.

	– Төңкерістен бұрынғы істі түстен кейін төңкересіздер ме?! – деп жауап қайырды Ноғайқұл Торанғұлов.

	Қожалақов әңгіменің бетін оқыс бұрды:

	– Сені шынжыр балақ шұбар төстің баласы деседі. Сол рас па?!

	Ноғайқұл Торанғұлов қарсы сұрақ қойды:

	– Шынжыр балақ шұбар төстің баласы ревком бола ма екен?

	Қожалақов күлекештенді.

	Торанғұлов ішінен: «Екі дөкейдің арасында бақталастық бар екен-ау? деп топшылады. Ол сыр бермеуге тырысты.

	Бексұлтан Қожалақов ернін дүрдитіп, ұнатпай отыр. Ол енді Ноғайқұл Торанғұловтың екінші жағынан келмекші болды.

	– Сен осы күні түздіктерге билік құрады екенсің. Оның қалай?!

	Ноғайқұл екіұшты жалтартты:

	– Үйіме келген кісіні қуамын ба?!

	– Жоқ, сен мәймөңкелеме! – деді Қожалақов. – Сен билік үшін пара алатын көрінесің...

	– Кім айтады?

	– Өзіңнің еліңнен келген анау Сұранышбек Масақбаев айтады.

	Ноғайқұл шүңірек көзімен арызқойды аттап өтті де, жөн жауапқа көшті.

	Ол Масақбаевтың өмір бойғы кәсібі «тақсыр! арық», өзі жұтқа ұшыраған байдың бөлтірігі екенін айтып өтті.

	«Бұл күнде қоңы қашқаны рас. Бірақ бұрынғы көкірек үйінде тыныш жатқызбайды» деді.

	– Дені сау адам бекерге шағым бермейді ғой, – деді қазақша судай шикілсары орыс.

	– Сіз көшпелі қазақтың сырын білмейсіз, – деп жауап қайырды оған ділмар Ноғайқұл. – Бұлар шешесінің жатырында қағынады.

	– Что такое «жатыр?» деп орыс төрағаға бұрылды. Қожалақов күлді. Құлағына сыбырлағанда орыс та күлді. Қатты күлетін адам екен, көкала орамалымен көзінің жасын сүртіп жатып:

	– Вот это сказанул! – деп, басын шалқайтты.

	Әр кеңсенің табалдырығын жүйесіз тоздырған Масақбаевтың бұл мекемеге арыз тіреген беті бағана еді. Әкімдер табан астында байлам жасай алмады. Қожалақов болса әлденеге көзін сығырайта ойланып отырып-отырып ақырында:

	– Жарайды, жолдас Торанғұлов! Жақында елге есепшілер шығады. Соларға көрсеткен көмектен бір сынаймыз. Сырттағы серіктеріңе де осыны жеткіз, – деп түйді.

	Сырттағы серіктері Ноғайқұл күлкісін әзер жасырды.

	– «Өрттен қорықсаң өзіне бар. Кешіп өтесің» деген осы. Ноғайқұл төрағаға:

	– Исполкомның тапсырмасына жан пида етеміз. Совет өкіметіне пәлен жыл қызмет еттім. Маған бір жұмыс тауып бермейсіз бе? – деді.

	Қожалақов шамалы ойланып, есікке таман отырған бір татарға бұрылды:

	– Сендерде қызмет бар ма?

	Татар да шамалы ойланды. Содан соң теріскей елінде живсоюздың үлкен базасы барын, оның бастығы босануға арыз беріп жүргенін айтты.

	Қожалақов енді Торанғұловқа бұрылды.

	– Сол қызметке барғын!

	– Бұрынғы ревком үшін ұят болмай ма? – деді Торанғұлов.

	Аңдамай айтып еді. Қожалақов ұнатпай қалды. Сәлден соң райдан қайтты.

	– Совет заманында адам қызмет іздемейді, қызмет адамды іздейді, – деген.

	Ноғайқұл Торанғұлов сыртқа ісіне шықты. Құты қашып тұрған інісі: «я құдай-ай!» деп кербестіні көлденең тартты.





ЕКІНШІ ТАРАУ





І




	«Жүрген аяққа жөргем ілінеді» деген рас па деп ойлайды Ноғайқұл. Ол Живсоюздың базасына бастық болғалы бері ұсақтықтан құтылып, ірілей бастағандай. Баздың жанында дүкен бар. Онда істейтін сатушы бұның қолқанаты есепті. Дүкеннің бар жауапкершілігі Торанғұловтың мойнында бола тұра, ол оған сенеді. Мал әкеліп өткізген шаруаларға кездемені, қант-шайды сол өлшейді. Бұныкі жалпы есеп, қаржы, ақбар. Живсоюздың малын бағатындарға оқта-текте барып хал-ахуалын біліп қайтады. Жеке бөлмеде жататын ол қолы бос шағында кітап оқиды. Өлең де жазып жібереді.





ІІ




	Соңғы күндері Ноғайқұл қызмет адамдары жайында ойланумен болды. Біреу жоғарылап, біреу төмендеп жатыр. Лауазым деген атау ол кезде жоқ. Мансап деген атау бар. Бірақ, ол екінің бірінің аузына іліне бермейді. Дұрысында, мансапты атауға өресі жетпейді. Осындай шым-шытырық кезде елге: «Сәкен Сейфуллин орнынан түсіп қалыпты» деген хабар тарады. Әркім әр саққа жүгіртті. Әртүрлі болжау жасайды. Әйтеуір қаулаған қауесет.

	Ол қыз-келіншекпен айтысқан жігіттің қасына сұлап жатып аузына ұйқас салды. Ол байы өлген жесірге жоқтау жазып берді. Өлең деген Ноғайқұлға кәп емес. Шығарамын десе шығара салады. Сөйте тұра «мен ақын!» деуден ұялады. Неге? Осыған Ноғайқұлдың ақылы жетпейді. Ол Абайдың әкімгершілікке араласқанда өз өлеңін өзгенің атынан шығарғанын шала біледі. «Жүйрігі жақсылардың соңына ерген» деген өлеңіне қанық. Қанық болғандықтан да, ақындықты өзіне ар көреді.

	Бірақ, Сәкен неге даңқты? Ол Әулие-Атада болғанда қолма-қол өлең шығарып, сауықшыл жастарға жырлатып еді-ау! Кейін қайтып келе жатқанда өзінің төңкеріс туралы қара сөзбен кітап жазатынын айтып еді-ау! Ноғайқұл оның өлеңін мақтағанда, ол: Бұның бәрі жолазық, келешекте Ленин туралы жазамын!” – деп, қырланып еді-ау!

	Ноғайқұл Торанғұлов Лениннің кім екеніне қанық. Бірақ оның кітаптарын біліктілердің айтуы арқылы біледі. Құлағы шалғанды ұмытпайтын ол Лениннің мақал-мәтелге айналған сөздерін жатқа айтады. Сөйтіп өзі өзгелерді үйретеді. Өзгелер дегенде орысша ұғынатындар. Ондайлар некен-саяқ. Қазақша аударуға Ноғайқұлдың жүйріктігі жетпейді. Жетер де еді-ау, ондай дәстүр ол кезде атымен жоқ-ты. Әсіресе, сахарада!

	Ол бір қызық кез еді. Қаладан келген оқушы балалар бір ауылдың ішінде бір-біріне хат жазады. «Ленин бабаң:

	«Оқы, оқы және оқы!» деген деп, бір-біріне ақыл айтады. Осы сөзді оның өз көзімен оқығаны немесе өзгелерден естігені танық боп қала береді. Қысқасы, Лениннің есімі тарамаған ауыл жоқ-ты.

	Ленин қайтыс болғаннан кейін ол жайында Ноғайқұл бірер өлең кітабын оқыды. Кездейсоқ қолға түскен кітапты. Оның жадында: «Ес білгеннен түскенсің, төңкерістің жолына» деген тәріздес жолдар қалып қойды. Содан болса керек. Кей-кейде ол: «Бұндай-бұндайды мен де шығарамын ғой!» – деп менменсиді. Көкірек шіркін текірек қағады! Дегенмен, көкіректе гәп бар. Қай қазақ өлеңге сын көзімен қарап жатыр? Ал, Торанғұлов қарайды! Қарамаса да сезінеді!

	Жаңа заманның рухынан ба, әлде тұрмыстың тоқшылығынан ба, сол бір кездер өлең қанат жайған шақ еді. Осындай ой да жүрген Ноғайқұл күндердің бір күнінде өлең жазуға отырды. Бұл – Ленин туралы толғама еді.

	Осыдан кейін әрі ойлап, бері ойлап келіп, өзінің жазбасын Сәкенге жіберуді жөн көрді.

	Ол кезде почта деп, осы күні болса аудан деп атарымыз қалашықта ғана, бар-ды. Ноғайқұл өзі сол қалашыққа барып жазбасын Сәкен Сейфуллинге жолдап қайтты.

	Қоржынын газет-журналға толтырып қайтқан еді. Құмкентке келген соң, көп күндер көз алмай оқитын болды. Қалада ішке сыя беретін нәрселер түзге таңсық еді. «Қолы бос кезінде Ноғайқұл көршілеріне неше түрлі әңгіме шертті. Жұрт ондай әңгімені ықыластана тыңдады. Өлген адамның көрден айқайлағаны туралы бір дерек біреулерді тамсандырды, біреулерді шошындырды. Летаргиялық ұйқыдан хабары жоқ түздіктер әруаққа қарай аудара салады.

	Сәкеннен жауап бірнеше айдан кейін келді. Ол хатын: «бір күн тұзын татқанға қырық күн сәлемнен» бастапты.

	Ертедегі іс еске түсіп, көңілінің босағанын айтыпты.

	«Елден ылғи шағым келуші еді, сенің талабыңа ырза болдым» депті.

	«Қайыр-хошпен аяқталғаннан кейін екі ауыз сөз жазыпты. «Осында бір ақынға тапсырамын, іске асатын шумақтарды өңдеп, газетке бастырады. Бірақ бұл үшін сенің келісімің керек».

	Ноғайқұл екіұдай ойға қалды. «Әншейінде дамыл таппас, той дегенде бірін таппас». Кеңесер кісі жоқ.

	Құмкентке келе ол Сәкен Сейфуллинге хат жазды:

	***

	Жоннан өзенге құятын ұзын сайдың қақ ортасында бұрқылдап қайнап жатқан Ақкөз бар. Бағы заманнан келе жатқан бұлақ басы еді. Бұл күнде түбінен әуіт қазылған. Осы маңайдағы ел бұлақтан су ішіп, жастары әуітіне шомылып, бас қосысып тұрады.

	Бір күні сәскеде осы бұлақ басында ойнап жүрген балалар оқыс бір оқиғаға кезікті. Зіңгіттей екі жігіт жеті-сегіз серкені айдап келіп, бауыздады, бас-сирағын кесті. Содан соң әуітке салып қойды.

	Екі жігіттің біреуі Торсан еді. Шәукен онымен шүйіркелесіп қалды. Торсан бүгін Зейнел-Нәби тоқалына той жасап жатқанын, мынау серкелер көкпар екенін айтып өтті. Шәукен:

	– Суға неге салады? – деп таңырқады. Бұған Торсан таңданды.

	– Су сорған серке жыртылмайды. Жасың мүшелге толғанша осыны білмейсің бе-ей, ноқай?!

	Ноқайға шамданды ма, әлде аузына келгенін айта салды ма, әйтеуір Шәукеннің жауабы лағып кетті:

	– Әй, сен нәяті қойшы емессің бе?! Торсан көрнеу шамданды. Ол:

	– Қалыңдығың құрақта ойнап жүр. Сені соған алып барамын, – деп Шәукеннің қолынан тартты.

	Шәукен тартыншақтады, анау сүйреледі. Бара-бара екеуі алысты. Баланың ұялшақтығы мен өжеттігін қызық көрген Торсан жорта итжығыс түсісті.

	Осы кезде күрең қасқа атты Рәш келді. Ол Шәукенді ауылға апарып, қайта киіндіріп, Күржікке мінгізді. Күржіктің күміс құйысқаны Шәукеннің кемер белдігіне жарасып тұрды.

	Аста жан-жақтан келушілерді даяшы жігіттер қарсы алады. Тойда оңай ресім жоқ. Тойхананың шетінде Зейнел-Нәбидің өзі тұр екен. Астында кәдімгі торы айғыры. Рәш Шәукенге:

	– Аттан түс те, анау қайын атаңа сәлем бер, – деді. Шәукен аттан түсті. Бірақ сәлемнен жаңылып қалды.

	Ұялған тек тұрмас. Шәукеннің беті қып-қызыл боп кетті. Зейнел-Нәби:

	– Ұрлығың ашылды ма, бетің неге қызарды? Әлде қызтекемісің?! – деп ежірейді.

	Шәукен бұрынғыдан да бекер қысылды. Зейнел-Нәби:

	– Сен, балақай, біліп қой, – деді. Қара кескінді адам қарау, көк бет – қызғаншақ, шұбар – шатақ келеді. Еркек ақ сұр, қара сұр болмаққа керек. Немесе қырқында тоқал алған мынау сияқты көк көз сары болған дұрыс...

	– Әй, антұрған, – деді оған Рәш. – Жас иістің буы ұрды ма? О заман да бұ заман күйеубаласымен қылжақтасқан кімді көрдің.

	Зейнел-Нәби: «Ә!» – деп ойланып қалды. Содан соң Шәукеннің арқасынан қақты:

	– Сен қарағым, көңіліңе алма. Мен аузымнан қара ит кіріп, ақ ит шығып үйренген адаммын. Артық сөйлесем, қасқырша құсып тастаймын. Сен әкеңе ұқсасаң, сірә дә, шыбжыңдама, шыдағанға шығарған бол...

	Рәш:

	– Әй, менің шашуға әкелгенім осы мата. Қомсынбайсың ба? – деді.

	Зейнел-Нәби жауабы қысқа шықты.

	– Сабасына қарай піспегі!..

	Осыдан кейін ол құрдасына сыр шертіп өтті. Жұрт бәлекейдің жүгін жеңіл көре ме, қайдам, әлде пейлі азды ма, әкелгендері – тана-торпақ, ешкі-лақ. Бұрынғыдай судыраған күміс те шамалы. Сөзінің аяғын былай бітірді.

	– Мен де қитықтым. Арасында некен-саяқ қараң-құраңы бар тары ботқа жасаттым. Азсын кекірігі жегжат-жұралардың!..

	– Жұрт тарқап кетсе қайтесің? – деп сұрады Рәш.

	– Жұртқа керегі көкпар, – деді Зейнел-Нәби. Бақан сүйретіп қусаң да кетпейді...

	Зейнел-Нәбидің сөзі тұпа-тура шын боп шықты. Жан-жақтан келген ауыл ағалары:

	– Өлең қашпас. Астымызда атымыз барда тақымымыздың құрысын жазайық. Тезірек көкпарыңды шығар! – десті.

	Осы осы-ақ екен, дырду басталып та кетті. Шабандоздар біразға дейін тойхананы айнала шауып жүрді. Бала-шаға, қатын-қалаш қызықтап қарап тұрды. Бүрмелі ақ көйлек, қызыл масаты, көк масаты, сары масаты кемзал киген қыздар шоғырланып, бөлектеніп, бал-бұл жанған гүлдей көз жауһарын алып тұрды. Ішіндегі ең жасы Несібелі еді. Соның өзіне бір рет біреу көкпар әкеп салды. Осы кезде Рәш Шәукенге:

	– Соңыра саған көкпар өңгертемін. Қолға тиген бойда тура Зейнел-Нәбидікіне апарып сал. Бағанағы табалауы сондай жерде қалады! – деді.

	Шәукен келісті. Рәш:

	– Күржікпен анау шабандоздардың қабатында біраз шап. Қолтығы сөгілсін, – деді.

	Шәукен Рәштің айтқанын істеді. Күржік барлыққан кезде Рәш оның ер-тоқымын алып, желдетіп, терін үктірді. Шәукенге:

	– Енді желе шоқырақтатып жүре бер. Екі көзің менде болсын, шеттен қағасың, – деп тәсіл үйретті.

	Бұл екі арада шабандоздар тойханадан ұзап, желдей ызғытып құйындай ұйтқытты. Аттылар түйдек-түйдектеліп, кейде жіңішкеріп, кейде қоюланып, шаңдатып, құйындатып неше түрлі сиқыр сурет туғызды. Тым-тырақай, жаппай шабыс болып жатты. Көкпардың сирағынан ұстап көрмегендердің өзі лепіріп, есіріп, жандайшапқа түсіп жүрді. Шалымдысы да, шалымсызы да дамыл таппай желігеді. Тек дода кезінде Зейнел-Нәби доданы қақыратып, көкпарды алып шықты. Жұрт жапа-тармағай қуды. Бәрінен бұрын Рәш жетіп тартысып бара жатты. Шойындай Зейнел-Нәби қаршығадай Рәшқа бой бермей, көпшіліктен ұзап берді. Рәш ызаланды. Осы шақта арт жақтан:

	– Әй, Рәш, әуре болма. Ала алмайсың, – деген дауыс естілді.

	Осы сөз ызасын асқындырған Рәш сол аяғын үзеңгіден шығарып торы айғырдың кеудесіне тосты. Торы айғыр омақаса құлады. Екпінмен озып өткен Рәш күрең қасқасын кілт кіді бұрып, шапқан күйінде жердегі көкпарды іліп әкетті. Оны Емберген қуып жетті. Рәш оған жалынды.

	– Шәукенге өңгертемін. Тартыспа, көке-тай!

	Емберген теткіп қалды. Рәш көкпарды Шәукенге өңгертті. Шәукен тойханаға қарай тартты. Жарау, тоқ Күржіктің белі берік болғандықтан, бала қорықпай, шауып бара жатты. Оған жуықтаған кейбіреуді Рәш қақпайлап, тартысқа барғызбады. Жалпақ жұрт баланың мінезін қызық көріп, жан-жақтан қиқу салды. Айқай-ұйқай жиілегенде Күржік ылди төмен жұлдыздай ақты.

	Шәукен көкпарды қайын атасының қара шаңырағына әкеліп салды. Тұрғанқұл:

	– Таңбалылардың қаршадай баласына дейін шабандоз! – деп таңырқады.

	Ырысбике мақтанып тұр:

	– Шәукентай бес жасында ашамаймен көкпар өңгерген! Құдағилардың сүйсінісі ұзаққа бармады. Торсан тойханаға еліре шауып кеп, Зейнел-Нәбидің аттан құлап, қансырап жатқанын айтты да, бір шелек су алып қайтадан шаба жөнелді. Тұрғанқұл:

	– Ойбой, боздағым-ай! Көк періге неге жолайсың?! – деп өкінді.

	Бұрынғыдан қалған аңыз бойынша, көкпардан шыққан тегі – көк пері, көкпар қолына тиген адамда ес-түс қалмайтыны сондықтан. Осы пері қорқақты батыр, батырды көзсіз батыр етеді-міс. Зейнел-Нәбиге осының кері келді. Ол біраз есеңгіреп жатты да, басына су шашқанда есін жиды. Топырақ қапқан беті көгеріп, қанталап тұр. Зейнел-Нәби айғырына қайта мініп жатып:

	– Өмірі сүрініп көрмеп еді, жануар! Маңдайымның соры бар екен! – деп, кінәні өзіне аударды.

	Зейнел-Нәби, мың дегенмен, жүрер-шайлы боп қалған екен. Тартысқа қайтып түспеді.

	Ол өзі араласпай көлденеңнен қызық көруге көшкен кезде бір шоғыр атты келе жатты. Түстері суық, киімдері қушық еді. Зейнел-Нәби өкілдерді танып, алдынан салақтатып көкпар алып шықты. Ол көкпарды Мәліғаждаровқа әкеп салды. Салған жоқ-ау, өңгертті. Мәліғаждаров қарны жыртылған серкенің қаны-жынынан жеркеніп, екі қолымен жоғары көтерді. Жұрт жамыраса күлген соң, жаңағы Зейнел-Нәбише салақтатып, тойхананың қақ ортасына алып келді. Жұрт жапа-тармағай артынан ілесіп келді.

	Осы жерде оқыс митингі ашылды. Жұрт түсінбей тұрғанда, Мәліғаждаров ат үстінен сөз сөйледі.

	– Жолдастар! «Жекетұр» басталды. Біз Зейнел-Нәби Кеңірдековті ұстауға келдік.

	– Ау, менің жазығым не?! – деп таңданды Мәліғаждаров.

	– Қарағым-ау, тоқал алды деп тұрғаның бәлекей. Өзі тілемсектеніп келгесін қуамыз ба?! – деді Тұрғанқұл.

	– Шалтай-балтай не керек! – деді Мәліғаждаров. – Сөз енді жолдас Торанғұловқа беріледі.

	– «Жолдас Торанғұлов» дегені кәдімгі Базарқұл еді. Көктемнен бері өкіл атаулыға ергіштеп жүрген белсенді. Үсті-басын қайыспен шаңдып тастапты. Енді ортаға сол шықты. Әрине, о да, ат үстінде сөйледі. Оның сөзін жөнді түсінбеді. «Кедей-кембағал дей ме-ау, «бай-құлақ» дей ме-ау, әйтеуір әлденеге құлшынып тұр. Сөзінің арасында «и» деп қояды. Оның, орысша екенін пайымдап жатқан адам жоқ. Бәрі Базарқұлдың үсті-басын шандыған қайысына таңданып тұр.

	Базарқұл сөзін бітіргенде және біреуге сөз берді. Одан кейін және біреу сөйледі. Өстіп, өкілдердің аузы босамай тұрғанда Емберген көкпарды тақымына қысып, тайып тұрды. Жұрт сетінеп, біртіндеп ергіштеп бара жатты.

	Бұл екі арада Базарқұл:

	– Мен әкемді де аямайтын ақ жүрекпін! – деп, Зейнел-Нәбидің қолын байлады.

	Бұл Зейнел-Нәбидің өмір бойы көрмеген құқайы еді. Ол ызаланып нарт боп ісініп кетті. Сәлден соң бұлқынды. Осы мезетте қасына шешесі келіп, ақ шашын жайып сап қоя берді.

	Үрейі ұшқан Шәукен қаша жөнелді. Ол Зейнел-Нәбидің үйінде отырған шешесінің қойнына тығылды.

	Ырысбике сыртқа шығып, қайнына дауыстады:

	– Әй, Торанғұлдан тумай кеткір! Босат қолын құданың!

	– Жолдас Мәліғаждаровтың бұйрығын қалай бұзамын?! – деп, Базарқұл ақталмақ болды.

	Ырысбике енді Мәліғаждаровқа шаптықты:

	– Адыраңдаған қылығыңмен айдай қалыңдығыңнан айрылыр едің. Енді мынауың кімді басыну? Ертең

	Ноғайқұл келгенде қарап жатпас!..

	Мәліғаждаров рабайсыз жолсыздық жасағанын енді сезді. Ол Базарқұлға:

	– Ну, ладно, босата ғой! – деді.

	Қолы босатылған Зейнел-Нәби досқа күлкі, дұспанға таба болмауды ойлады. «Ақыр айдалатын болған соң, жастығымыз ала кетсем бе екен?!» деп кіжінді.

	Бірақ, өйтсе қырсығы бала-шағаға тиеді. Өзіне жаза ұлғаяды. Ол тұнжырап, жазмышқа мойын ұсынбаққа керек. Көнбіс тартқан ол:

	– Азамат Мәліғаждаров, тесік тау өткізіп жіберсең де ырзамын. Анау додаға бір кіріп шығайын! – деп жалынды.

	– Азамат Зейнел-Нәби, көкпардың өзі қылмыс! – деп Мәліғаждаров ұйтқытып жүрген шабандоздарды нұсқады.

	Зейнел-Нәби енді басқа өтініш айтты:

	– Мен анау Ақкөзден су ішіп шығайын! Бұны Мәліғаждаров өзінше түсінді:

	– Міне, мұның жөн. Ауданға жеткенше шөлдеп қаласың...

	Зейнел-Нәби Ақкөзден су ішіп жатып күбірледі, «Қайта айналып келгенше кім бар, кім жоқ. Қош бол бұлағым!..»

	Осы шақта бұлақ басына Күлзия келді. Келді де тұлдана сөйледі.

	– «Тоқал алдырмаймын» деп, талай төбелесіп, итжығыс түсіп едім. Енді әрі-беріден соң айызым қанды. Бар, бетіңнен жарылқасын!..

	Сағыныш баурап, жуасып қалған Зейнел-Нәби:

	– «Қойныңдағы қатыныңа сенбе» деген осы екен! – деп мұңайды.

	Зейнел-Нәби мақалдың жартысын ғана айтып еді. Ең мықтысы: «астыңдағы атыңа сенбе» боп шықты. Мәліғаждаров жүйрікпен жеткізбей кетеді деп, Зейнел-Нәбидің торы айғырын аударып мінді.

	Торы айғыр саурынынан төңкеріліп, басын сүзіп бара жатты.





ІІ




	Арада шамалы уақыт өткен бір күні ел жатарда Шәукен қорада айналшықтап жүрді. Ай сүттей жарық еді. Үйінің есігі үңірейіп, іші қараңғытып тұрған. Бала соған кіруге бата алмай есік алдында біраз ойқасты. Бұдан хабары жоқ шешесі баласының мінезін қызық көріп, іште басып отырды. Оның: «Шәукен-тай неғып жүрсің, үйге кірсейші», – деуі керек еді. Өйдеудің орнына Шәукен есіктен кіре бергенде, ойнап:

	– Аф! – деді.

	Шәукен:

	– А! – деп шар ете қалды.

	Үрейі ұшып кетіп еді. Шешесі баласын құшақтап: айналып, толғана бастады.

	Ертеңіне Шәукен күні бойы дел-сал, мең-зең боп жүрді. Денесінде қызу бар ма, қалай? Бойы ауыр, құлағы мыңғы-жыңғы. Ымыртта ол Ақкөзге барып, әуітіне шомылып шықты. Қайтып келгенде асқа зауқы соқпай жатып қалды.

	Таңертең ол ауырып шықты. Оның ертеңіне әкесі келгенде, төсек тартып жатты.

	Ырысбике сырқаттың сырын жасырды. Дұрысында өзі де анығын білмеді.

	Ырысбике қапияда Шәукенді өзі шошытқанын жасырды. Бірақ, оның есесіне Тұрғанқұл шашын жайғанда Шәукеннің зәресі ұшқанын қаз-қалпында айтып шықты. Осыдан барып Зейнел-Нәби сөз болды. Ноғайқұл:

	– Өзінде де обал жоқ. Бәлекейін жасыра салмай, желігіп, той қылып... – деп сазарды.

	Ырысбике:

	– Тұрғанқұл құдағиың екі қолын көкке жайып, сенің келуіңді тілеп отыр. Қайтсін, бейбақ! – деп құдағиының бір сәттік қылығын ұзарта жеткізді. Жаны ашыған Ноғайқұл:

	– Шәукен-тай тәуір болған соң, ауданға барып құтқарып аламын. Қам жемесін! – деген. Назарқұл құдағиына атүсті соққан.

	Назарқұл Әспетті таппай келді. Әкелген хабары мынадай:

	– Басының сақпасы бар күнгейліктер «басымыздан қан алсын» деп шақырған екен. Әспет соларға кетіпті.

	Ырысбике:

	– Қырсыққанда қымыран іриді! – деп өкінді.

	– Өмірде осындай оқиғалар бола береді, – Осы мезетте салт атты біреу есік алдына тоқтап.

	– Сусын бар ма екен?! – деп сұрады.

	– Аттан түспейсіз бе? – деді Ырысбике.

	– Түспеймін.

	Киімі жұпынылау. Бірақ өзі шіреніп тұр. Ырысбике кәрлен кесе айран алып шықты. Жолаушы:

	– Быжынап тұр... Бұл не?! – деп мұрнын шүйірді. Ырысбике шамданды:

	– Қымыз керек болса, анау қырқадағы Зейнел-Нәбидің үйіне түс. Тұл қатындар қарық қылады!..

	– Е, онда мен сүйінші сұрайды екенмін! – деп, жолаушы атын бұрды.

	Енді Ноғайқұл айқайлады:

	– Ей, неден сүйінші?! Жолаушы:

	– Менің аузым берік! – деп екіұшты жауап қатты. Ноғайқұл ашуланды:

	– Шақыр, ананы! Босағаға байлап қойыңдар!

	Қушық жауырынды Назарқұл маймылдай орамдылық көрсетіп: жолаушыны аттан жұлып алды. Істің насырға шапқанын сезген жолаушы:

	– Бәрі ойын, бәрі қалжың ғой! – деп ыржаңдап келе жатыр.

	Үйге кірген соң ол шіренбей, шікіреймей, жөнін айтты. Ауданға, бір жегжатына барып, бала-шағасына көйлек-көншек алып келе жатқан беті екен. Сапары асығыс болғасын, аттан түспепті.

	Ноғайқұл «сүйіншінің» мәнісін сұрады. Жолаушы Зейнел-Нәбидің ауданға айдалып бара жатқанда, жолшыбай қашып кеткенін айтты.

	– Қалай қашқан? – деп сұрады Ноғайқұл.

	– Аудан толған гу-гу сөз! – деді жолаушы. Кімнен деріңіз бар ма?

	– Өзің қайда барасың? – деп сұрады Ноғайқұл.

	Жолаушы қыр асып бара жатқанын айтты. Сөзінің соңында:

	– Бұрын тұз артушы едім. Енді қолға түйе тимейді. Сосын оқта-текте жегжат-жұрат аралап қоямын! – деп, өзінің еті тірі екенін аңғартты.

	Ноғайқұл жымиды:

	– Онда жолың болсын!.. Жолаушы кеткенде Ноғайқұл:.

	– Зейнел-Нәбидің қашқаны бекер болған. Енді оған құрық түседі! – деп өзінше ойға кетіп отырды.

	Бұл екі арада Шәукеннің сырқаты асқынды. Ол жанын қоярға жер таппай аласұрды.

	– Денесі күйіп-жанып барады, – деп, маңдайына сулы сүлгі басты.

	Ертеңіне түсте Шәукен елермелеп:

	– Сағым, сағым! – деп тысқа ұмтылды.

	Ырысбикенің есіне Шәукеннің сәби шағындағы мінезі түсті. Кей-кейде жалғыз өзі қаңғырып, сағыммен ойнаушы еді. Енді Ырысбике ой елегінен өткізе келе:

	«Балама бірдеңенің шалығы тиген екен!» деп жорыды. Ол ұйықтап жатқан баласының бетіне су бүрікті. Бала шошып оянды. Бірақ, елірмесі басылмады. Енді Ырисбике басқа амал ойлады. Ол күн батып бара жатқанда баласын қолынан жетектеп, үй айналдырып ұшықтады.

	Осыдан кейін баланың елірмесі басылды. Бірақ өзі сұлық түсіп жатып қалды. Үн-түнсіз бозарып, қуқылданып, ерні кезеріп әлсірей берді.

	Осындай күнде нәр татпай бірнеше күн жатты. Шамасы ұзақ ауырған перзенттен әке-шеше бірте-бірте күдер үзді. Шәукен оған жеткізбей, бір күні қысылып қалды. Осыдан бастап ол меңдей бастады. Түн ортасында Ноғайқұл көз шырымын алғанда, Шәукен тағы да қысылып қалды. Шошыған шеше күйеуін оятты.

	– Байғұс-ау, не бетіңмен ұйықтайсың? – деген. Ноғайқұл:

	– Ұйқы арсыз! – деп, орнынан тұрды.

	Ол енді баласының басында отыратын да қоятын болды. Шәукен көз алдында меңдей берді. Үзілген гүлдей семіп, солып, сарғайып бара жатты. Үһлеуге, сарнауға, беубеулеуге шамасы жоқ. Ылғи тұншыққан, аянышты, әлсіздыбыс шығарады. Үзілер өмірдіңөкініші, айтылмаған арманы, шертілмеген сыры зейінді Шәукеннің ішінде кетіп бара жатыр. Ноғайқұл осыған қиналады. Шырағы сөніп, үміті үзілсе, әкенің ендігі өмірі қараңғы. Рас, тумақ бар да, өлмек барын, тағдырға араша жоғын Ноғайқұл біледі. Сөйте тұра, оның жанына перзентінің қиналып жатқаны батады. Алжыған шал күйзеліп үзілсе – табиғат заңы. Күнәсіз көбелек жалп етіп сөнсе, о да табиғат заңы. Дүниеде қыршын жастың қиналғаны жаман. Шәукен ыңырсыған сайын Ноғайқұлдың сай-сүйегі сырқырайды. Ішінен: «Сен үшін өзім-ақ кетер едім, бірақ ондай құдірет жоқ» деп қояды. Бейілін түйсінгендей, Шәукен де оған жаутаңдай, аяй қарайды. Көзбен тұңғиық сыр ұқтырады. Осылайша дағдарысты күндер өтіп жатты. Бір күні таң аппақ атқанда Шәукен ықылық атып, қысылып қалды.

	Тілі күрмелген ол әкесіне көзінің қиығымен қиыла қарады. Артынша ыңырсып сұмдық қиналды. Шыдамы таусылған Ноғайқұл торыққан, қоңыр даусын бәсеңдетіп:

	– Шәукен-тай, бізді қимай, қиналып жатырсың ба?! – деп сұрады.

	Бақұлдасу айтуға Ырысбикенің батылы жетпей тұрған еді. Ол:

	– Құлыным, жарығым! Мен ақ сүтімді кештім. Сен де маған ырзалығыңды бер! – деді.

	Шәукен көрпесін серпіп тастап:

	– Апа! – деп шешесіне ұмсынды.

	Өмір бойы шешесін Ырысбике деп атап келген баланың аузынан ақтық сәтте «апа» деген сөз шықты. Ырысбикенің тұла бойы шымырлады. Өзі кемсеңдеп тұр.

	Шәукен тілге келмей, қайтадан жатып қалды. Ноғайқұл тысқа шығып, үй сыртында жылап тұрды.

	Шамалы уақыт өткенде ауылға біреу желе шоқытып келе жатты. Ноғайқұл мынау қандай «есер» деп таңданды.

	«Есер» дегені Әспет боп шықты. Ол өзінің үйіне күнгейден бүгін түнде оралғанын, Шәукеннің сырқатын естіген бойда осылай тартқанын айтып өтті. Ноғайқұл Шәукеннен өзінің күдер үзіп тұрғанын айтты. Сырқаттың көрпе серпіп тастаған жеріне келгенде, Әспет:

	– Онысы уақа емес. Көзін ашып жарық дүниемен қоштаспаса үміт бар! – деп ішке кірді.

	Әспет сырқат баланың тамырын ұстап, жүрегін тыңдады, аяқ-қолын уқалап денесіне қазба жасады. Біршама уақыт өткенде бала көзін ашты. Әспет енді жастықтан басын көтеріп, сусын ішкізді. Бала бір-екі жұтып құсып тастағанда, Әспет:

	– Уақа емес, кеңірдектен өткені қайыр! – деп сүйсініс білдірді.

	Түстік үстінде Әспет Шәукенге үш түрлі дерт жабысқанын айтты. Біріншіден, ол ұшынған, екінші оның сүйегіне суық өткен, үшінші, және ең ауыры – сыртқа шықпаған шешегі.

	– Бұндай шешекке жолбарыстың жүрегі ғана шыдайды, – деп бітірді сөзін.

	Бұл сөз Ноғайқұлдың есіне әлденені салды. Ол:

	– Осы балама екі қабат кезінде әйелім жолбарыстың жүрегіне жерік болып еді, – деп өткен бір оқиғаны айтып шықты.

	Әспет ауру баланың қасында бірнеше күн болды. Ақырында бала оңалды. Оған етігін кигізіп жатқан әкесіне:

	– Әй, сумұрын, – деп сақалына жармасты.

	– Ақымақ, зәремді ұшырдың ғой, – деп сүйсінді әкесі.

	– Бұл тентекті енді құнажын биенің шуымен емдеп, құлан-таза айықтырамын! – деп насаттанды Әспет.

	Ертеңіне Шәукен құнажын биенің қарнына оралды.

	Баланың мойны қарыннан қылқиып шығып тұрды.

	Осы көрініске насаттанған Әспет:

	– Тегі мұны шашыратқының суымен де емдеуге болатын еді. Бірақ, датқаның баласын оған қимадым. Реті келгенде ақ түйенің қарны жарылғанға не жетсін. Жұрт тым құрымаса айта жүреді ғой, – деп бір қойды.

	Ноғайқұлдың ойын Шәукен бөлді. Ол:

	– Денем бүлкілдеп кетті. Шығамын қарыннан! – деген. Әспет жалынды:

	–.. Айналайын, шай қайнатым уақыт шыда!

	Шәукен шыдар емес. Тәуіпті шалдуар сөзбен балағаттап жатыр. Тәуіп састы. Ырысбике:

	– Осы балам үш жасында жалаңаяқ қар кешіп, аяғын үсіткен. Сонда үсіген жылқының тезегіне оратқызбады. Тіптен шөпік! – деп ілгерідегі бір оқиғаны есіне алды.

	Тіптен шөпік!

	Шәукен наурызда ел көшіп келе жатқан түйенің комында туып, жабағыға оралды. Кейін ес біліп, етек жапқанда, үлде мен бүлдеге оралды. Шөптіктігі бәлкім содан шығар. Немесе басқа себебі бар шығар. Не де болса бұны ойлап жатқан шеше жоқ. Ол баласының айтқанын орындауды ғана біледі. Осы арада дағдысына басып, Шәукенді тәуіптен құтқарып алды. Ноғайқұл шөре-шөре күйінде қала берді. Тәуіптің түсігін, әкенің күмәнін шешенің мейірімі жеңді. Тәуіп те бұған онша қарсы болмады.

	– Сайып келгенде шындық шешеді! – деп ойлады ол. – Біздікі құр болжау!

	Ол қайтуға ыңғайланғанда, бір сырын айтты:

	– Мені белсенділер айналдыра бастады. Қит етсе, «құқ» қыламыз дейді. Менің жазығым өзің тәрізді ел ағасының ықылығын тиғызғаным ба?

	Ноғайқұл ішінен: «сіздің жазығыңыз жоқ» деп ойлады.

	Сөйте тұра:

	– Сіз басынан қан алған біреу мүрдем кетіпті ғой. Сол рас па? – деп сұрады.

	– Мен зорлаған жоқпын, – деді Әспет. – Есеңгіреп қалған адам еді. Өлерінде өсиетін дұрыс айтып кетті...

	– Онда уақа емес екен, – деді Ноғайқұл, – өсиетті өлімде өкініш жоқ. Тіл күрмелген жаман...

	Ноғайқұл тәуіпті тиісті сыбағасын беріп шығарып салды.





ҮШІНШІ БӨЛІМ





БІРІНШІ ТАРАУ





І




	Тау мен құмның арасынан орын тепкен поселке Сейдін аталатын. Неге Сейдін? Оны білетін адам жоқ. Мүмкін сейділден шыққан шығар. Немесе басқа бір сыры бар болар. Неде болса Сейдіннің аты – күні бүгінге шейін сол күйінде. Және ол күні бүгінге шейін аудан орталығы.

	Ол жылдары аудан орталығы атаулы «аудан» аталар-ды. Ауыл қазақтары «ауданға барамыз» десе, ауданның қызметкерлері «облысқа барамыз» дер еді. Бүгінгідей дәлдеп сөйлеу облыс көлемінен әрі қарай басталатын-ды. Шынтуайтқа көшсек, қырық құбылатын қысқа сөзге не жетсін! Неңіз құрайды, «аудан орталығының» орнына «ауданды» қабылдай салыңыз. Келешекте одан да ықшам атау табылса, оны және қабылдаңыз. Ымдасқанға шейінгі сөздің бәрі – жанды сөз. Ұзартушылар өзінен-өзі табылды.

	Сонымен, бүгінгі әңгіме «ауданнан» басталмақшы.

	Бір күні осы ауданның белді қызметкерлері райкомға шақырылды. Ауыл-ауылға өкіл жіберердегі шақырыс еді. Мал-жанның есебін алу, қаражат өндіру, ет науқанын орындау тәрізді, тапсырмалар бірнеше сағатқа созылатын-ды. Бұл жолғы сөз қысқа болды. Райкомның хатшысы Кәмердин Жүдәбеков бүгін таңдағы негізгі мәселе бойынша елден астық жинау керек екенін, қызметкерлер осыдан сыналатынын айта келіп:

	– Бетің бар, жүзің бар болмасын. Қайтып келген соң нақтап-нақтап есеп бересіңдер! – деген.

	Бұрын бұндайда жұрт дәптеріне жазу түсіретін еді. Бұл жолы оған ешкім бармады. Баратын да реті жоқ, әркімнің қолында цифр бар.

	– Сұрау бар ма?

	– Жұрт үн қатпады. Дәл тарқар кезде Торанғұлов:

	– Мен баратын «Үшбаста» биыл құрғақшылық боп, тәлімінің тұқымын да ала алмай қалды. Қыруар астықты қайдан аламын? – деп сұрады.

	Жүдәбеков қабақ шытынды. Қарындашымен столды тықылдатып, ызғар шаша сөйледі:

	Торанғұлов үндемей құтылмақ болды.

	– Ал, жақсы, жолдастар! – деді Жүдәбеков, орнынан қозғала беріп.

	Ноғайқұл Торанғұлов «Үшбас» колхозына келген бойда өзінің үйіне барды. Үйі ауылдың қырман жақ шетінде еді. Ноғайқұл қырманның тақырланған орнын көреді.

	Ырысбике атсоқты боп келген күйеуіне кәрлен кесе сусын ұсынып жатып:

	– Биылғы қымыз-қымыранымыз – осы! – деп, миығынан күліп алды.

	Шәукен түзету енгізді.

	– Әй, Ырысбике, «боз»десейші одан да!

	Әлі күнге шейін шешесін есімімен атайды. Тек, Ноғайқұлды ғана «көке» дейді.

	Ноғайқұл шынтақтауға айналған соң Несібелі қос жастық қойды. Әкесі: «бой жетіп қапты-ау!» деп ойлады. Ол қызының жүріс-тұрысын бағып жатты. Мүлдем сынық. Әкесіне назар аударуға ұялды. Ноғайқұл ішінен: «бір есептен әйел баланың ибалы болғаны дұрыс!» деп бір қойды.

	Көп ұзамай колхоз басшылары түгелге жуық келіп сәлемдесті.

	– Бір күні кешіккеніңізде көштің үстінен шығатын едіңіз, – деді колхоз бастығы Әлиакпар.

	– Қайда көшесіңдер?

	– Ылдиға, қыстаққа.

	– Немен көшесіңдер?

	– Өгізбен, – деді Әлиакпар. – Осы күні оқалақ бұқалар түйеден жуас боп кетті.

	Әңгімеге Шәукен араласты.

	– Мынау Әлиакпар Күржігімді тартып алды. Сосын өгізге мініп шабамын.

	Ноғайқұл Әлиакпарға қарады.

	– Қылқұйрықтың бәрі колхозға өтті, – деді Әлиакпар.

	– Менің өзім де жалғыз биемді қостым. Нұсқау солай!

	– Өтірік айтады, – деді Шәукен. – Күржіктің Әлиакпардың өзі мініп жүр.

	Ноғайқұл тағы да Әлиакпарға қарады.

	– Өкіл мініп жауыр қылғасын басқа көлікке ауыстырғаным рас, – деді Әлиакпар. – Заң-закон көтерсе өзіңіз жетектеп кетіңіз.

	– Шаба ала ма? – деп сұрады Ноғайқұл. Әлиакпар екіұшты жауап қайырды.

	– Өрге шапса ентігіп қалады. Ал ылди-төмен зымырайды-ау, сабаз! Ауыздығына сүйенесің де отырасың!

	– Қазір Күржік қайда?

	– Жылқыда.

	– Жылқы қайда?

	Жауап қатушы табылмады. Ноғайқұл сұрауын қайталағанда, Орынбасар мән-жайды түсіндірді. Жылқының бәрі көтерем екен. Сосын ылдида жем-шөпке байлап қойыпты.

	Ноғайқұл Әлиакпарға қадалды:

	– Әй, сенің жаңа Күржік ылди-төмен жұлдыздай ағады дегенің қайда?

	– Тұралап қалғанына бір ай болды ағасы! – деді Әлиакпар.

	Ноғайқұл зілді сөйледі:

	– Мен саған аға емеспін, мен өкілмін!

	Ол жорта куәлік қағазын көрсетті. Әлиакпар өзінше ұғынды. Ол қалтасынан мөрін шығарып, куәліктің сыртына таңба басты.

	– Сен баяғының надан болысы секілді екенсің! – деді Ноғайқұл.

	– «Надан» деген сөзді Әлиакпар және өзінше ұқты.

	Ол:

	–Жолдас өкіл, мен «лекбезде» оқып хат-мат түртінектеуді үйрендім, – деді.

	Әңгімеге және Шәукен араласты.

	– Әй, Әлиакпар, сен газетті маған оқытасың ғой! Орынбасар арашаға жүрді:

	– Сені тіл сындыра берсін дейді-дағы. Немесе маған неге оқытпайды?





ІІ




	Қыстақтағы клубта жиылыс өтті. Жиын-теріннен қолы босаған диқандар түгел келді. Көбісі өздерінің жерлесі Ноғайқұлды көру үшін келіп еді. Осыны сезе, сезіне тұра Ноғайқұл шешендікке бармай келген жұмысының тоқетерін айтып:

	– Кәне, осы жайында кім сөйлейді? – деп сұрады. Қол көтерушілер көп болды.

	Бірінші боп Әлиакпар сөйледі.

	Ол колхоздасудың маңызы жайында әркімнен ертелі-кеш естігенін қайталап тұрып алды.

	– Әй, сен астыққа көш! – деді Ноғайқұл.

	– Астық жоқ, – деді Әлиакпар. Ноғайқұл Торанғұлов ашу шақырды:



	– Онда аузыңды жап!

	Енді жаңағы қол көтерушілер жым-жылас болды.

	– Ау, сөйлеңдер! – деді Ноғайқұл.

	Жұрт көрнеу бұғып отыр. Ортаға Назарқұл Торанғұлов шықты.

	Оның не айтқанын ағасы түсінбеді. Оқта-текте қолын сермеп «и» деп қояды. Ноғайқұл оған:

	– Сен де аузыңды жаба ғой! – деді.

	Осымен жарыссөз бітті. Ноғайқұл енді қазақшылыққа көшіп, ағайындардан жылу сұрағандай бола бастады. Бірақ, бұл сөз де әсер етпеді. Жұрттың бәрі аузын қу шөппен сүртіп отыр.

	Ноғайқұл жиналысты тарқатуға ыңғайланды. Дәл осы сәтте ортаға Шәукен шықты. Күні бойғы құбылысты шала-шарпы түсінсе де әкесін аяған ол:

	– Астық бар! Мола маңайындағы ұра тола астық деп салды.

	Жиналысқа әйелдер де келген еді. Молыш кемпір тамсанып, ернін сылп еткізді. Жүзіне сүйсіністің шырайы шықты. Бірақ, ол жұмған аузын ашпады. Тек, қайнысына қиыла қарап қойды.

	– Қане, үйді-үйіңнен қап алып, ұраны ашыңдар! – деді Торанғұлов.

	Бірақ ұра ашушы табылмады. Осыдан кейін Ноғайқұл колхоз басшыларын ертіп зират маңына барды. Бірақ, ұра табылмады. Шәукен нұсқаған беткей кең. Қайсысын аршисың.

	Ноғайқұлға ақыл кірді. Ол қыстақтан сом темір алдырып, беткейдің әр жерін түрте бастады. Ұра бар жер дүңк ете қалады. Көп ұзамай біреуі табылды. Мұның өзі көп ұраның біреуі қолға түскендей болды. Енді ұралар біріне бірі куә боп сырын аша бастады.

	Табылған астықты Ноғайқұл Торанғұлов түгелдей «заготзерноға» артқызды.

	Осы жолы ол семьясын ауданға көшіріп әкетті. Ақбоз үйдің мүлкі, көрпе-төсегі, қазан-ошағы бір түйе, бір өгізге артылды. Ақбоз үйдің сүйегі диірменшінің тамырында қалдырылды. Диірменшіге өткізіп жатып Ырысбике:

	– Баяғыда қоймаға жиһаз тастап кететін едік. Енді қаққа қалдыратын болдық! – деп көзіне жас алды.

	Інісі келгелі бері бір сөзге араласпаған Борайқұл қоштасарда:

	– Қайыр-хош! – деп қамықты. Базарқұл болса:

	– Ауданға ақпар апарып тұрамын! – деп насаттанды.

	– Ақпар тасығанша, кетпен шап! – деп зекіді ағасы.

	– Қалада үш айлық оқуды неге бітірдім! – деп сұрады інісі.

	Ағайсы басын шайқады.

	Ноғайқұл, Назарқұл бастап апаратын үй ішін ауданнан тоспақ боп озып кетті. Жолай атқораға соғып Күржікті көрді.

	Күржіктің көзі әңгел-шәңгел, арқасы жауыр, құйрығы сидым-сидым еді. Ноғайқұл аяп кетті. Ол аттың басынан сипағанда, ат оқыранып жаудыр көзін аудара қарады. Иегінің астында ақ қылшық бар еді. Тірі әруақтың сақалындай әсер етті. – «Саған өкпем жоқ, талай қызық көрсетіп, талай кәдеге астың».

	Үдере көшкен жалғыз үй араға екі қонып, ауданға үшінші күні келді. Торанғұлов тиемелі там құлыптанып қалыпты. Ноғайқұл інісіне:

	– Темірмен сындыр құлыпты, – деп бұйырды.

	Ертеңіне Назарқұл көлікті алып, қайтып кетті. Оның ізінше үйге Мәліғаждаров кірді. Қасында милиционері бар. Мәліғаждаров:

	– Колхоз-союздың үйіне неге басып кіресіңдер! – деп әкіреңдеді.

	Ноғайқұл қызметте еді. Жауап қатушы табылмады.

	Мәліғаждаров табанда акт жасап:

	– Несібелі қарындас, мынаған қол қой! – деді.

	– Қара танымайтын қыз қалай қояды? – деді шешесі долданып.

	Мәліғаждаров қағазды Шәукенге ұсынды. Үйден тезірек кетсін деп ойлаған Шәукен қол қоя салды.

	Үй, шынында да «Колхоз-союзға» қарасты еді. Бірақ райисполком Торанғұловқа кіруіне рұқсат еткен-ді. Ол кезде бүгіндей ордер жоқ. Торанғұлов, ауызша сөзді малданып құлып бұзды.

	Ол қызметтен келгенде, әйелі болған істі болғанынша айтып шықты. Бір қырсықтың жабысқанын сезген Ноғайқұл баласына кейіді.

	Ырысбике күйеуін кінәлап жатыр.

	Ноғайқұлдың қабағынан қар жауды. Түсі сұсты, тұнжыр. Ол өзіне-өзі сөйлегендей:

	– Осы бастан пысып берсін, заманның кілті қағазда деп бір қойды.

	Ертеңіне ол баласын мектепке ертіп барды. Мұғалім Ноғайқұлға жақсы таныс еді. Баланың білімін тексеріп көрді де:

	– Төртінші класқа барады, – деді.

	– Бұған сол да жетіп жатыр, – деді Ноғайқұл. Ертеңіне Шәукен мектептен қашып келді. Шешесі:

	– Неге қаштың, қарағым? – деп сұрады.

	Шәукен егуден қорыққанын айтты. Шешесі түсінбей сұрауын қайталағанда Шәукен:

	–.... Қолымды инемен қазбақшы! Е, әкеңнің... – деп кіжінді.

	Ырысбикенің ойына баласының баяғы бір қылығы түсті. Қожаға қолын қаздырмай, қиғылық салып еді-ау! Ақырында содан ауырып, өлім аузынан қалып еді-ау. Сонда Ырысбике бұл баламның бетіне келмеймін» деп ішінен ант-су ішіп еді-ау. Сол бала енді мектептен қашады. Бұған не лаж?!

	Ноғайқұл қызмет аяғында мектепке соққан еді.

	Мұғалім:

	– Баланы да өстіп тәрбиелей ме екен?! – деп реніш білдірді.

	Үйге келген бетінде Ноғайқұл:

	– Азанда мектепке барасың! – деді.

	– Бармаймын!

	– Барасың!

	Шәукен:

	– Онда мен қашамын?! – деп белдігін іздей бастады.

	Ноғайқұл «бала ауданда ауданша киінсін» деп гимнастерка сатып алып қойған-ды. Шәукеннің іздегені соның белдігі.

	Ноғайқұл:

	– Әй, ақымақ қайда қашасың?! – деп, белдікті жорта екі бүктеді.

	– Көкемдікіне кетемін! – деген жауап шықты.

	«Көкесі» – колхоздағы Назарқұл. Осы арадан 150 километр жер. Ноғайқұл жымиып күліп алды. Ішінен: «осы баламның бір ноқаты кем, не елден асқан зерек, әйтеуір әбі-тәбі емес», – деп отыр.

	Ертеңіне Шәукен мектепке бармады. Оның ертеңіне және бармады. Оның ертеңіне Ноғайқұл райкомға шақырылды.

	– Райисполком сезіп тұр. Торанғұлов құлып бұзбағанда бала-шағасы көшеге түнер еді... «Двадцаткада» бар адам үшін ұят емес пе?! – деп, Назарғалиев заң тармағының ескертулерін еске түсіріп өтті.

	Жиылыстан соң Торанғұлов бір бұрышта Назарғалиевпен кездейсоқ ұшырасып қалды. Назарғалиев:

	– Нақа, сіз қорықпаңыз, аудандағылардың жылы маған мәлім деп бұрылып кетті.

	Жүдәбековтармен арадағы кикілжің көңілді алағаржақ етіп жүр еді. Енді бейнебір кір жейдені жуғандай.

	Ноғайқұлдың көңілі ашылып сала берді.

	Үйіне келгенде ол бірінші рет көрер көзге мейірленіп, қызы мен баласын алма-кезек сүйді. Бұл өзгерістің сырын Ырысбике түсінген жоқ.





ІІІ




	Қыс бойына Торанғұлов тыныштық көрмеді.

	«Живсоюздың» арасы алшақ базаларына барып етке өткізілген малды көзбен шолып қайтады. Ақпарды осылайша тексереді. Ауданға келген соң райкомға есеп береді. Ол кезде қаулының жобасын есеп беруші жазып апаратын тәртіп бар-ды. Сол жобаны Ноғайқұл баласына жаздырады. Өзі айтып отырады, Шәукен жазып отырады. Оқта-текте ғана аса бір маңызды мәселенің үстінде көршісі Молдабек Теміршінмен ақылдасады. Аудандық почта бөлімінің бастығы Теміршін бұрын облыста қызмет атқарған кісі еді. Әлдебір себеппен құлдырап осында келген-ді. Сол кісі Ноғайқұлмен тұздас-дәмдес, сырлас боп кетті.

	Бір күні сол екеуі жауапты қаулы жазар алдында әңгімелесіп отырды. Сөз арасында Теміршін:

	– Жүдәбековтердің жұртқа жаны ашымайды, – деді.

	– Оны қайдан білесің?

	Теміршін апта сайын қалаға почтабай шаптыратынын, ол қалада телеграмма өткізіп қайтатынын айтты. Торанғұлов:

	– Телеграммада тұрған не бар? – деп сұрады. Теміршін:

	– Ол жағы құпия! – жеп жалтартты.

	– Біз өзіміз тоқетерін бір-ақ айтамыз, – деді Торанғұлов.ъ

	– Сол тоқетер телеграмма да! – деді Теміршін. Сөздің артын әзілге айналдырды. Сенің қыруар малың бір парақ қағазға сыйып кетеді.

	Кешінде Торанғұлов райкомға есеп берді. Кәмердин Жүдәбеков:

	– Бұл жолы өрлепсің! – деп мақтады. Мынау ақпардан бәрімізге абырой-атақ келеді.

	– Баршамыздың маңдайымыздан сипайды, – деді Теміршін, басшының сөзін құптағансып.

	Жүдәбеков:

	– Вот именно! – деп қарындашпен столды тықылдатты. Көп ұзамай Сейдін ауданының ет науқанынан озықтығы республикалық газетке жазылды. Толып жатқан озаттың ішінде Жүдәбеков пен Торанғұловтың фамилиясы жүрді. Ноғайқұл болса, келесі бір күні түнде қамбашы Бименденің үйінде ауырып шықты. Таңертең төбесі шаншып, көзі қанталап, ұрты ісініп шықты. Ақыры осы дерттен жамбасы жерге тиді. Бірақ оның өлімін жұрт сан саққа жүгіртті.





IV




	Сейдін ауданының орталығындағы еңсесі биік, төбесі күмбез үй бұрынғы мешіт еді. Бұл күнде клуб. Сол клубтың түбінен бұлақ ағады. Бір күні осы бұлақтан су алып келе жатқан бойжеткенге көшедегі жұрттың бәрі қарап тұрды. Бойжеткеннің басындағы үкілі сәукелесі, аяғындағы көксауыр етігі әркімге әртүрлі әсер етті.

	Ауданға алыстағы ауылдан былтыр күзде көшіп келген үйдің қызы еді. Әкесі дүрдей қызметкер болса да, ауыл киімін әлі тастай қойған жоқ-ты. Шешесі дүкеннен сатып әперген жібек орамалды клубқа барғанда ғана салады. Бүгін қос шелекпен суға барғанда, ауылдағысынша сәукеле киді.

	Аудан орталығында киімінің шәркездігіне бойы үйреніп қалған қыз көшедегілердің көзінен сүрінбеуге тырысып, екі щелекті тең ұстап, ырғалып бара жатты.

	Керме иығы қушиып, бұраң мойнының сұлулығы айқындалды.

	Үйіне тақалғанда қасына екі адам келді. Екеуі де ауылша киінген. Етіктері ғана қалаша, тұмсығы қисайып, табаны сықырлап тұр.

	Байқамағансып өте берген бойжеткенге жігіттің біреуі:

	– Несібелі-ау, қайқаңдап қайда барасың? Елден келдік, шешеңнің айтқан сәлемі бар, – деді.

	Несібелі іркілді. Жігіттің біреуі бітене қара да, екіншісі ұзын сұр. Екеуін де жыға таныды. Қыз шелегін алуға ыңғайланды, ұзын сұр қодиланып:

	– Қарындас, суың ыстық па, суық па? – деді. Бітене қара мырс етті.

	Қыз қағылез қабағын шытты. Осы сәтте аузына ытықты уәж түсті:

	– Әлиакпар ағай, бұл су – ыстық, аузыңыз күйеді!

	Әлиакпарды сазға отырғызғанына бітене қараның қыбы қанды.

	Оқыс ырғалған бойжеткеннің екі шелегі болмашы ауытқып су шайқалды. Екі жағынан қаумалаған екі жігіт қол ұшын бермеді.

	Осы көріністің бәрін бойжеткеннің қаршадай інісі үй жанынан бағып тұрған. Жүгіріп келіп екі шелекке жармасты. Қабырғасы қайысып табалдырықтан әрең аттады. Жігіттер қаңтарылып қалды. Қыздың қасында өспірім інісінен басқа жан жоғын біліп тұр. Әкесі елде, шешесі де елде.

	– Қап, шешесінің сәлемін айта алмай қалдық-ау! – деп өкінді Бименде.

	– Осы үйдің көршісі Әлиакпарға таныс еді. Сол арқылы сыр тартпақ болдық.

	Әлиакпар есік қақты. Есік ашқан аққұба әйел:

	– Қожайынымыз колхозға шығып кетіп еді, – деді. Әлиакпар елден келген беті осы екенін, шайханаға түскенін, райкомда жұмысы барын айтып өтті. «Райком шақыртты» деген сөз әйелге әжептәуір әсер етті. Әйел:

	– Көліктерің бар ма? – деп сұрады. Әлиакпар аттарын қорыққа қойғанын айтты.

	– Е, онда жүктерің жеңіл екен!

	Манағы оспадар әзілдің уыты қайтқанда Несібелінің есіне шешесінің сәлемі түсті. «Не айтты екен? Келушілер кейінге несіне қалдырды? Әйтеуір жақсылық болғай да!» Қыздың көңілі әлем-жәлем, Осыдан бір ай бұрын елге шыққан әкесінің ауырып жатқанын есіткен. Шешесінің суыт кеткеніне де бір жұма. Енді сол жақтан келген хабарды тыңдай алмай қалғаны өкінішке айналып, көңіліне қаяу түсірді.

	Несібелі кішкентай тігін машинасын тырсылдатты. Тіккен көйлегінің бір жеңі қалған-ды. Бітіріп тастамақ болды. Бірақ ісі өнбеді. Инені шоныққа қадаған күйінде машинасын доғарды.

	Екеуі де өзімен-өзі болып тілсіз отырғанда, аққұба әйел есіктен қарады:

	– Несібелі, бері келіп кетші!

	Әуелі екеуі күбір-күбір сөйлесті. Әйел әлденеге сыңғырлап назданды. Шәукен ұнатпай тысқа шықты. Тісқаққан қатын:

	– Шәукен-тай, біздің үйге кірмей-ақ қой. Кісілердің құпия сөзі бар, – деді.

	– Қандай құпия сөз, – деді қызыл шырайлы бала шиқандай сызданып.

	Әйелдің жауабы екіұшты шықты.

	– Әпкеңнен естірсің, ел жақтан келген суыт хабар бар.

	Шәукен әлденеден секем алды. «Ауру әкеден келген хабар болмаса игі еді!»

	Қатын мен қыз ішке кіріп кетті. Бала сыртта қалшиып тұрып қалды.

	Бие сауым уақыт өткенде апасы жылап келді. Жасқа булыға айтқаны:

	– Көкеңнің тілі байланып қалыпты. Апам саған тез жетсін депті.

	Шәукеннің бойы шымырлап кетті.

	Тағдырдан соққы жеген екі пенде үрпиісіп қалды.

	«Не істеу керек?» дегенді іштей айтысты. Шыдам тосып, сыңсу жақындағанда аққұба әйел келді. Оқ жыландай сумаңдап:

	– Әлиакпар кісілік жасады. Бименденің атын аударып әперіп, өзін мінгестіріп қайтпақшы болды. Шәукентай жол тауып бара алар ма екен? – деді.

	– Жолға мен жетікпін, – деді Несібелі, інісінің жауабын күтпестен.

	– Шешең сені шақырмапты ғой, – деп әйел жорта майысты.

	Шәукен:

	– Күздегі көшіміздің жөнін білемін, – деп орнынан ұшып тұрды.

	Несібелі шамалы ойланып:

	– Қайтейін басқа түскен баспақшы. Көлік келтірілсін.

	Оған шейін Шәукентай тамақтанып алсын, – деді.

	Әйел шығып кетті.

	Несібелі апаш-құпаш ас қамына кірісті.

	Көлік жылдам келтірілгендіктен, Шәукен тамақты асығыс ішті. Апасы құрт қатқан үзбенді екі зеренге сапырып, ыстығын қайтарды.

	Кіші бесінде Шәукен жарбиып атқа қонды. Жатаған қаракер тыпыршып шыға келді.

	Несібелі інісін ұзатып салды. Қоштасарда әкесіне деген сәлемін айтуға батылы бармады. Дауысы бұзылар деп қорықты. Сағынышты сәлем орнына:

	– Сақ болғайсың, атың қашып кетпесін, – деп ақыл айтты.

	Өрісін сағынған түз жылқы жиі пысқырып,, жүріс тіледі.

	Шамалы ұзағанда жол айрығына ұшырады. Жолаушы бала екі ойлы боп артына қарады. Апасы жібек орамалын бұлғап тау жаққа қол сілтеді.

	Бала түсінді. Апасы түзге сіңетін төте соқпақты сілтемей тау бөктерлейтін оралымды жолды мезгеп тұр.

	«Бір жол бар жақын, жақын да болса алыс, бір жол бар – алыс, алыс та болса жақын» деген нақыл Шәукеннің есіне түсті. Тау бөктерлеп жүрсем адаспаймын ғой деп түйді.

	Жөнімді нұсқайын дегендей жатаған қаракерді ойқастатып, тауға қарай бұрды. Апасы: «Бекер атой салды-ау», – деп ұнатпай қалды.

	Қарасы мұнартқан тау барған сайын анықтала берді.

	Жолаушы бала елсіз таудың етегіне күн бата ілікті.

	Ол жылдары ол таудың бөктерінде бүгінгідей даңғыл жолдар жоқ-ты. Жалғыз-аяқ жолдар, сілемдер, соқпақтар жолаушыдан көнгілік тілейтін-ді. Шәукен кешкі арайда бөктер мен түздің арасын пайлап алып, шығысқа қарай тартып кетті.

	Қас қараяр шақта Терісаққаннан кешіп өтті. Қаракер оқыс тоқтап, суға бас қойды. Бала ат үстінен ауыздық алуға еңкейді. Шөлдеген жылқы ерік бермей, суды сызаттап іше бастады.

	Көктемнің салқын суы ішін жыландай жалаған ат көрінген шөпке бас қойып маза кетірді.

	Мылқау табиғатқа еті үйренген бала неше қилы қиялға шомып, ақырында әкесінің елге қалай шыққанын ойлап кетті.

	Іңірде төрт-бес кісі тамақ ішіп аттанған еді. Сыры қашқан қара табақтағы жасық ет жұмырына жұқ болмаған Ноғайқұл: «майлы асқа аузымыз бір тоймай-ақ өлеміз ғой» дегенде, Ырысбике: «Қай-қайдағыны айтпашы!» деп шошып қалған-ды.

	Кісілер әкесінің жора-жолдасы Болаттан-басқасының есімін Шәукен білмейді. Кілең қаба сақалдардың ішінде Ноғайқұлша шошқа сақал қойған да, әкесімен терезесі тең кісідей сөйлесуші де сол Болат-ты.

	Болат пен Ноғайқұл атқа қонғанда, өзгелері есекке мінген-ді. Ауданға есекпен келушілерді көруі де сол жолы еді. Шәукен ішінен: «Елде қыл құйрықтың құрығаны-ау» деп топшылаған-ды.

	Әкесінің қандай жұмыспен кеткені Шәукенге қараңғы. Әйтеуір, райкомның жібергенін біледі. Қайтып оралғанда клубта сала-құлаш сөз сөйлейтінін пайымдайды. Жиналыс басқарушы: – Уақытың бітіп қалды десе: «Үш минут сұраймын!» деп қиылатынын және пайымдайды.

	Шәукен ұзақ жүріп отырды. Түн ортасында шалғайдан сарын естілді. Енді біршама жер жүргенде шалғайлы сарын алыстап, жұмырлана бастады. Үңгірдегі айдаһардай уілдеп, баланы бірде үрейлендіріп, бірде қызықтырды.

	Таң құлан иектенгенде Шәукен жайылып жүрген жылқының үстінен шықты. Бақташысы жоқ. «Бұл кімнің жылқысы екен?» Ауылда «қылқұйрық қалмады» дегені қайда?!

	Ұйқы қысқан жолаушы осы жылқы маңында көз шырымын алмақ болды.

	Шәукен таң ата тұрды. Әлденеден шошып оянды. Шідерлі аты ұзай қоймаған екен. Өзге жылқы ұзап кетіпті.

	Шамалы жер жүргенде және бір өзеннің сілеміне душар болды.

	Өзен де өзен. Бұл өзеннің түсі бөлек. Кереге бояйтын жосадай күрең. Қорғасын кенінен ағатын өзен осы. Бұны жұрттың бәрі бес саусағындай біледі.

	Жолаушы күрең суды кешіп өтті. Судың иісінен шошыған аты көткеншектеп қамшының күшімен өтті.

	Көз ұшында бағанағы жылқы қараңдады. Ылдидан тауға қарай өрлеп барады. Шәукен: «Шамасы қорғасын кенінің жылқысы-ау?» – деп топшылады.

	Таң толықсып атты. Дүние сынаптай толқиды. Жыл тәулігінің көркі көктем таңы Шәукенді нұрға шомылдырды.

	Күн күздегідей күреңденбей, қыстағыдай қызармай, сарғайып шықты. Бейнебір алтын тісті келіншектей нәзік сәуле құзар шыңның басына жіңішке сызық түсірді.

	Ұлы сәскеде аспанда бозторғай ән шырқады. Құйттай құс екі қанатымен төсін желпіп, өзімен-өзі ойнады. Қымқа төмен құлдилап, қайтадан жоғары көтеріледі. Әуеде ауыспас нүкте боп айналады.

	Шәукен бозторғайдың әнмен жұмыртқа шайқайтынын қойшыдан естіген еді. Осы арада «ұясы қайда екен, ә?» деп аялдады.

	Біршама уақыт өткенде торғайдың әуені бұзылды. Бағанағы сазды шырыл жанұшырған шыж көбелекке айналып, жарықшақ тарта бастады. Бұлбұл көмей бітеліп қалғандай мазасыз шиқыл шықты. Шәукен аң-таң. «Япыр-ау, мынаған не болды?» деп қояды. Енді біршама уақыт өткенде көктегі торғай әлсін-әлсін төмендеуді шығарды. Сабыр жеткісіз баяулықпен төмендейді. Қанатын қағуға ерінетіндей, баяулық тілеп келеді.

	Осы кезде Шәукеннің есіне торғай арбайтын айдаһар түсті. «Шынында да, мынау басы айналған торғай ғой» деп тұр. Ешқандай нышан жоқ. Айдаһар ысқырып арбайды деуші еді. Ысқырық түгіл ызың да жоқ. Тек торғай мұңлықтың өлімсіреген шиқылы бар.

	Шәукен істің артын күтті. Торғай бұдан қашатын емес. Үстіне тура құлап келеді. Бала қызығып: «өзін ұстап алайыншы!» деп тұр.

	Ұмсынуға шамалы-ақ қалғанда торғай ауытқып кетті. Дәл осы мезетте Шәукен анадай жерде сұр жыланды көрді. Құйрығы ұяны орап, басы аспанға шаншылып тұрды. Шәукеннің тұла бойы тітіркенді. Төбе шашы тік тұрды.

	Сәлден кейін ес жиды. «Жолыққан жыланды өлтірмесең, өзіңді іздеп шағады» деген нақыл ойына оралды.

	Шәукен бұрылғанда қамшының иісінен үрейі ұшқан жылан шүйгінде сусылдап қаша жөнелді.

	Шәукен ұядағы жұмыртқаны көрді. Бесеу екен. Шекем – тастай уыстап тұрды. Торғай аспанға қайта көтеріліп, шырылға басты. Назды-аянышты шырыл еді. Шәукен жұмыртқаны ұясына қойды.

	Екіндіде, кеше Әлиакпарлар Шәукеннің апасын шелек-мелегімен қаумалағанда, есіне үйдегі әпкесі түсті. Бұлақтан су алып жатыр ма екен, жоқ әлде жетімсіреп шөкиіп отыр ма екен? Шәукеннің ет-бауыры елжіреді. Уылжыған іші удай ашыды. Кіршіксіз көңілге қаяу түсті. Шеткі тамның үңірейген терезесінен желдің болмашы ызыңы естілді.

	Қыстақтың екінші шетінде киіз үй тұрған, жолаушы соған аттың басын тіреді.

	Үй аудандық жол бөлімі қызметкерлерінің кеңсесі есепті екен. Ішінде бұйымы жоқ, қаңырап тұр.

	Ескі сырмақтың үстінде тоқым жайып, екі кісі дойбы ойнап отыр екен. Біреуі:

	– Әй, Торсан, тең ойын ғой! – деп орнынан тұрды. Торсан аталған кісі:

	– Биге шығуыма үш-ақ жүріс қалды, – деп өзеуреді.

	Бірінші кісі екінші кісінің сөзін аяқ асты етуге тырысып, жолаушы баланы тергеуге алды.

	Бала аты-жөнін, сапар себебін айтып өткенде, екі кісі бірдей одырайысып:

	– Бұны кімнен есіттің? – деді.

	– Ауданға Әлиакпар мен Бименде барып еді, солар: «әкең хал үстінде, шешең шақырып жатыр» десті.

	Екі кісі бірін-бірі қабақпен атып өтті. Тіс жармады.

	Бала тысқа шығып, атының тартпасын босатып жатқанда, Торсан:

	– Әй, Әлиакпар мен Бименденің қаршадай баланы алдап, ұзақ сапарға шығарғаны несі? – десті.

	– Бойжеткен қызды оңаша қалдырғандағысы! – деп серігі көлкілдеп күлді.

	Баланың жүрегі су ете қалды. «Ауылдастар неге алдайды? Қой, неде болса Үшбасқа тезірек жетейін!» Атының тартпасын қайтадан тартты. Осы мезетте үйдегі кісілер күбір-сыбырға көшті. Шәукен құлағын түрді.

	– Осы баланың үйін шешесі сатпас па екен?

	– Әй, қайдам жесір қатын байының шаңырағын қия қоймас.

	– Ноғайқұлды ақ жауып, арулап қойған екен. Өкіл Мәліғаждаров белсенділердің апшысын қуырыпты.

	– Неге?

	– Әй, өзің түк білмейді екенсің ғой. Коммунисті мұсылманша қоюға болмайды. Мәліғаждаровтікі дұрыс.

	Шәукеннің денесі шымырлап, құлағы шулады. Ішке кіріп. Ағалар, жаңа не дедіңіздер?» деп сұрауға батылы бармады. Әрі әкені өлімге қимады. «Мүмкін жаңсақ сөз шығар?!».

	Бала кісілермен қоштаспай аттанды. Былай шыға келе бағанағы күбір-сыбырды сараптай бастады. «Ноғайқұл» деген есім қатыгез куәлік жасады. «Шөптің басы жел тұрмаса қимылдамайды ғой?» – деп мұңайды.

	Ол ұзақ ілбіді. Құрбақалының сазына келгенде көңіліне әкесі қайта оралды. Былтыр осы сазда ферма ауылда бес карта ойнағанда Шәукеннің ұтылуға айналғанын көрген әкесі: «Өйбүй, қарағым-ау, түсің қашып кетіпті ғой. Қолыңды маған берші!» – деген еді. Сол көрініс көз алдына елестеді. Осыдан кейін түрлі тіршілік қамын қамықтыра бастады. Әкесіз күн не болар? Жесір шешесінің, жетім апасының тауқыметін кім көтерер? Асқар тауы құлаған үш мұңлық көзін кімге сатар?

	Шәукенді сағыныш сезімі билеп алды. Ол шешесін аяды, апасын аяды, өзін аяды. Уылжыған іші ашып, түтіндей бықсиды. Сағыныш сұмдық асқынғанда: «Көке-ау, бізді тастап қайда кеттің? – деп еді, еңіреп қоя берді. Айдалада бала ботадай боздап, қыздай сыңсыды. Үстінде бір топ ұзақ шулап ұшып жүрді.

	Шәукен өзенге құлады. Іші өртеніп, қаңқасы ғана қалғандай. Басы мәңгіріп, дыңылдап барады.

	Болдырған көлігі де суға бас қойды.

	Енді үш-төрт шақырым жүрсе, аулының үстінен шығады. Таң асатын атты отқа қойды. Белін көтергесін желе-шоқытып кетпек.

	Тоғайдан жуа теріп жеді, еркек боп кеткен жуа өзегін өртеді.

	Шәукен өзеннің үстінен қарайтын қара кемерге өрмеледі. Кекіліктің жұмыртқасын іздейтін таныс кемері еді. Үстіне шығуға құмартты.

	Биік кемердің үстінде жарбиып тұрған бала сонадай жерден өтіп бара жатқан аттылы мен түйеліні көрді. Аттысы еркек те, түйелісі әйел. Әйелдің жаулығы қарқарадай. Белін де ақпен шандыған. «Бұлар кім болды екен?»

	Аттылы мен түйелі де баланы көрді. Әйел: «Біздің Шәукен-тайдың тұрысына ұқсайды, жөнін біліп қайтшы, шырақ!?» – деді. Еркек:

	– Е, көліксіз қайдан келеді? – деп ырық бермеді.

	Бұлардан көз жазғанда, Шәукен атқа қонды. «Іші шайқалсын!» – деп шоқыта жөнелді.

	Көп ұзамай тепсеңдегі кетпен шауып жүрген әйелдерді көрді. Дені кимешекті келіншек.

	Тепсеңнің үстінде бейіт болушы еді. Көп зираттың ішінде жалғыз өркеш нардай сұлап жатқан жас мола көзге түсті. Өте-мөте қадірлі адамның қабіріне ұқсайды. Шәукеннің жүрегі суылдап қоя берді. «Әкемдікі болмаса игі еді?!»

	Кетпен шабушылар Шәукенді таныды. Тани тұра жұмыстан бас алмады. Бір-бір тамсана қарасумен тынды. Шәукен үнсіз іркіліп тұр. Дәті шыдамаған кексе әйел:

	– Көкең анау шеткі үйде, қарағым! – деді.

	Шәукен сенді. Түу, күні бойғының бәрі бекершілік боп шықты-ау!

	Өзенді міне қонған ауылдың ең шеткі үйін Шәукен жыға таныды. Өз үйі, былтыр күзде ауданға көшкенде қоймаға қойылған ақбоз үй осы! Үзігі де, туырлығы да тозбапты.

	Шәукен бір-ақ нәрсеге қайран боп келе жатыр. Етене үй шілдеде түрілетін іргені суық көктемде түріп тастапты. Үміт шіркіннің үзілмейтіні қандай. Шәукен сағындырған әкемен қауышатындай ат үстінде ойнақшыды.

	Мезгілсіз түрілген ірге қаралы үйдің белгісі екенін, қападар жеңге шиден сығалап отырғанын байғұс бала қайдан білсін?! Ол аттан түсе бергенде іштегі әйел дауыс сап қоя берді. Зияштың дауысы! «Шырақ-ау, әлі естімеп пе ең, ойбай-ай?!» дейді. Қазаға енді ғана көзі жеткен Шәукен домалай құлады.

	Бірақ, қапелімде көзінен жас шықпады.

	Шәукен шешесіне ұшыраспай қалғанына өкінді. Бағана қара кемердің басынан көргені кімдер екенін енді пайымдады.

	Осы кезде намаздігер шамасында Ырысбике мен қайнысы жолшыбай жол бөлімі қызметкерлеріне ұшырасып еді. Шәукеннің өтіп кеткенін естіп, өкінді. Ырысбике тіл алмаған қайнын табалады. Назарқұл:

	– Көлігі тасада екенін қайдан білейін? – деп ақталды. Екеуі ақылдаса келе: «Ауылда естиярлар бар ғой.

	Біздің үй көшіріп әкелетінімізді айтар» десті.

	Өзенді міне қонған ауылдың адамдары жұмыстан қайтқан бетінде: «күн байығанша көңіл айтып шығайық» десіп жинала бастады. Баланы қомсынды ма, жоқ әлде өкілден қорықты ма, әйтеуір «бауырым-ой!» деп домалана жүгірушілер болмады.

	Колхоздың бастығы мен есепші ауданда болса да, қалған әкімдеріне кемтарлық жоқтай, ферма меңгерушілері, егін бригадирлері орынбасарды ортаға алып қаралы үйге кірді. Қызыққа қарай орынбасардың есімі де Орынбасар еді. Жұрт фамилиясын атамайды да. Сол Орынбасар әдет бойынша «саламатсыз ба, жолдас?!» деуге ұялып, «Өзіміздің Шәукен-тай ғой!» дей салды. Шамалы тымсырайыстан кейін: «Бәріміз де материалиспіз, інішек бекін!» деп жаңаша көңіл айтты.

	Осы кезде үйге Молыш кемпір кіріп, «ойбайды» салып қоя берді. Шәукенді құшағынан шығармай, барқылдап, әлденелерді термелеп кетті. Құлақ сарсытқан кейуанадан құтылудың жолы құран оқу еді. Қисықмойын шал оқыс әуез шығарып «Құлқуаллахуахатқа» басты. Құрама колхозға кірме болған ол Ноғайқұлдың әруағын сыйлады.

	Ауыл әкімдері үрпиісіп қалды.

	Қол жаяр кезде түрулі іргеден біреудің бойы көрінді. Басында ақ кепкесы бар, отырғандар өкіл деп ойлады. Қатты сасқан Орынбасар: «Аққұмның бір қызы бар Іңкәр атты» деп қоя берді. Жұрт мынаны «жын қақты ма?» деп аң-таң болды. Ән сөзінің азы айтыла бастағанда ақ кепкелі үйге кіріп үлгерді. Өкіл емес, мұғалім бала екен, Орынбасар санын бір соқты: ұялған тек тұрмастың кері келіп:

	– Отағасы, құраныңызды аяқтай қойыңыз, – деді.

	– Ойбай, Орынбасар-ау, бұл қай мазағың? Ноғайқұлдың сарқыты тимеуші еді. Көзіңнің еті неден өсті, ойбай? – деп Молыш кемпір қайтадан дауыс салды.

	Ауыл әкімдері үйден сытылып шықты.

	Күн батқанда Шәукен жеңгесімен күңкіл-шүңкіл сөйлесіп отырды. Көшіп келер үйін күту керек пе?

	Немесе, ізінше қайтқаны жөн бе? Осыны ақылдасты.

	– Қайдан білейін, қарағым, – деді Зияш қамығып. Жетісіп отырған ел жоқ. Сенен несін жасырайын. Қорегіміз тұқымдық жүгері. Ішіміз кебектесті болып бітті. Ертең үйің келгенде, бата оқушыларға жемді қайдан табамыз?

	Шәукеннің іші аянышқа толды. Әрі ойлап, бері ойлап, ауданға суыт қайтпақ болды. Одан арғысын бара көрмек. Мүмкін сол жақтан жұмыс табылар.

	Осы байламын айтқанда, жеңгесі болмашы тамсанып:

	– Өзің жігіт боп қапсың ғой. Бойың да зіңгіттей! Жарты жылда қалай өскенсің, шырақ! – деді.

	Шәукен таң асуға тиісті атын отқа қойды. Ол үйге кіргенде төсекті қатар салған жеңгесі:

	– Шырақ, шамды өзің өшірерсің, – деп жалаңаш білегін көрсетті. Тарамыс білек бұзаутіс қамшының өріміндей екен. Шәукен: «киіз басқыш еді-ау» деп сүйсінді.

	– Жеңеше, азанда мені ерте оятарсың, – деді ол шамды үрлей беріп.

	Зияш күрсініп теріс айналды.

	Таңертеңгі шайға жеңгесі жүгері қуырды. Шәукен:

	– Ағам былтыр собық тігіп, бізді жаяу жарыстырған! – деп оқыс оқиғаны айтып өтті.

	Баяғы «көке» жоқ, ағаға көше қалыпты. Зияш:

	– Ағаңның мінезі аумалы-төкпелі. Маған «бедеусің» деп күн көрсетпейді. Перзент екі жаққа бірдей екенін пайымдамайды, – деп шашын сілкіп тастады.

	Шәукеннің неге екенін, қайдам, беті қызарды. Ол әңгіменің бетін аудармақ болып, собықты сығымдады.

	– Мынау қоқан жүгері ме өзі? Зияш сықылықтап күліп алды.

	Зияш бұл күнде қыстақтың көбейгенін айтып өтті. Бұрынғы киіз үйлер көзден бір-бір ұшады. Дихандардың, балықшылардың, аңшылардың, тұз өндірушілердің мекенін тәптештемей, қыстақ дей салады. Балымша жол салатындардың қыстағында. Үйін ақшаға сатып тамға орналасқан.

	Шәукен Балымшаны ойлап кетті. Зейнел-Нәбидің қарындасы кестелі шалбар киіп, көш-жөнекей сайрандаушы еді. Түйенің үстінде кебежеде отырған Шәукенге құрыққа шаншып күлше беруші еді. Қыста жігіттермен алақан шертісетін қарулы қыздар көктемде шекемтас ойнап, жазда алтыбақан тебісіп, ән шырқаушы еді. Сол Балымша кеше Шәукен суық хабар естіген қыстақта болып шықты. Шәукен: «Мүмкін, қайтарда көрермін» деп ойлады.

	Шәукен атын әкелуге бара жатқанда, алдынан Борайқұл шықты. Әдейі оңашада жолыққан кәрі шал кемпірше кемсеңдеп, досша құшақ ашты. Ол Шәукенді бауырына қысып, мауқын басты. Шәукен: «біреу-міреу көріп қоя ма?» деп қысылып тұрды.

	Борайқұл шал қаршадай Шәукенді зиратқа ертіп барды. Дәу жас моланың түбіне тізесінен отырып, құран оқыды. Тізілген түсініксіз сөздер. Дауысын қырағаттап ұзақ оқыды. Толқындаған мақамды әуез төгілді.

	Бір тал изеннен ұстап, жүрелеп отырған Шәукен орнынан тұрғанда: «хош бол, көке!» деп еді, көзінен жас бірге шықты. Борайқұл.

	– Жүкті нар көтереді балам, енді шыда! – деді.

	Шәукеннің жүрісі өнбеді. Ілбиген жүрістің үстінде қазаны ұмытуға талпынды. Болар іс болды! Өлгеннің артынан өлмек жоқ. Қайтеді, тірі жан тіршілігін қылады-дағы! Шексіз шығасының орны жүріс сайын бітеді-дағы! Көп күнгі құманның тұманы сұмдықпен сейілсе, алдан тарау-тарау жолдар тосып алады-дағы. Бедері қашқан болмысқа тың таңбалар түседі-дағы!

	Сетінеген арқау жалғанып, ширай түскендей. Шәукеннің жүрісі өне бастады. Астан қайтқан адамдай бейғам аяңға ауысты.

	Үміт те, күдік те, қаза да артта. Ендігі көрешегі не де болса ауданда. Ауданға шейін тура жүріспен тарта бермек. Жол-жөнекей бұралаң соқпаққа ұрынарын білмейді.

	Ол түске тармаса кешегі киіз кеңсенің жанынан өтті. Әкесін солар өлтіргендей, екі қызметкерді іштей сыбап бара жатты. Бір кезде біреу арт жақтан дауыстады. Шәукен кейіншектеуге ерініп, іркіліп тұрды.

	Кешегі қызметкерлер екен, Торсан:

	– Шақырғанға неге қайрылмайсың, қызталақ? – деді. Шәукен:

	– Әкемнің дүние салғанын неге жасырдыңдар? – деді қалшиып.

	Уәжден жығылған ересектер бір-біріне қарасын қойды.

	– Әй, бала! – деді Торсан. – Жол бөліміне табельщик боласың ба?

	Шәукен басын шайқады.

	– Сен ойлан, – деді Торсан. – Бізге қолқанат болсаң, қорғасын кенінен дәм татасың, қалыңдығыңды көресің.

	Шәукен түсінбеді.

	– Әй, сен Қатираны ұмытқан жоқсың ба? – деді Торсан: – Зейнел-Нәбидің қызы. Баяғыда өзің белінен құшақтайтын қыз сол!

	Шәукеннің есіне енді түсті. Құмда Зейнел-Нәбидің үйіне үлкендер түстенгенде Шәукеннің өз құралпы кішкентай қызды құшақтағаны рас. Сонда Шәукен осы Торсанға су құйғызбап еді-ау. Неге? Қойшыны қор көрген. Жоқ, олай емес екен. Қанаған мұрнынан жеркенген еді...

	Шәукен оқыс тіл қатты:

	– Сіз онда мұрын шертісіп едіңіз-ау!

	– Әй, ақымақ, – деді сонда Торсан жымиып. Бас жағына барма! Сәлден кейін ол сөзін жалғастырды. – Зейнел-Нәбидің кейін әкесін таныттым.

	Шәукен атының тізгінін қақты. Торсан тізгінінен ұстап, анадай жерге шығарып әкетті.

	– Сенің апаңның басы бос көрінеді, – деді Торсан. – Маған бермейсің бе?!

	Шәукен шошып кетті:

	– Е, жоға!..

	– Бала, сен ауданға барғанша ойлан, – деді Торсан. – Барған соң апаңа құлаққағыс қыл. Оған шығарған өлеңім бар. Соны айта бар.

	– Қандай өлең?

	Торсан бірауыз өлең айтты. Шәукен алғашқы екі-ақ жолын ұғып алды.

	Шәукен атын тепсінді. Қыстақтың шетіне шыға бергенде бүйірден біреу айқайлады. Шәукен Балымшаны таныды. Екеуі әжік-күжік әңгімелесті. Шәукен жаңа ғана естіген өлеңін айтқанда, Балымша: «Әдіре қал!» деп басын шалқайтып күлді. Сәлден кейін:

	– Мен оған: «Қоңыратым-ай, сен болмасаң қалып еді жол жатып-ай!» деп өлең шығарғам. Несібеліге осыны да айта бар, Шәукеннің үзеңгісінен ұстады.

	Ұзақ жүрген Шәукен кешке қарай күрең суды кешіп өтті. Көп ұзамай отырған ауылды көрді.

	Ауылдың шетінде төрт-бес кісі тұр еді. Желсоқты болған бала өлімсіреп сәлем берді.

	Сұранышбек Шәукенді өз үйіне ертіп келді. Аяғын апыл-тапыл басқан жас баласы көрген жерден:

	– Асық ойнайсың ба? – деп жармасты.

	Шәукен үлкенсініп басын шайқады. Күн батарда жантайып көзі ілініп кетті. «Бала пақыр болдырып келген екен-ау», – деп түйсінді Сұранышбек.

	Сам жамырағанда Шәукенді тамаққа оятты. Мезгілсіз ұйқыдан басы ауырған Шәукен қол шайғанда шырағданның шынысына су шашыратып алды. Шыны шырт ете қалды. Сұранышбек:

	–.. Әй, кәпірдің бөлтірігі неге қол сілтейсің. Қап, шырағданым көр білте боп қалды-ау! – деп өкінді.

	Мал ашуы оңай ма, Сұранышбек көпке шейін ренжіп отырды. Ақырында:

	– Зат болсаң, мынау біздің Жоландай бол. Қолына шаң жұққызбайды, – деп баласын мақтан етті. Шәукен табаққа қорғаншақтай қол салды.

	Астан кейін Шәукен атын отқа қойды. Ауылдан недәуір ұзатып тұсап жіберді. Қайтып келе жатқанда алдынан Сұранышбек шығып: «аттың орнын тай басар» деген осы! Жүріс-тұрысың Нақаңнан айнымайды екен, – деді.

	Осы сөздің аяғы үйде жалғанды. Шәукен әкесінің ауданнан қалайша аттанғанын еске алып еді. Болат жұлып алғандай:

	– Нақаңның түбіне есектілер жетті ғой, – деді.

	– Неге, көке?!

	Көке деген сөзі Сұранышбектің көңілін босатты.

	Үнсіз отырып-отырып:

	– Бұл ұзақ хикая қарағым, – деп салды.

	– Бименденің үйі у беріпті ғой, – деді Гауһар.

	– Оттамай, жайыңа отыр, – деп күйеуі зекіп тастады.

	– Байғұс-ау, жалпақ елдің аузына қақпақ боламысың?

	– деп Гауһар ақталды.

	Күйеуі қайта зекігенде, әйелі ерегісе долданды.

	Көкайылдығына басып:

	– Биағалар шешейі жоқ, Бименденің қатыны боза ішкенде, абысынына айтып қойыпты. Абысыны сүйреңдеп жүр...

	Отбасында сөз салыстыруды артық көрген Сұранышбек түймедейді түйедей етіп өсіретіндерді еске алды. Бейшең ауызда береке жоғын, ғайбаттың құйыны ауыл жықпайтынын, қаңбақ қоқтықса өртке ұшырайтынын айтып өтті. Өзінің де бір кезде бөспе сөзге үйір болғанын, бұл күнде тоқтасқан, ауыл билейтінін ишаралады. Содан келе-келе Сұранышбек шынын айтсам ба екен, айтпасам ба екен? – деп толқып отырды. Ақырында сөйледі:

	– Бимендені сен білмейсің, балақай! Бұл өңірде одан қорықпайтын адам сенің әкең ғана еді. Ол кетті. Ішмерез пәленің қолынан келмейтіні жоқ. «Мал аласы сыртында, адам аласы ішінде» деген сөз Бимендеге арналған тәрізді. Ұйқыға кеткен әйелінің үстіне және бір көрпе жауып қойды да өзінен-өзі шешіле бастады. Әйткенмен ойының тоқетерін айтпай, алыстан орағытар әдетіне басты.

	Ішқұста боп қалған ділмәр неше түрлі мәтелді тізбектеп баланың жетелігін сынады.

	Шәукен шытырман сөзді түгел байыптамай, ұзын-ырғасын ғана ұғып отырды. Бұралаң соқпаққа түскен балаға ақиқаттың ауылы жеткізер емес.

	Сұранышбек шырғалаң әңгімесін тұспалмен шешті.

	– Сыпайы сырын жасырмас. Бірақ, былш еткізбей шыжымдап шығармақ ләзім. Қазақта екі сөздің бірі у да, бірі бал. Екеуін ажырата білмек керек. Адам боламын десең, сөз бағып үйрен.

	– «Түу, мына кісі әкемнен де шешен екен ғой», – деп түйді Шәукен.

	Шәукен көпке шейін домалап, көз іліндіре алмады. Шым-шытырық ойға шомған Шәукен әкесін ойлап, өксіп жылады. Сұранышбек те ояу жатыр еді. Бала мұңдықты аяған ол ұйқысыраған боп сандырақтады:

	– Ым-м, қатын – өсек жатпайды...

	Таңертеңгі шайдан соң Гауһар белін буып тысқа шықты.

	Сұранышбек тағы да айнаға қарады. Әмиянынан іскек алып, мұртының бірталын жұлды. «Бәтшағар ағарғанымен тұрмай, қисайып кетіпті!».

	Сұранышбек бала аттанарда шырғалаң бір әңгіменің шетін шығарып қойды.

	– Кісі болатын сыңайың бар екен, сенен жасырғаным болмас. Әкең Бименденің үйінде балықтан уланған...

	Бала атқа қонды. Ол тізгін қағарда, Жолан атқа мінгесемін деп, қиғылық салды. Шәукен ересекше иіліп, басынан сипады. Сұранышбек баласын көтеріп жатып:

	– Шырағым, Шәукен жолың болсын! Ақылды адамда ұйқысырау деген болады. «Жаманның айтқаны келмейді, сандырағы келеді!» деген сөз және бар. Өзің ойланарсың! – деді.

	Ұзай келе Шәукен дауыстап жіберді.

	– Біреулер «суыққа шалдықты» дейді. Біреулер «уланды» дейді. Енді біреулер «жынданды» дейді, қайсысынікі дұрыс.

	Бұралаң соқпақ: «Балақай, әлі көп адасасың!» дегендей, иреңдеп жатыр. Жолаушының алды жатқан жұмбақ...





VI




	Тау бөктерлемей түз соқпағына түскен Шәукен шөбі сұйық далада келе жатыр. Аты да шырсыз сапарға көніп, бүлкіл қағады. Салмағы жеңіл баланы медеу тұтады. Мінер жақтағы іркес-тіркес биік тау мен қамшылар жақтағы құм қатар жарысып қалар емес. Екеуі жайында да көптеген ертегі аңыз бар. Сонау таудың келіншекке ұқсауы тегін емес деседі. Көш бастап келе жатқан келіншек шалғайдағы шулаған елін сағынғанда тасқа айналып кетіпті-міс. Іркес-тіркес заңғар сол келіншектің жетелеп келе жатқан түйесі деседі. Бұйдалы түйеден айнымайтынын Шәукен көріп келе жатыр. Келіншек те айна-қатесіз. Ешбір сұлу қолдан қашай алмайтын сұлу нұсқа көз жаздырар емес.

	Мұны Шәукен шала-пұла естіген. Абылайды жұрттың көбі өз жеріне тели салатынын ол білмейді. Ол түгіл ересектер де біліп жатқан жоқ. Білетіндер күндердің күнінде шығатыны ол кез үшін танық-ты.

	Күндердің күнінде әр пенденің ғұмыры сияқты, уақыттың екі шеті бар. Әріден бері жүруге де болмайды. Беріден әрі бойлауға және болады. Шәукен жүріп келе жатқан осынау соқпақ – бағы замандағы даңғыл жолдың орны. Шалғайдағы Ираннан қиырдағы Қытайға асатын керуен жолында талай адамның жамбасы жерге тиген. Талай керуен тоналған. Задында жол қауіпті ме, жолсыз қауіпті ме, бұған жауап жоқ. Түздің әліппесі басқа. Оны Шәукеннің қашан тауысары және белгісіз. Бұл сәттегі оның бар ойы – Сейдінге жетіп құлау. Сейдінде оны не тосатыны мәлім емес.

	Шәукен ұзақ жүрді. Оңашалыққа елтіген балаға екіндіде алыстағы ағаштар елеуреп, ауданның төбесін көрсетті. Некен-саяқ ақ там ағараңдады.

	Көп ұзамай бүйірден біреу айқайлады. Шәукен бір атқа мінгескен екі адамды көріп: «Е, Әлиакпар екен ғой!» – деп бұрылды.

	Бименде шешесі ұл тапқандай қуанды.

	Ауданнан шықпай жатып құйрығым жауыр болды.

	Дегенмен тақымымның салуы бар екен.

	Шәукен атын берді де жаяу аяңдап кетті. Түсінде реніш, өкініштің де белгісі жоқ.

	Ол кеткенде екі адам ұзақ кергілесті. Бітене Бименде «Қайыр қылсаң бүтін қылға» көнбеді. Ақыры Әлиакпар өзінің атымен баланы қуып жетті.

	– Шәукен шырақ, сенің ұраны көрсеткенің маған шер боп жабысты. Қатындар мені қарғайды, молдалар теріс құран оқиды, райком болса сөгіс берді, әйтеуір оңбай жүрмін.

	Шәукеннің мұнымен ісі жоқтай. Ол Әлиакпарға шаншыла қарады.

	–... «Шешең шақырады» деп неге алдадың?

	Әлиакпар не дерін білмеді. «Ұялған тек тұрмастың» керімен ол:

	– Менің атыма мінгес, ауданға апарып салайын, – деді. Шәукен үн қатпай жүре бергенде, Әлиакпар:

	– Әй, мен-ақ мінгесейін. Сені бойжеткенге балап, алдыма, өңгерейін, – деді.

	«Бойжеткен» деген сөз Шәукеннің намысына тиді. Ол ызаға булығып, жүгіре жөнелді.

	Ойда жоқта жаяулаған Шәукен ауданға күн бата жетті. Үйіне кіргенде, бір топ кісіні көрді. Ішінде Молдабек Теміршін мен Олжабек Теміршін де бар еді. Олар Шәукенмен көрісуден теткіді. Дұрысында, ең әуелі Шәукенмен шешесі көріседі деп ойлады. Бірақ, Ырысбике түттігіп келген баласын аяп:

	– Кісілердің қасына отыра ғой! – деді. Кісілер жат қылыққа таңданып отыра берді.

	Көп ұзамай әлдеқайдан Несібелі келді. Ол інісін құшақтап сыңсып қоя берді.

	Екеуі құшағын жазбай ұзақ жылады.

	Кісілер Ноғайқұл жайында ұзақ әңгімелесіп отырды. Сөзінің бәрі Ырысбикеге уаныш білдіруге соға берді. Тарқасарда Молдабек Теміршін:

	– Бәйбіше, ертең көшерде, жұбайыңыз жайында райкомнан қағаз алыңыз, – деді.

	– Оны қайтем? – деп сұрады Ырысбике.

	– Кейін балаңызға керек болады.

	Балаңызға деген сөз дем берсе керек, әңгімеге Шәукен араласты. Ол:

	– Көшеміз бе, жоқ әлде отыра береміз бе? – деген.

	Ырысбике ойланып қалды. Ауыл кімнің тауқыметін көтерер? Егін піскенше осы жердің өзі дұрыс па, қалай?

	Ырысбикенің үнсіздігін кісілер өзінше түсінді. Олар сыпырылып шығып кетті. Осы кезде Ырысбике Назарқұлға бұрылды:

	– Шырақ, біз елге барысымен көңіл айтушылар көбейеді. Жерге қарағанша жылы орнымызды суытпай отыра берейік, біз!

	– Жоқ, бұл сөз емес, елге алып кетемін! – деді Назарқұл. Ырысбике бүйі тиген інгендей ыңқылдап, дөңбекшіп, көпке шейін ұйықтай алмады. Ауық-ауық:

	– Ах! – деп күрсініп қояды. Таңертең көзі кіртиіп шықты.

	– Шырақ, мен түні бойы толғандым, – дейді. – Әлі әзір көшпеуге ниет қылдым.

	– Шәрдің шарабын сапырасың ба?! – деді Назарқұл шегір көзін ежірейтіп.

	– Шәрдің сарайын сыпырамын! – дейді Ырысбике тұлданып.

	– Әулетіміздің сүйегіне таңба салмақшы екенсің ғой?! – дейді Назарқұл.

	– Ойбай, ұят менің не теңім?! – дейді Ырысбике. – Құдай шұнақ қор ғып жаратқасын қайтем?!

	Намысқа шапқан Шәукен:

	– Маған жұмыс табылар, – дейді. Назарқұл ашуланды.

	– Әй, сен әрі-беріден соң Зияш екеуміздің баламызсың.

	Кіндігің кесілген жерден неге қашасың?

	Шешесі мен баласының бекінісін көрген Назарқұл:

	– Несібелі қарағым, ақыл жастан деуші еді ғой, бұның не емі бар? – дейді.

	– Мұңлы Несібелі кергілескен кеңеске араласпайды.

	– Қап, жүгінісетін жанның жоғы қорлық екен ғой, – деп Назарқұл шыж-көбелек болады.

	Назарқұл көрші үйге барды. Есік қақпай кіріп еді, көйлек ауыстырып жатқан Мәлике жалаңаш иығын қалбағалай беріп:

	– «Можносыз» неге кіресіз? – деді.

	Әйел аудандық банкіде қызмет істеуші еді. Шарбаққа үйренген дағдысы жеңді. Назарқұл болса:

	– Моржа қайда еді? – деп таңданды.

	Мәлике мен Молдабек екеуі де қызметіне бара жатыр екен. Назарқұлдың шағымын естіген Молдабек:

	– Төрелікке жоқпын. Ал егер көшсеңдер, Ноғайқұлдың куәлігіне «қызмет бабында қайтыс болды» дегізіп, райкомнан мөр бастырып алыңдар, – деп кешегі кеңесін қайталады.

	Молдабек күлді. Шойындай қара кісінің қожыр беті жайдары тартты. Ол:

	– Қазақ мөрсіз қағазды бұйым көрмейді. Шәукен өскенде керек болады. Әкесі коммунист болған. Ал коммунист бұл ауданда саусақпен санарлық, – деп сағатына қарады.

	Назарқұл үйге ашуланып кірді.

	Аттандырмақ болған жеңгесіне қолтығын ұстатпай, сол жақ жауырынын қиқаң еткізді. Ырысбике:

	– Шырақ сен, шыж-көбелек, шыртетпеліктен қашан арыласың? Жалғыз ағаңды сыртынан: «Өліп қал» деп қарғаушы едің. Мұратыңа жетіп тындың. Ендігі тырсиыс не тырсиыс?! – деді.

	Басына қаны шапқан Назарқұл:

	– Өліп қалыңдар, қырылып қалыңдар! – деп шаба жөнелді. Жеңгесі айқайлап жатыр.

	– Түйеңді жетелеп кет!

	Шамалы уақыт өткенде, Назарқұл қайта оралды.

	Ашуы басылып, жуасып қалыпты.

	– Қайтейін, өз қолыңды өзің кесу жоқ! – дейді. Артынша әзіл араластырды. – Бір есептен кежегелеріңнің кейін тартқаны жақсы болды. Енді қайын жұртыма соғып, балдыздарыммен алақан шертісемін. Қатыныма мақтанып барамын!

	Назарқұлдың тау бөктерлеп жүруіне тура келді. Жүрісі өнбеген. Жолаушы қырсықты ойсылқарадан көріп келе жатты. Түйе жетелегенше, түйенің өзіне мінген жөн. Түйенің бұйдасы тұсаудай титықтатып, бақырығы жүйке қадайды. Назарқұлдың байқауынша ойсылқара мен жылқы-атаның терезесі тең емес. Қазақ: «тамырыңнан түйе сұра, қорыққанынан бие береді!» – деп бекерге айтады. Назарқұлдың астындағы көкшолақтың өзі бақырауық нардың қасында дүл-дүлге барабар. Майса көрмей сортаңда өскен көрмәдіктер ғой, қисық мойынды дәріптеп жүргені! Әйтпесе, жылқы жануарға не жетсін! Түйе жақсы болса, жылқы бар жерде ол неге кісінемейді? Түйе аусыл болады, жылқы неге аусыл болмайды? Түйе қақтың суын зәмзәмдей сораптайды, жылқы оған ернін шүйіреді. Түйе күйіс қайырады, жылқы қайырмайды. Бура құтырады, айғыр құтырмайды. Түйе қасқырдың қытықтап алдартқанына көнеді, жылқы көнбейді. Жаңа туған қызды қазақтар «қырық жылқы» дейді, «қырық түйе» деуден ұялады.

	Назарқұл осылайша ойлайды. Оған «Назеке, сіз түйеге тиіспеңіз, ертеде бұл түлік «түздің кемесі» атанған» дейтін адам жоқ. Айдалада қайдан бола қойсын! Болған күнде де Назарқұлды ұғымнан тайдыру қиын. Ол: «Түйеге мінсем, біреу-міреу мазақ қып сабап кетеді» деп жоламаушы еді. Назарқұл дәуірлеп тұрғанда жылқыны ауыл оған құлын сойса, түйелі ауыл оны құбыжық көрді. Содан барып онда түйеге деген өшпенділік пайда болды. Ол ойсылқарадан екі-ақ нәрсені жақсы көреді. Біреуі – түйенің боздауы.

	Екіншісі қобызға көмек болатын мойнағы. Басқасы оған шот емес.

	Міне, ол Терісаққанға келді. Өзеннен ол:

	– Қырық кісі бір жақ, қыңыр кісі бір жақ. Сен, осы неге теріс ағасың? – деп сұрады.

	Әрине, Терісаққанның суын ішетіндер Назарқұлға өкпелейді. Бірақ, жолдас Мәліғаждаров айтқандай: оған өкпе жүрмейді. Теңіз бен мұхиттан хабары жоқ Назарқұл өзен атаулыны өзінің Үшбасына қарап өлшейді. Оның кезген жері Қаратаудың күнгейі мен теріскейі; әрісі – Арқаның бергі шеті. Адам атаулыны да сол өңірдегі жұртпен салыстырып бағалайды.

	Ағасы Ноғайқұлдың бармаған тауы, баспаған жері жоқ-ты. От-арбаға мінгенін, тескен таудан өткенін жыр ғып айтқанда, Назарқұл ішінен: «Көші-қонның тауқыметін маған артып, мақтануын қарашы!» деп кіжінер еді. Әнші мен жыршыны атқосшы етіп ертетін Ноғайқұл қобызшыны кісі санатына қоспаушы еді.

	Қым-қиғаш қиял кешкен Назарқұл ертеңіне сәскеде жалғыз ағашқа жетті. Ол «Торланның» егіншілеріне бұрылды. Бұл жақтың диқандары киіз үйден қол үзбейтінін білетін. Назарқұл Сұранышбектің үйіне келіп түсті. Түскен жоқ-ау, көкшолақтың үстінде шіреніп:

	– Сөйлес-ау! – деді.

	Жолаушының шылауына оралған жан болмады.

	Назарқұл сөзін өзгертіп: «Кім бар-ау?!» – деді. Іштен:

	– Әй, үйде мейман отыр. Өзің түсе бер!– деген дауыс шықты.

	Сұранышбектің мейманы Мәліғаждаров пен Бименде боп шықты. Назарқұл сәлем орнына:

	– Е, өзіміздің балалар екен ғой, – дей салды.

	– «Өзіміздің балаларды» көрсетемін саған! – деді Мәліғаждаров, сарғылт көзін ежірейтіп. – Қатының көк егіннің үдесінен шыға алмай жүргенде, сен долыша көшесің!

	Назарқұл ауданнан келе жатқанын, ағасының үй іші көшпегенін айтып өтті. Мәліғаждаров шамалы жуасыды да.

	– Отағасы, бел шешпей тұрғанда, біздің атымызды келтіріңізші! – деді.

	Назарқұлдың қара-қоңыр дидары дуылдады. Оң жақ бетіндегі көк қыл жыбырлады. Ұзын мойны қылқиып, шақша басы қалтылдады.

	– Маған ағаш ер шапқызып алатын мілисаның өзі алдымда құрдай жорғалайды. «Колхоз-союз» кімнің шікарасы?

	Мәліғаждаров басын шайқады.

	– Әй, надандық-ай!

	– Әңгімеге Бименде араласты.

	– Нәке, сіз «Колхоз-союзға» тіл тигізбеңіз. Біз Госбанкіден ақшаны мынау Мәліғаждаров жолдас арқылы аламыз.

	Мәліғаждаров жөнге көшті.

	– Есепші жолдасты замандастың қасына түнетпестен, кері қайтардым. Госбанкінің ақша беретін белгілі күніне үлгеру керек.

	– Банкідегі тәмпіш мұрын аққұба қатынға менен сәлем айта салыңдар, – деді Назарқұл.

	Мәліғаждаров «сәлемнің» мәнісін сұрады. Назарқұл «можносыз неге кіресіздің» оқиғасын айтып шықты. Мәліғаждаров жадырады:

	– Сізге өкпелеуге болмайды екен.

	Сұранышбектің үйінен тоғысқан жолаушылар атқа қонды. Екі адам құбылаға, бір адам шығысқа қарай бара жатты.





	https://t.me/kzkitap





Notes


	[←1]

«Удостоверение» дегені. – Автор.





[←2]

Ру аты. Автор.





