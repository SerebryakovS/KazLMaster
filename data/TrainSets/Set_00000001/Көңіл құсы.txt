	Совет-Хан Ғаббасов

	Көңіл құсы



	Роман





ПРОЛОГ




	Жастық шақты, адам ғұмырының бүршiк жарып, гүлденген кезеңi деуге болады. Оның гүл тозаңын жел үрлеп ... жаңбыр шайса да, үсiк ұрмауы керек. Үсiкке шалынған жан дүниенiң қайыра, жапырағын төге көктеуi өте қиын. Бүкiл тiршiлiгiнiң нұрлы сезiмдерiн суық сорып бүрiскен бойы ... өзiнiң өмiршеңдiк қуатынан жаза басып қалғандай, селт етсе де серпiле алмай əуре-сарсаң күй кешедi. Ол өзiнiң өмiрге деген ынтықтығынан айырылып, жастық шақтың алаулай жаққан оты мен мың сан тiлдi əуенiне елiте ... үн қосуға қуаты жетпей күйiнедi. Күйiнген сайын ол солғын тартып, жасына жетпей қартая бередi. Сонда, осыншама қиянатты əсерi бар үсiк деп отырғанымыз, адам тiршiлiгiне кездесе беретiн өмiрдiң қиыншылықтары ма? Жоқ! Қиыншылық атаулыны тiптi де үсiкке ұқсатуға болмайды. Қайта өмiрдiң қиыншылықтары, адамды шыңдай түсiп ... жан-жақты болып жетiлуiне əсер ететiн қозғаушы күш. Олай болса, жастық шаққа соншама қауiптi үсiк деп ненi меңзеймiз?...

	Жастықтың тəн қызулығынан да, оның бiлуге..., сүюге... үздiксiз үйренуге ұмтылғыш, жан қызулығы мың сан есе көп болмақ?! Осы қызуды алаулатып тұратын алтын ошағын, тек қана адамның iшкi дүниесiндегi рухымен ғана сипаттауға болады. Рухы сөнбеген тiршiлiк иесiнiң жеңбейтiн қиыншылығы да жоқ. Ендеше, осыншама қуаты бар рухтың нəр берушi көзi не?...

	Əрине бұл жайында айтылып кеткен ойлар мен тұжырымдар да аз емес. Бiрақ оларды бiрiн-бiрi қайталау деуге де болмайды. Өйткенi рух деп аталынатын жалғыз құбылыстың өзiнен таралып жататын мың сан түрлi сəуленiң өз қызуы мен өзiне тəн нұрлылығы бар. Осыншама құбылыстың бəрi, иненiң жасуындай ғана көңiлдегi бiр қауызға сайып... үнемi тербелiп тұрмақ. Оны бiр ғана үндестiк заңына бағындырып, үздiксiз тербетушi күштiң атын – өнер десек болады. Соның өзiнде де, көп өнердiң дiңгегi болып саналатын бiр өнер бар. Оның аты – тiл өнерi. Сондықтан да халық дана: «өнер алды – қызыл тiл» десе керек. Олай болса, жан дүниемiздiң жастыққа тəн рухын нұрландырып тұратын, тiл өнерiнен еш уақытта жаза баспаған жан, манағы айтылған үсiкке де ұрынбақ емес...

	Осыншама күрделi рухани құбылыс бастауын адамдық тектен алса да, негiзiнен ана құрсағында тербелiп марқаяды екен. Оның бүлкiлдей соққан жүрегi, анасының көңiл-күйi арқылы бүкiл əлемдiк үндестiк пен жалғасып, өзiнiң келешек өмiрiне қажеттi жүрек тəрбиесiн жинақтауға кiрiседi. Ана құрсағында қалыптаса бастаған жүрек тəрбиесi, жарық дүниеге келiсiмен-ақ бесiк жырының əуенiмен жетiле бередi. Жаңа туған жас сəбидiң қырық күннен кейiн көз жанары тоқтап, алғаш рет ақ пен қараны ажырата бастайды. Мiне, осы сəттен бастап, жүрек тəрбиесiнен нəр алған рухани сəуле ... ақыл тəрбиесiнiң ырғағына ауысады. Сөйтiп өмiрге келер жан иесiнiң жүрек тəрбиесi, тек қана анасының сезiм байлығынан нəр алатын болса, қырқынан шыққаннан кейiн... бүкiл айналадағы құбылыстар оның ақыл тəрбиесiне əсер етедi екен. Осындай күрделi құбылысты ұғына бiлген халық даналығы: «Алып – анадан туады» деп бекер айтпаса керек.

	Мiнеки жастық шақтың алғашқы қадамының өзi, осындай жұмбақ сырлары көп нəзiк құбылыстардан басталып, оның бүршiк жара гүлдеуiнен... адамдық сипат толысып, адамзаттың ең асыл нұрлы шағы қалыптасады екен. Жастық шақтың мұнары мол мұңынан да лəззат алатын себебiмiз сондықтан болар.





Бiрiншi бөлiм


	ҚИЯ ЖОЛДАР



	I

	Қоңыр күзге ауыса бастаған жаздың мамыражай түнi. Бүкiл тiршiлiк атаулыны маужырата тербетiп тұр. Балбыраған бар дүние... əдемi бiр ырғақпен, мүлги түсiп ұйқыға кеткен тəрiздi. Алатаудың асқарынан құлаған салқын леппен терең тыныстаған қала iшi, бөктер бетке көлбей сұлаған қалыбы бейғам тыныштыққа бөленген. Тек жеңiл машиналардың оқта-текте зу ете қалған дыбыстарынан, өзiне тəн қала iшiнiң түнгi тiршiлiгi аңғарылады...

	Құрманғазы көшесiнiң бойына орналасқан медицина институтының жатақханасы да, сырттай қарағанға терең ұйқыда сияқты. Оның екiншi қабатындағы үлкен бөлменiң айқара ашылған терезесiнен, жамырай ескен салқын самал... Ұзақ түнге көз iле алмай алағызып жатқан Асанның кекiлiнен сипай келемеждейтiндей. Ол кешеден берi, айға тарта созылған сын таласының ертеңге шығар қорытындысын, кiрпiк қақпай дөңбекшумен күтуде. Өйткенi оның өз себебi де бар едi. Бiр бұл емес оның мұнан бұрын да, неше дүркiн институтқа түсе алмай... маңдайы тасқа тигендей болып, жiгерi жасып талабы қайтқан сəттерiн ұмыта алар емес. Оның ойы құмырсқаның илеуiндей құжынап, жан-жағынан анталай қаптап ұмтылған көп түйсiктi, салалай сапырылыстырылған əуре-сарсаң күй кешiп жатыр. Асан өзiнiң оқуға ұмтылған бұрынғы сапарларында да, бiлiмi жетпей... немесе, нашар бағалар алғандықтан қалып жүрген жоқ. Оған үнемi ойда жоқта тап болған кереғарлық əсер ететiн едi. Сондықтан да ол өзiнiң бұл сапарын, ақырғы мүмкiншiлiгiндей санайтын. Оның осы жағдайы есiне түсе қалса болды, лоблыған жүрегi бұлқына тулап... кеудесiне сыймай алқымына тығыла бередi. Бұл сапарда тағдыр оған қандай жолын сыйласа да, нендей өмiр өрнектерiн ұсынса да... ертеңгi күннiң емеурiнiмен алдына тартпақ. Бiрақ сол ертеңгi күн, Асан үшiн тап қазiр таусылып болмас ғұмырдай тым ұзақ сияқты. Сондықтан болар, оның дүдəмəлдi көңiлi дүрлiге толқып, неше алуан ойларға жетелеп кетiп жатқандай. Шартарап болып жатқан Асанның көз алдына, осы сапарға аттанар күнгi өз үйiнде болған уақиға, бүкiл сипатымен қаз-қалпында көлбеңдеп тұрды да қойды.

	...Иə, сол күнi мен бетiмнен отым шығардай болып қатты қысылдым. Тiптi көп жағдайларын түсiнбегенiм де рас. Сiрə, дəп сол сəтте маған əрi-сəрi əсер еткендiктен бе, осы қазiрге дейiн сол күнгi уақиға бiр түрлi қызық жұмбақ сияқтанады да тұрады. Əлде, ата-баба салтын жалғастырушы үлкендердiң даналығы ма, немесе, замана өзгерiстерiне бiр-мойындық жасап жүрген қарттарымыздың шалалығы ма?!. Бiлмеймiн! Оған төрелiк айтайын деп отырған да жайым жоқ. Бiрақ сол уақиға, күн өткен сайын алыстап ұмыт қалудың орнына, бекерге жеткiзер бiрлiктей болып... тұлғалана түскен сипаттарымен жан дүниемдi жадырататындай. Есiме түсiрген сайын ойланып, тiптi есейiп егделене түскендей сезiнемiн. Ендеше, асықпай... басынан бастап, болған жайды сабырмен айтып көрейiн.

	Мен биыл тағы да оқу iздемек болып, жайлаудағы жылқышылар ауылымен қоштасып, шiлденiң бас кезiнде ойға түстiм. Сыйласарға келгенде тiлеулестiгiмiз аса мол елмiз ғой. Жылқы ауылы өздерiнше жасаған сый-сияпаттарымен бөгеп, жайлау төрiнен түс ауып бара жатқанда əрең дегенде аттандырып салды. Қырдағы ауылға жетер жол əжептəуiр ұзақ болатын. Астымдағы ащы терiн алып етiн қатырған құла бестi, зар желiсiнен танбай... елпек жүрiп отырғанның өзiнде тау арасынан шыға алмай жаздың ұзақ күнiн батырып алдым. Көк аспанды тұмшалай түскен қара түнек қоюлана бередi. Айсыз аспанда жымыңдаған көп жұлдыздың сəулесi еленбейдi де екен. Сондықтан да болар, қатпар-қатпар қара бұжыр жартастардың еңсесi биiктей түсiп, қыспағында қалған жалғыз атты жолаушыға тым сұстана... мелшиген күйi меңiрейiп тұрып алады екен. Осындайда өрекпiген көңiлiне қосылып, қауашақтай басыңнан шүпiрлей шыққан неше түрлi ойлар, үрке көтерiлiп ұшқан торғайлардай пыр-пыр етiп, үздiк-создық сапырылыса гулеп кететiн көрiнедi. Тiптi айналаңдағы қою қараңғылықтың арасында бұқпантайлап, неше түрлi елеспен көз алдыңнан кетпей қоятынын қайтерсiң?! Бұл аз дегендей тұнып тұрған тыныштықты бұзған тау байғұзының iшiн тарта ыңырағаны.., түн тəңiрi сияқты бадырақ көз үкiлердiң сақылдата таңдайын қаққаны... шəуiлдей үрген түлкiлердiң үндерi алма-кезек үзiле жетiп, түн сыйқырының сыбдырын тiптi молайтып жiберетiн тəрiздi. Елегiзген бала сезiм əбден жасып қорланғандай, етек-жеңi бiр тұтам қораш тiршiлiгi мен тыраштанған жетiмдiгiңдi қатты тұшынып, селдей сiркiреген уайымның астында қалғандай сезiнедi екенсiң?! Бiрақ жан дүниемдi серпiлте қайыра соққан жiгер, тұңғиықтан шыққан құйындай iштей түлетiп... алдыңда тұрған үмiтке қарай ұмтылдыра түседi. Осы сезiм билеген сайын, жаңағы бiр қорқыныштар да кейiн шегiнiп кеткенiн, өзiң де аңғара бермейтiнiң қызық-ақ.

	Түн ортасынан ауа астымдағы атым да тайтырақтап, белiн бере бастағанын аңғартты. Ендi тiптi тоқтамасқа шара жоқ. Өйткенi бiрден түскен ұзақ жүрiс, көбең тартып қалған құла бестiнi де дiңкелетiп жiберген сияқты. Ес бiлгеннен мал жайымен хабардар болып өскен маған, бұдан əрi өзiмнiң қорқынышымнан да... атымның аянышы əлдеқайда басымырақ түскен соң, жол шетiнде тұрған жатағандау төбенiң басына шықтым да, көлiгiмнiң ертоқымын алып... ұзын шылбырымды белiме байлап жайылымға босаттым. Қырат үстiндегi самал, ықтасын сайдан беймаза тартқан денемдi, бiрден желпiндiре сергiтiп жiбергендей əсер еттi. Бiраз төбемнен төнген аспандағы көп жұлдыздарға телмiрiп, олардың iшiндегi өзiм бiлiп... өзiм танитындарын iздестiрумен бiрсыпыра отырып қалыппын. Əрберден соң жаздың қысқа таңы да құлаң иектене бастады. Күнi бойы ат жүрiсiмен салдырап қалған денем дел-сал болып, кiрпiктерiм ауырлап ұйқы тығылып отырса да... жантая кетiп көз шырынын алуға дəтiм жетпедi.

	Жас жылқы емес пе... белiн аз ғана сəл жел қаққанға құла бестiм сергiп қалған тəрiздi. Ертоқымымды қайыра салып сапарымды жалғастырдым. Манағыдай емес айналамдағы тiршiлiк иелерi де қыбырлай бастапты. Жерге жарық түскен сайын, менiң де шаршағаным кеткендей, ыңылдата əнге басып келемiн. Бiрақ тау қойнауынан шыққалы, ойдағы отырған өз ауылымның төбесi көрiнген сайын... көңiлiмдi басқа бiр жайлар жетелеп кетiп отырған тəрiздi. Не керек, сəске түстiң мезгiлiнде.., əйтеуiр аман-есен үйге жеттiм...

	Алдымнан шығып атымнан түсiрiп алған анашым, мейiрлене бауырына басып:

	– Қарағым-ай.., өзiң де əбден қажығандайсың?! Осы жолы бақытың жанар. Əйтсе де, iштей тым көп уайымдайсың. Адамға уайым жəрдем берушi ме едi, əркез осыны есiңнен шығармағайсың?! Қиындыққа мойымайтын жiгер мен алды-артыңа ой жүгiртер намыс қана... алысқа жетелеп, алдыңа қойған мақсатың мен арманыңа апарады. Қарашығым... құлынтайым кiшкене?! Өзiңдағы көп нəрсенi түсiнетiндей болдың, бара салысымен-ақ жатпай-тұрмай дайындал. Шаршасаң да, жүдесең де еңбектенуден жалыға көрме?! Мұрат iздеп талпынған жанға дос та, дұшпан да жiтi көз тiгiп сырттай бақылап отырады. Өзiңнен бар сұрайтыным осы, қарағым, – деген едi.

	Қайран менiң қадiрi сол анашым?! Сол ана мейiрiмнiң құдiретi болар, есеңгiреп қалмай ес жинап, езiлiп кетпей ер жеткенiмiз. Ол маған деген айтпақ ақылы мен бермек кеңестерiн де, аналық мейiрiмiне орап... сəби жүрегiмдi тербей отырып жеткiзуге тырысушы едi. Осылайша бiздер жол мəзiретiне дайындалып, ертең жүрмекшi болып отырған күнi... түскi шайдың үстiне ауылымыздың бар ақсақалдары сау ете қалды. Олардың ойда жоқта кiрiп келген оқыс жүрiсiнен... анам байғұс абдырап қалса керек, ұшып тұрған орнынан қозғалмаған бойы бiрсыпыра уақыт үнсiз қалыпты.

	Анамның осы күйiн байқаған ақсақалдар:

	– Құдағи, ғапу етiңiз?

	– Қобалжымаңыз.

	– Сабыр етiңiз? – десiп жатты.

	Өздерi төр алдына жайғасып отыра бастады. Бiраздан соң сөз бастаған шалдың бiрi:

	– Бiздер жай... қуанышыңа кiрiп шықпақшы болып келдiк. Асанжан биыл тағы оқу iздемекшi екен ғой?! Осы жайды ауыл ақсақалдары болып өздерiмше кеңескен едiк. Азды-көптi ара ағайын болып айтпақ... ақыл-кеңестерiмiз бар. «Келiсiп пiшкен тон келте болмайдының» сыңайы ғой. Əйтпесе, қайбiр ақылымыз тасып бара жатқандықтан дейсiз, тек көршi қарызы тəрiздес түсiнiк деп ұққан жөн, – деп бар пейiлiмен тыңдап отырған шешемнiң жүзiне қарады. Анам байғұс та ендi ғана өз-өзiне келiп:

	– Ə-ə.., жөн-жөн, бұларыңыз өте орынды сөз. Жайғасып отырыңыздар, мен қазан көтерейiн, – дедi.

	– Жо-жоқ, құдағи... алла риза болсын. Жайғасып отырар жағдай жоқ, қазiр шаруаның қауырт кезi ғой. Атамыз қазақ айтқандай: «Адам жас күнiнде бiр бала болса, қартайғанда тағы да сол балалыққа ауысатын көрiнедi». Байқап отырсақ осының өзi, анығына жетiп... шын айтылған сөз екен. Сəби кезiнде балаға ойнауға уақыт жетпесе, күйбең қаққан кəрiлiк те шаруаңа жетпейтiн көрiнедi.

	– ?!

	– Құдағи, ұлықсат етiңiз... бiздiң негiзгi əңгiмемiз мынау Асанжанға арналмақ, – дедi.

	– Алдарыңыздан жарылқасын?! Сiздердi тыңдауға Асантайым əзiр...

	– Шалдар:

	– Əй, құдағи-ай...

	– Тектiсiң-ау!

	– Сiрə, түптiң түбiнде... құдай тiлеуiңдi қабыл етер, – десiп ризашылықтарын бiлдiрдi.

	– Əбiгер болып қалған анашым:

	– Əумин... əумин деп алақанымды жаяйыншы?! Айтып отырған алғыстарыңыз, алыс жолға жүргелi отырған құлыныма тисе екен, – деп бетiн сипады.

	Манағы сөз бастаған шал:

	– Қарағым Асан, қаршадай күндерiңде келiп, қолымызда өскен бала едiң. Мiне ендi ер жетiп, ауылымыздың көркiн түзер азамат болып келесiң. Өзiңдi тəрбие көрген... сөз түсiнедi деген оймен келiп отырмыз, – деп негiзгi айтпақ əңгiмесiне асыға қойған жоқ.

	– ?!

	– Осы отырған бəрiмiз де...атаңды көрмесек те анаңды бiлетiн жандармыз. Бiр өзiнiң қадiр-қасиетiмен құдағи, күллi ауылымыздың анасындай болып кеттi. Тегi бiздердiң келiп отырған себебiмiздiң төркiнi де сонда болса керек. Қаншалықты заман өзгерiп заң тозса да, халқымыздың дəстүрiндегi адамшылық ниет пен азаматтық борышты ақтай жүру... азбаса екен дейтiн жалғыз ғана тiлек қой. Жөңкiле көшкен уақыт болса мынау, адам бойындағы асылын бiлдiрмей тоздырып, жан дүниесiндегi нендей қасиеттерiн жымқырмай жатыр. Осы өлшеммен бiр сəт шешең байғұстың өмiрiне де ой жүгiртiп көршi?! Ес бiлгеннен берi қарай... анаң жайы өзiңе де аян ғой. Жасы жетiп кəрiлiк киiп тұрмаса да, тiршiлiктiң ауыртпалығы азды-көптi денсаулығын кемiктеп кеткен сияқты. Бiр күн ауру... бiр күн сау жүрiп жатқан жағдайы бəрiмiзге де белгiлi. Осылардың бəрiн ойластыра келiп, өзiңе айтпақ пiкiрiмiз мынау едi...

	– ?!

	– Асан қарағым, мiне ендi өзің де ер жеттiң?! Бiр емес екi рет... оқу iздеп жолға да шықтың. Бiрақ сəтi түспедi ме, жоқ əлде, бiлiмiң жетпедi ме... əйтеуiр оқуға түсiп кетуге орайы бола қоймады. Мүмкiн, тағдырдың жазуы солай шығар?! Ендi алды-артыңды байқағаның жөн сияқты. Мынау қасыңда отырған дiмкəс анаңды күтудi ойластыр. Кəмелетке де жеттiң?! Бас екеу болмай, мал да екеу болмақ емес. Қадiрлi құдағиымызға немересiн сүйдiрiп, бұдан былай ақ сүтiн ақта демекпiз?! Əрине шешiм соңы өздерiңде, дұрыс десеңдер... айтпақ болып келген пiкiрiмiз осы.

	– ?!

	– Төмен қарап тыңдаған күйi... отырып қалған менде үн жоқ. Айтылған сөздердiң барлығы да орынды, барлығы да жөн сияқты. Бiрақ көңiлiмдегi арман мен ақ тiлектер... тұншығып бара жатқандай көкiрегiмдi керiп, iштей булықтырған бұла күш құлағымды тұндырып жiбердi. Бұлдыраған жанарыма жас толып, тап қазiр өзге түгiл... өзiмдi де анық аңғара алмайтын тəрiздiмiн...

	Менiң күйiмдi жанымен ұққан анашым, созылып кеткен үнсiздiктi өзi бұзып:

	– Ағайын, ақыл қосқандарыңызға құлдық?! Алғыстан басқа айтарым жоқ. Бiрақ бұл баламның... əуелден-ақ арманына матау салмаспын деген антым бар едi. Тəңiрi жолын оңғарып... алдынан жарылқасын?! Биылдағы оқу iздемек үмiтiн құптап отырмын. Бiр басымды ойлап қайтпекпiн, Асанжанға ғана қарап отырғамын жоқ қой. Артында өсiп келе жатқан iнiсi бар. Оған «оқы» деп оқыта алмап едiм, өзi талпынып оқимын дегенiн қалай тыймақпын, – деп өзiнiң шешiмiн бiлдiрдi.

	– Бə-ре-кел-дi, сөз емес пе! Құдағи өзiнiң осылай шешiп отырсаң... алдынан жарылқасын. Бiздiкi жай ара ағайындарымызды бiлдiру ғой.

	– Сiздерге рақмет, алла риза болсын?! Қарағыма ақ батамды берiп, ақ жол тiлеймiн.

	– Олай болса біздер де қосыламыз, Қызыр-Iлияс жар болып... арманыңа жет, балам, – деп ақсақалдар батасын берiп, кетуге ыңғайлана бастаған едi.

	... Мiне осы болған уақиға, жаз бойы жадымнан... жарты минут шығып көрген жоқ. Əркез үндерi құлағыма жетiп, сол күнгi отырыс көз алдымнан кетпей көлбең қағып, мезгiл-мезгiл ойыма орала бередi. Оралған сайын санамды тоздырып ойсыратпай, қайта қағылез күйге түсiрiп, сергек сезiм мен серiппелi жiгерге жетелейдi. Сол күнi мен айтылған əңгiмелердi, төмен қарап отырған күйi... иə дұрыс, иə бұрыс дей алмай қана тыңдаумен болдым. Үлкендерге мен үшiн жауап берiп отырған анашымның қоңыр дауысы... оның нұрлана жадыраған ақ сары жүзiнен көз ала алмай қалған едiм. Оның тұңғиықтана тұнжыраған, шарасы үлкен қос жанарына болар-болмас жас iркiлiп, айдындана алысқа көз жiберген қалыбы... үнемi жанымда жүргендей сезiнемiн...

	Осылайша Асан ұзақ ойдың сонарымен, түннiң бiр уағына дейiн ұйықтай алмай жатты. Дел-сал болған денесiн əзер қозғап, екiншi жамбасымен аунап түсiсiмен-ақ... оның қалжырай шаршаған қабақтары ауырлай бердi. Əбден сiлесi қатқан ол, бiрден терең ұйқыға кетiп... терең тыныстаған дем алысы анық естiлiп жатыр.



	2

	Асан оқыс оянып көзiн ашса, бөлме iшi ақ шаңқандай жап-жарық екен. Тегi күн едəуiр көтерiлiп қалса керек. Ол бiрден айналасына қарап, əлденеге абыржығандай... ойлы пiшiнмен аңырған күйi отырып қалды. Өзi жатқан бөлме iшiн ендi ғана көрiп отырғандай, əр төсекке үрке қарайтын сияқты. Өйткенi, айдаладай үлкен бөлмеге, қатарластырыла қойылған темiр төсектердiң сеткiлерi салдырап, қаңыраған күйi бос тұр. Осынау он шақты төсектердiң ортасында... жабулаған аттай болып, тозығы жеткен көкала одеялмен қымталған.., жолдасының төсек-орны да ыбырсып жатыр. Көптен берi жиналып жуылмаған бөлме iшiнiң қорыс-қопасы шыққан. Бiр сəтке ол өзiн не көшкен жұртта қалғандай, иə үйiрiнен адасып алаңдаған қоңыр қаздай сезiніп, жан дүниесiнiң қаңқылынан елегiзе есi шығып кеткендей күй кештi. Осыншама ұсқыны жаман көрiксiз көрiнiстер, Асанды əрi-сəрi қым-қуыт ойға батырғандай...

	«...Апырмау, өмiр деген қандай қызық?! Кеше ғана бөлме iшi күнге күйiп жүздерi қоңырқай тартқан... бүлдiршiндей жас жiгiттерге толы емес пе едi?! Ен даланың еркесiндей еркiн өскен шiркiндердiң... армандары қандай көп болса, аңғармайтындары да соншалықты мол едi-ау. Ендi мiне, аңырап тұрған орындары мынау».

	Асан қатты-қатты соғып кеткен жүрегiнiң тұсын сипалап... бiраз отырды да, апыл-ғұпыл ұшып түрегелдi де киiне бастады. Қасындағы жатқан бала, екi күннен берi бөлмеге де қонған жоқ. Осында iрi қызмет iстейтiн жамағайындары бар көрiнедi. Қолы босай қалса-ақ болды, соларға кетедi.

	...Əй, ол бағұс та не жетiсiп жүр дейсiң?! Екi туып бiр қалғаның болмаған соң, көрген күнiң құрысын. Кейде мөлиiп қайтқан түрiн көрiп, ештеме дей қоймасам да... жүрегiм елжiреп жаным ашиды. Бiрақ жетеме сiңiрген жетiмдiктiң қадетi ме бiлмеймiн, өмiр бойы мүсiркеген сөздi... мүлəйiмсыған жанашырлықты жаным жек көредi. Оған ағайынның қанша көмегi бар екендiгiн айта алмаймын, ал өзiнiң еңбекқорлығында шек жоқ. Осы бөлмеде жатқандардың iшiндегi, ең бiр табан тiреп... тапжылмай дайындалғаны да сол болатын. Оның баппен iстеп... байыппен сөйлеп сөйлейтiн бiртоғалығымен қоса, кез келген жанға қол ұшын бергiсi келiп тұратын... қайырымдылығы да мол едi. Бiрде, тап осы бөлмеде бiрге жататын, Адырбек дейтiн күлегеш жiгiт екiншi сабағынан құлады да, ауылына қайтуға жол қаражаты жетiлiңкiремей, жанындағы балалардан жағалай қарыз сұрады. Əркiм əртүрлi сылтаулар айтып, ешкiм дағы «мiнеки» дей қойған жоқ. Сонда еш iлəм деместен аз ғана ақшасын бөлiп, Адырбектiң алақанына салған да осы бала болатын. Артынша екi-үш есе мол етiп жiберген ақшасын да алды ғой, бiрақ əңгiме онда емес. Оның алдына келген адамның мiнез-құлқына қарамай, үлкен сенiм көрсете бiлгендiгiнде едi. Сол күнi қатты əсер еткен осынау бiр жай, қай-қашанда болмасын... адам баласына сене бiлгеннен үлкен нұрлы сезiм жоқ екенiн аңғартқандай болатын...

	Асан стол үстiнде жатқан қол сағатын алып көрдi де, жылдамдата жиналып далаға шықты. Оны бар дүние жайнап, мейiрлене қарсы алғандай əсерге бөлендi. Тынысы кеңiп, көкiрегiнде керiлiп сала бердi. Көк бұйра тартып күлтеленген Алматының көшелерi, нұрлы күннiң сəулесiмен құбылып... көңiлдi күйге бөлеп жiбергендей. Көше-көшелердi бойлап сылдырай аққан су қандай.., жапырақтары сыбдырлап көкке ұмтылған ну ормандай əсер етедi. Осыншама көркем дүние оның көзiн тояттаса да, көңiлiндегi күдiгiн кетiре алған жоқ. Жүгiре басып келе жатқан Асан таған сайын дедектей түсiп, Сейфуллин мен Комсомол көшелерiнiң қиылысқан бұрышындағы... медицина институтының екiншi корпусына жақындап қалған едi. Жұдырықтай жүрегi, желiге əкеп байлаған асау құлындай... бей-берекет тулап келедi. Оның шұрқырай шулап, қаңқылдап кеткен көңiл құсы: «...Тағдыр маған не сыйлады екен. Бар болмыс өзіңнен ғана жалбарынып сұраймын?! Бақытымды жандыра көр, бүлдiрмешi сезiмiмiздi... жоғалтпашы бойымдағы сенiмiмдi...»

	Күбiр-күбiр сөйлеп келе жатқан Асан, өз даусын естiп те, байыбына жетiп ұғып та бiлмейтiн тəрiздi. Тiптi ентелей жүгiрген ол, екпiнiмен алдындағы баланы қағып кеткенiн де аңғарған жоқ. Тек соңын ала ашшы шыққан.

	Асан! – деген дауысқа жалт қараса, ақсия күлiп қарсы келе жатқан, өзiмен бiрге тұратын Дастан екен. Оның екi езуi екi құлағында:

	– Сүйiншi, бауырым, сүйiншi?! Ақ түйенiң қарны жарылып... – дей бергенiн тыңдап тұруға Асанның дəтi жетпедi.

	– Ойпыр-ай... айтсаңшы?

	– Е-е, екеумiз де институтқа қабылданыппыз!

	Не сенерiн.., не сенбесiн бiлмей бөгелiп қалған Асан:

	– Қойшы ей, шын ба? Мен де түсiппiн бе? – Əлден уақыттан кейiн тiлге келiп.

	– Əрине, сен де түстiң?! Жүр сенбесең тiзiмдi барып көрсетейiн.

	Дастан оны қолтығынан алып сүйрей жөнелдi. Одан əрi не болғанын бiлмей кеткен Асан, бас салып Дастанның бетiнен сүйе бердi. Ол ағыл-тегiл солқылдап ұзақ жылады. Оны қолтықтаған күйi қалқалау жерге апарған Дастан, аузына түскен бар жақсы сөздерi мен жұбатып жүр. Асан үн шығарып бiрдеңе айтайын десе-ақ болды, өкси булыққан дауысы қатты шығып кететiндей сезiнедi. Оның көкiрегiн қарыс айырған сезiм күшi, көзiнен жас... кеудесiнен жалын боп шықпай, тiптi де тоқталар емес.

	Əлден уақыт өткен соң:

	– Сен менi кешiрерсiң? – дегендi үзiп-жұлып Дастанға əзер айтқан Асан, ыңырси жылап өзiн-өзi билей алмай... тағы да өксiмесi бар ма?! Жолдасының мынау қалың жан дүниесiмен ұғынған Дастан да үнсiз егiлiп, қайта-қайта қолындағы орамалымен бiресе өзiнiң... бiресе Асанның көз жасын сүрте бередi. Осылайша олар бiрсыпыра кiдiрiп қалды.

	Ендi ғана өзiне-өзi келген Асан:

	– Кешiре гөр бауырым?! Мұның бəрi көзiмдi ашқаннан берi қарай көрiп келе жатқан, жетiмдiктiң желiсiнен шығып жатқан зар ғой. Ес бiлгелi есiмнен тана қуанғаным осы болса, мұны дағы ботадай боздап қарсы алғаныма өзiм де таңмын. Тегi менде... қуанышты басқаша қабылдайтын қадеттiң болмағаны ғой. Мүмкiн бiздiң буынға сыйлаған уақыт заңдылығы шығар, – дедi.

	Iле құптаған Дастан да:

	– Əрине Асан дұрыс айтып тұрсың?! Мұндай қуанышты...өзiнiң талабы мен талпынысына ғана сүйенгендер осылай сезiнедi. Жүр! Бiраз уақыт болып қалыпты. Деканат жаққа баралық, қабылданғандарды сонда жиналсын деген хабарлама тұр, – деп орындарынан қозғалды.

	– Дастан-ау, жүршi?! Əуелi барып тiзiмдi көрейiншi?

	– Жүр-жүр, жүре ғой, – деген Дастан, қатарласа келiп екеуi де iлулi тұрған тiзiмдерге үңiлдi. Астаң-кестеңi шығып аласапыран болған көңiлiнен болар, Асан екi-үш рет... жоғары-төмен сүзе қарап шықса да, өзiнiң аты-жөнiн таба алмай қатты абыржыды. Бiраздан соң оның жанына қайта айналып келген Дастан:

	– Кəнеки, көрiп көңiлiң көншiген шығар, – дедi. Асан:

	– Сен менi ажуалап тұрғаннан саумысың? Менiң фамилиям жоқ қой..,

	– дегендi үзiп-жарып əрең айтты.

	– Тек, мынау не деп тұр, – деген Дастан сұқ саусағымен шұқып; – Сен Найманов емессiң бе?

	– Иə-ə.

	– Олай болса.., мiне оқышы?

	– Найманов Асан?!

	– Ендi сенесiң бе?

	– Ту-у, сiрə менiң миым ашып кеткен шығар?! Ғапу ет, бауырым!

	– Ештеңе жоқ. Тебiренiсiң... тербелiсiң де бiр өзiңе лайық қызық жiгiтсiң-ау. Жүр, кеттiк, деканат жаққа барамыз...

	Олардың аяқтары жерде болғанмен, көңiлдерi көкте... пəруəйсiз жастықтың балдырлы шалқар көлiнде, сүңги ойнап жүзiп келе жатқандай едi. Самбырлай сөйлеп... сақ-сақ етiп күлiсiпте алады. Бұлар келсе ат шаптырым ауланың iшi, ығы-жығы адамдарға лықа толы көрiнедi. Сын сағаттарының кезiндегiдей емес, жиналғандай төңiректерiне самарқау қарап... маңғаздана қалыпты. Елiктiң лағындай жаутаңдаған абитуренттердiң де жүздерiнен шаттық... үндерiнен қуаныш желi ескендей. Гу-гу еткен топырға қойып кеткен, Асан мен Дастан ақырын жай сұрастырып байқаса, емдеу факультетiнiң деканы Хамит Мұратовтың өзi келiп, жаңа түскен студенттерге əртүрлi хабарлама жасайтын көрiнедi.

	Көп кешiкпей iштен шыққан бiрнеше адам, есiк алдындағы биiк баспалдақтың үстiне келiп, жиналғандардың жақындай түсулерiн өтiндi. Орта бойлыдан сəл сұңғақтау, талдырмаш денелi ақ сары адам, бiрер аттап алға шықты да, алтын жағал көзiлдiрiгiн киiп:

	– Осынау тұрған жас қауым сiздер, алдыңғы буын бiздердiң үмiтiмiз бен болашағымызсыздар. Бiз жетiп игере алмаған биiктiктерге, сiздердiң көтерiле алатындықтарыңызға сенiмiмiз мол. Жалпы студеттiк шақ, адамзат қауымының көктемi сияқты. Адам ағзасында пайда болатын сан қилы аурулармен күресу, мезгiлсiз жеткен ажалмен бетпе-бет шығу деген сөз. Мiне, бүгiннен бастап сiздер, сол адамзаттың ең қас жауымен белдесу үшiн, дəрiгерлiк мамандықтың қыры мен сырларын үйренуге кiрiспексiздер. Нағыз дəрiгер болу оңай емес. Ол үшiн телегей теңiз бiлiммен қоса, тебiрен бiлетiн жүрек керек. Сондықтанда студенттiк шақ аха-хай-лап селтектеу емес, серпiле сермеп бiлiм үшiн құлаш ұратын кез. Мен осынау бiрiншi күннен-ақ, сiздерге бiр құпия сырдың бетiн ашайын. Мынау өздерiңiз оқымақшы болып тұрған институттарыңыз, керенау кербез жалқауларды жағасына лақтырып тастайтын... толқын атқан теңiз тəрiздi. Осыдан сақ болғайсыздар...

	– ?!

	– Тағы да бiр айтатын аз ғана сөз, қыркүйектің бiрiнен бастап оқуға кiрiсесiздер де, жиырмасынан ары қарай оңтүстiк облысымызға мақта жинасуға барамыз. Ертеңнен бастап кiмнiң қай группада оқитындықтары жайлы анықтама тəрiздердi, анау тұрған хабарлама тақталарынан көрулерiңiзге болады. Қалған жағдайлардың бəрiн деканаттан сұрап бiлесiздер. Осымен шағын сұхбатымызды бiтiремiз. Маған тап осы қазiр, Найманов Асан атты студент жолығуы керек. Қалғандарыңыз сау-саламат болыңыздар?!

	Қалт етпестен тыңдаған қалың нөпiр жұрт, жел үрлеген дария судың бетiндей толқындана түсiп, лек-легiмен жан-жаққа тарап жатыр. Мұратовтың арнайы шақырғанына түсiне алмаған Асан, аң-таң болып жанында тұрған Дастанның жүзiне қарады. Оның өзi де таң-тамаша екен. Дастанның жеңiнен тартқан Асан:

	– Сен кетiп қалмай күте тұршы? Мен қазiр.., – деп жүгiре басып iшке енiп кеттi.

	Екiншi қабаттағы қатарласа орналасқан төрт бiрдей деканаттың алды ығы-жығы адамдар. Əркiм өз қарекеттерiмен бастары қата сабылып жүр. Емдеу факультетiнiң алдыңғы бөлмесiнде отырған хатшы қызға жағдайын айтқан Асан, төргi кабинетке кiрiп кеткен оны бiрсыпыра уақыт күтiп қалды. Мұнда да топырласа кiрiп-шығып жатқандардың көпшiлiгi, конкурсқа алған бағаларының балы жетпей... iс-қағаздарын қайыра алып жатқан кешегi абитуренттер көрiнедi. Барлығының да жiгерлерi жасығандай жүздерi жадау тартқан. Ажарлары сынық өңдерiнен өкiнiштiң iзi ғана байқалады. Қағаздары қолдарына тиiсiмен-ақ, кiдiрместен шыға жөнелiп жатыр. Осынау бiр ауыр көрiнiс кезiнде өз басынан да өткен Асан, əр нəрселердi ойына түсiрiп... өзiнен-өзi жабырқай жаны ауыра жүдеп тұр. Ол өзiне арнап үн қатқан хатшы қыздың дауысын естiген жоқ. Бейкүнə тұрған оның жеңiнен тартқан... қараторы қыз мысқылдай жымиып:

	– Бiр сəтке мойын бұрсаңыз екен?! Сiздi тосып отыр. Iшке кiрiңiз, тақсыр?! – дедi.

	Асан өзiне күле қарап тұрған қызға iлəм деместен, есiктi жайлап ашты да... жасқана басқан күйi iшке енiп кеттi. Ол өзiнен-өзi қысылып, албырай ду ете қалған жүзiн алақанымен сыйпалап:

	– Сəлеметсiз бе, ағай, – дегендi əзер айтты.

	– Есен-саумысың балақай, кел... отыр.

	Декан столының тартпасын ашып, əлдененi iздестiре бастады.

	– Ауылың шығыс жақта болар?

	– Иə-ə...

	– Əке-шешең бар ма?

	– Шешем ғана...

	– Тағы кiмдерiң бар?

	– Өзiме тете iнiм, тұрмыста апайым бар.

	– Е-е, жөн-жөн, қалқам. Өзiң ауылда қандай жұмыс iстеп едiң?

	– Жылқышы болдым.

	– О-о, жылқышымын де? – деп еңсерiле бұрылған Хамит: – Өте жақсы екен. Жылқышылар ер көңiлдi.., серi мiнездi адамдардан шығады деушi едi ғой.

	– ?!

	– Бəрекелдi Асанжан, тiптi өзiң... салиқалы азамат екенсiң ғой, – деген ол алдында жатқан.., көкшiлдеу түстi телеграмма қағазын қолына алды.

	Сəл кiдiрiп қалған Хамит:

	– Мiне, мынау, сенiң атыңа келiптi; «Анаң сырқаттанып қалыпты» деп хабарлайды...

	Ұмсына түсiп телеграмма қағазын қолына алған Асан, өң жоқ... түс жоқ бозара, шошыған күйi отырып қалды.

	Сəлден соң ғана жыламсыраған үнмен:

	– Ағатай-ау, мен тағы да оқи алмайтын болғаным ба? – дедi.

	– Оған оқыс бұрыла қалған Хамит:

	– Неге-неге... неге олай дейсiң? Қарағым-ау, сен бүйтiп абыржыма?! Бiз сенi дəлелдi түрде босатамыз. Асықпай үйiңе барып қайтасың... Бiраз анаңның жанында болып мауқыңды бас, тəуiр бола бастаса анаң өзi кiдiрте қоймас, – дедi.

	Манағыдай емес сабасына түскен Асан ендi ғана түсiнiп:

	– Жарайды, аға, сiзге көп рақмет! – деп орнынан жiгерлi тұрды.

	– Жолың болсын балақай?! Егер қажет болып жатса, «жұмысқа барушы едiм» деп асықпай-ақ қой, жарай ма?

	– Жарайды, аға...

	– Асанның жүзiне күлiмсiрей қараған Хамит:

	– Жiгiт адамға жiгерлiлiк жарасады, – деп елжiреген жұмсақ жанарымен оны бөлмесiнен шығарып салды.

	Асан жүгiре басқан күйi көшеге шыға келсе, шақырая түсiп... төбеден төнген күн, шаңқайына шығып ап жалын атып тұр екен. Жүзiңнен қапқан ыстық леп беттi шарпиды. Манағы орнында бiр өзi ғана отырған Дастан, бұны көрiсiмен-ақ... Ұшып түрегелген бойы қарсы жүрдi. Ол жолдасының көңiлсiз күйiн, бiрден-ақ сезiп қойған сияқты. Ешнəрседе сұрамай үндемеген бойы, анда-санда Асанның жүзiне барлай қарап ерiп келедi. Бұлар өзара сырмiнез таныс болмаса да, iштей ұғынысқандарын жақсы сезiне бастаған едi. Əлден уақытта барып жолдасының жүзiне мұңая қараған Асан, үндемей ғана қолына көк қағазды ұсынып жатты. Жылдам алып телеграммаға көз жүгiртiп шыққан Дастан, деканаттың қалай қарап отырғанын сұрады. Асан жолдасына iле жауап берiп, Мұратовтың қалай қабылдап... қалай сөйлескенiне дейiн толық баяндап шықты. Өзара декан ағайларын бiраз мақтасып алды. Дастан да өзiнше бiраз ақыл-кеңестерiн қосты. Олар жатақханаға келiсiмен-ақ, бiрден жол қамына кiрiсiп кеттi. Дастан өзiнiң жайын туыстарына барып айтуға асықса да, кешке дейiн Асанның қасында болып... пойызға шығарып салды.



	3

	Бұл жолмен Асан екiншi рет қайта оралып аулына келе жатыр. Күн кеше дейiн əбден қалжырап шаршаса керек, вагонға кiрiсiмен-ақ... қалай ұйықтап кеткенiн өзi де аңғарған жоқ. Сол жатқаннан ертеңгiлiк абыр-сабыр жүрiсiннен оянып кеттi. Алып шыққан тамағымен таңертеңгi оразасын ашты да, терезеге жақындай үңiлiп... көлбей сұлаған сары далаға қараған күйi қыбырсыз қалды. Ол өзiне таныс былтырдан таныс жолдағы кейбiр заттарды өзiне алып, Алматының мал дəрiгерлiк институтына қосымша студент болып қабылданған жағдайын есiне түсiрдi. Бiрақ не жатақхана... не стипендия алмайтындықтан, ары қарай жалғастыра оқуға шамасы жетпеген едi. Ендi мiне өзiнiң мед институтына қабылданғанына қуанып келедi...

	Ал, оған бүгiнгi тап мынау сапары, тiптi де ойында жоқ оқыс жайдай қатты əсер етуде. Оның аңсап жеткен арманының ... лəззатын сезiнуге де мұршасын келтiрмей дедектетiп барады. Тiптi ол институтқа түскен соң, iле ауылына бара жатқанына... селт етiп қуанбайтын да сияқты. Оның қазiргi есiл-дертi анасы жайлы болып келедi. Неге екенi белгiсiз.., күзгi ызғармен қалтыраған қалтыраған ақ қайыңның жапырағандай, бар денесi бей-жай тартып дiрiлдей бередi. Қолға түскен құралайдай бұлқына соққан титтей жүрек, əлдененi сезетiндей шошына тулайды. Сондықтан ба екен.., Асан бала күннен санасына сiңген... қат-қабақ елестерден босай алмай отыр. Ойға орала берген өткен өмiр сəттерi, көшкен бұлттай будақ-будақ легiмен жөңкiлiп жатыр...

	«...Иə-иə, соны айтам-ау?! Қайран менiң анашым.., бүкiл кешкен ғұмырында... қандай қызық көрдi екен? Ауыр тұрмыс азабынан жасып кетпей, неден медеу тауып... қайдан лəззат алды екен?! Бұл мен үшiн жұмбақ жай. Ал толғана... тереңiрек ойлап кетсем, барлығы да бiр өзiме аян секiлдi. Тiптi аяздай қарыған сол ауыртпалықтар, ес бiле бастаған менi де, балалықтың баурайындағы ерке-тотай қылықтарға жiбермеген едi. Анашым менiң... бiр өзiңнiң басыңа түскен ауыр тұрмыс, адыра қалғыр қу тiршiлiктiң iстемегенi бар ма?! Бiрақ сенiң сол кездердегi нар тəуекел қимылың, адам атаулыға деген шынайы мейiрiмiң мен аналық махаббатың... мынау менiң кiп-кiшкентай жүрегiмдi, өмiрге ынтық құштарлығымды бiртiндеп жетiлдiргендей едi-ау. Бала күнiмнен сенiң қай уақытта жатып, қай уақытта тұрып кететiнiңдi бiлуге құштар қылығымды айтып жеткiзе алмаймын. Əйтсе дағы, ақшам батып... əбден қас-қарая жұмыстан оралатын сенi, төзiмiм таусылғанша сарғайып, зарыға күтетiнiм əлi есiмде. Сондағы жүгiре жетiп мойныңнан құшақтай алатын сəттерiм, шаршағаныңа қарамай мəз-мейрам болып күй кешетiн сенiң қуанышың... бетiмен шөпiлдете сүйгендегi ыстық лебiң... байқатпай ғана шынашығыңмен iлiп алып тастайтын көзiңнiң жасы ...бəрi-бəрi де есiмде, кеше ғана болғандай соншама анық сақталып қалыпты. Мiне, бүгiн дағы зарыға ұмытылып... қанатым жоқ болса да, қалбаң қаға ұшып келе жатқандаймын, жан ана?! Бiрақ сенiң қандай күйде, нендей жайда жатқаныңды бiлмеймiн. Тек анау-мынау болмашыға бүйтпеушi едiң ғой. Бұл хабардың қайткенде де, мен бiлетiн сенiң мiнезiңе ұқсамайды. Тыным таппай дүрсiлдеген жүрегiм, осыныңнан ғана сезiнедi...»

	– Қарағым, ау қарағым?!

	– ?!

	– Өй, мына неменiң құлағы керең бе?

	– ?!

	– Ба-лам.., əй балам! – деп жеңiнен тартқанда барып бұрылған Асан, бұлдырап кеткен жанарларын сипады. Ол дымданып қалған алақанын жамбасына асыға сүрте салды.

	Бажайлаваның жүзiне қарап қалған ақсақал:

	– Аманбысың, қарағым?! – дедi.

	– Ассалаумағалейкум, ата...

	– Али-и-кум сəлəм... жол болсын, балам.

	– Тарбағатай асып, Маңырақ өңiрiне бара жатырмын.

	– Е-е, көлдiң күн шығыс шетiне барады екенсiң ғой?

	– Иə-ə.

	– Зəу де болса... оқуға барып, нəумез болып қайтқан жайың бар-ау?! –

	Оған ренжiме, қарағым. Өзiң тiптi.., езiлiп жүдеп отырсың ғой...

	– Жоқ атасы?! Жағдайымды дөп басып айта алмадыңыз! Iздеп барған оқуыма түсiп келе жатырмын...

	– Өй-й, өркенiң өссiн! Бəсе-бəсе... əлтек-сəлтек балаларға ұқсамайсың!

	Тiптi сондай немерелердiң түсе алмай қалғанына, адам онша қинала да қоймады. Өйткенi, ол байғұстар оқып шықса да, жақсылықтары өз бастарынан аспайды. Тентек болған текедей тегiңе тиiп, телпегiңдi терiс кидiретiн де солар...

	– ?!

	– Əке-шешең бар ма, қарағым?

	– Шешем ғана...

	– Е-е-е-е, жөн-жөн... Оқуға түсiсiмен жұмысына жiбермеушi ме едi?

	– Дұрыс айтасыз?! Маған телеграмма келiп...

	– Е-е, қарағым-ай, ə.., – деп терең ойға кеткен қария үндемей қалды.

	Асан ендi ғана көңiл аударып, қарсысында отырған ақсақалдың жүзiне барлай қараса... əлдененi ойша жобалап мұңайғандай жабырқай түсiптi. Еңгезердей денесiне жарасқан, ат жақты... арыстан тектес кеудесi мен ақ құба өңiне қарап, кезiнде келiсiп-ақ бiткен тұлғаға қызықпай қалуың мүмкiн емес. Оның сарғыштау тартқан жүзiне.., үшкiлдей қойған аппақ сақалы мен қиықша келген мұрты ерекше жарасады екен.

	Ақсақалды сөзге тартқысы келген Асан:

	– Ата, бүгiн өзi ... пойызда адам аз ба, қалай? – дедi.

	– Иə, балам, бұл «Алматы-Нобасiбiр» пойызы ғой. Жолаушы үшiн ең құрыған ... анау Ташкент пойызы. Ақша бергендi ала беретiн, тəртiбi жоқ немелер. Онда сатып алған орныңа да отыра алмайсың...

	– Ата, нешедесiз?

	Асанның жүзiне барлап қарап, бiразға дейiн үнсiз қалған қария:

	– Өзiң бiр иман жүздi бала екенсiң?! Тəңiрiм менiң жасымды бергей. Мiне дəп биыл, жетпiстiң жетеуiне шығып отырмын, – деп бешпетiнiң алдын ағытып желпiнiп қалғанда, омырауына таққан алтын жұлдызы сыңғыр ете қалды. Тумысында алтын жұлдыз таққан адамды алғаш көрген Асан, есiнен таңғандай елiте қалыпты. Ол тiптi жаңылыс нəрсе көргендей ... қайта-қайта кiрпiгiн қағып, назарын сала тағы да қарады. Оған алдында отырған шал, қиял-ғажайып ертегiлерiнде айтыла беретiн батырларға ұқсап кетсе керек...

	Оның елiтiп қалған жайын жiтi байқаған ақсақал сөзiн жалғап: – Аз ба.., көп пе... өзiм дағы бiлмеймiн, жетпiс жетi жасымның... елу неше жылында, қысы-жазы үзбей жылқы баққан екенмiн. Жылқы малы, өзiм бiлетiн тiршiлiк иелерiнiң iшiндегi ең естiлерiне жатады. Ол жанында жүрген адамға сергектiк пен сезiмталдық қасиеттердi сiңiредi. Айналасындағы болып жатқан құбылыстарды шабыт көзiмен танып, ой елегiнен өткiзуге баулиды. Олай болса сергек сезiмi бар жан, еш уақытта да салбауыр тiршiлiкке қоныш қонбақ түгiл, арманы жоқ тiршiлiктiң өзiн қанағат тұтпайды. Мiне, балам өмiр шiркiннiң бiр сыры осында жатыр, – дедi.

	Желпiне сөйлеп кеткенiн өзi де байқамай қалған Асан:

	– Екi жылдай ауылда жылқышы болған едiм?! – дегендi алғаш рет көңiлдене сөйлеп, бiр түрлi мақтаныш сезіммен айтып салды.

	– Е-е, бəсе-бəсе.., – деген ақсақал елiте сөйлеп: – Қарағым-ай, ə, тiптi екеумiз асатаяқтас болып шықтық-ау?! Бəрекелдi, сөзiмiз ендi жарасар, сiрə... Жылқы баққан адамдардың бiр құпия сыры бар. Ол – мынау күйбеңi көп ... көңiлсiз тiршiлiктен, əлдеқайда биiк тұрып... биiк жүруге қадеттенiп, еңсесiн түсiрмейтiн ер мiнездiлiгi болса керек. Бар денеңдi көк семсердей шыңдайтын... шiркiндердiң жүрiсiнен бойға қуат дарыса, етiнен нəр... сүтiнен бал құйылатынын немен ғана бағалауға болады. Амал бар ма.., əлi дағы қадiрiн бiлмей жүрмiз-ау...

	Қарияның сөзiн бөлмей үнсiз тыңдаған Асан, көрер көзге сан қилы көңiл күй кешiп отырған, осынау жанның да өз арманы... өзiне лайық уайымы барына таң қала қойған жоқ. Ол өзiнше «шiркiн төрт түлiктiң пайдасы мен зиянын... артықшылығы мен кемшiлiктерiн осындай адамдармен кеңесе отырып шешер ме едi» дегендей ой жетегiне берiлдi.

	Əлден уақытта вагон iшi, бұзылған сендей қайшыласқан қозғалысқа ауыса қалыпты. Қопарыла көтерiлген жұрт əлденеге асығатын сияқты. Осының бəрi Асанға адам мiнезiндегi бiр асығыстықты аңғартқандай едi. Тiптi, Манадан бiрi жер қозғалса... қозғалмастай болып отырған ақсақалы да, бiрдеңесiн iздеп күйбең қаға асыға жиналып жатыр.

	Ол iздегенiн тауып алған соң:

	– Сiрə, аяп қалғанымыз Аякөз болар?! Отарбамыз бұл арада əжептəуiр аялдайды, – деп жүре киiнiп самбырлаған қария: – Қанеки, жүр, қарағым... далаға шығып бой жазайық...

	– Жарайды, ата, – деген Асан да жинала бастады.

	Жапа-тармағай тар сағамен далаға ұмтылған жұртпен бiрге, бұлар да иiн тiресе есiкке қарай жақындап келедi. Бағанағыдай емес та-та-та-лап жүгiрген пойыздың жүйiткуi де саябырлап, жайбарақат сабырлы əуенге ауысқандай. Ол «мен келе жатырмын» дегендей екi-үш мəрте ышқына ысқырып дыбысын да бердi. Елбең қағып қала шетiндегi шағын үйлер де көрiне бастады. Ғасырдың көне шежiресiндей... халқымыздың аяулы бiр тарихын бауырына басқан осынау елдi мекен, қатпар-қатпар уақыт жықпылдарында жасырынып қалмай, бүгiнгi ұрпақтың ордалы шаһарына айналып отыр. Аякөздiң үстiнен өткен қазақтың қай баласы болмасын, естерiне «Қозы-Көрпеш пен Баян Сұлудың» осы арада жатқанын түсiрмеулерi мүмкiн емес шығар...

	Дүрсiлдете келiп дүбiрлете жеткен пойыз, вокзал алдындағы шағын алаңқайға ысылдай-пысылдай тоқтауға айналды. Еңгезердей денесiмен Асанның алдында тұрған ақсақалдың сымбатты бойынан, əлi дағы тiршiлiк күшi сыртқа теуiп тұрғандай анық сезiледi. Жанында тұрған адамдардың ең денелiсiнiң өзi, оның иығынан аса алмай тым пəс көрiнедi. Сiрə, «баламысың» деу осыдан болар, қарияны бастан аяқ барлай қараған Асан, ерекше мақтаныш сезiмiн жасыра алмай... бiресе оған, бiресе маңдайындағыларға қарай бередi.

	Далаға шығысымен олар ешқайда бұрылмастан елпек басып, тура анадайдан көрiнген сауда базарына беттедi. Қалт тұра қалған ақсақал келе аядай базарды қыран көзiмен бiр шолып өттi де, керек-ау деген дəм-тұздарын кiдiрместен ала бастады. Сəл ойлана қап... қайтадан қайырылған ол, бiр литрлiк шөлмектегi сап-сары балды саудаласпай-ақ алды да:

	– Мынау анаңа берер сəлемдемем, төкпей-шашпай жеткiзерсiң, балам?! Дəмдеп шығарған шайға сапырып iшсе, анаң байғұс бiрден-ақ сауығып кетер, – деп Асанның қолына ұстатты.

	– Рақмет ата, сəлемiңiздi жеткiзермiн. Анашым менiң... сiз сияқты жандармен кездескенiмнiң өзiне, төбесi көкке жеткендей болып қуанып қалады.

	– Əй-й шiркiн, таза пейiл ару жан-ай десеңшi!..

	– ?!

	– Осы саудамыз да жарар, жүрелiк, – деген ол анадайда қымыз сатып отырған қарияға сəлем берiп; – Қалай бабам... қымызың жақсы ма? Əлде заманыңа лайық нəрiн өзгертiп, құбылып отырсың ба? – деп қағыта күлiп қасына келдi.

	– Ау-у, дүркiреген неме... iздегенiм сен болмағайсың?! Əрнəрсенi аңғартқандай басып-басып айтасың, серiлiгiң əлi жаси қоймаған-ау, – деп орнынан көтерiлген қария; – Келшi кəне... таңдайына татымаса, түп қотара төгiп таста?! Ал, егер де бабында болса, артық айтқан сөзiңе айыбыңды бересiң!..

	– Сылқ-сылқ күле масайрай түскен ақсақал:

	– Жақсы айттың-ау, бабам?! Кəнеки қоя қойшы? Кесiмiңе құлдық, мен ризамын, – дедi.

	Қымыздың иесi сапырып-сапырып жiбердi де, ағаш тостағанға құйып бере бере қойды. Ақсақал қолына алған сап-сары қымызға күлiмсiрей түсiп қарап тұрды да, сiмiре тартып жұта салды. Сəл тамсанып дəмiн алған соң Асанға бұрылып:

	– Iш, қарағым?! Мынау нағыз ата-бабаңның дəмi екен. Қанеки, бабам, тағы да құйып жiберiңiз?! Мен жаздым... жаңылдым. Айтқандарың асыл сөз... ауылыма кел де атыңды мiнiп.., шапаныңды киiп кет, – деп мекен жайының тұрағын айтқан ол оюлай шеген көздеп сырый тiккен былғары торсыққа қатты қызықты. Ол қайта-қайта ... шертiп-шертiп көрдi де, алма кезек алақандарына салып сипалай бердi. Алдындағы саптыаяқтағы қымызды дем алмастан тағы да төңкерiп тастады да:

	– Əй батырым.., мөлшерi шамалас болармыз. Жол үстiнде табысып көңiл қосқан дос болалық, сен мынау торсығың мен саятаяғыңды маған сыйла?! Саудаласып жататын «сарт» емеспiз ғой. Бүгiн болмаса ертең кел де, ат шапан айбыңа қоса... торсығыңның төлеуiн алып қайт. Мен анау Қалба тауының үстiндегi Ақжалда тұрамын. Садырбай деп атымды атасаң болды, бұл аймақта танымайтын пенде жоқ. Кəнеки осыған келiстiк пе, дарқаным.., – деп алпамсадай төсi мен алып құшағын жайды.

	Жанарлары жасаурай айтылған сөзге сөзге айрандай ұйып отырған қария: – Алла риза болсын?! Қолыңды қағып қайтейiн, осы жасқа келгенше ... тентiрей жүрiп телқозымды жаңа тапқандай, бiр жасап қалдым-ау, – деген қария да орнынан серпiле түрегелiп, құшақтарын айқастыра төстерiн тигiздi.

	Мiнеки ұста... Игiлiгiңе жарат?! Көзiмдей көрiп жүргейсiң, өз қолыммен жасаған мүлкiм едi. Дəм тартса... менi осы айдың аяғына таман күтерсiң?! Ал, кəнеки уақыт та болып қалды, қош, бауырым... жолыққанша күн жақсы болғай! Бiр-бiрлерiне қарап қос қария:

	– Ау-у, бауырым Садеке... жолың болсын! Қадырболат досым айтып едi дей жүргейсiң; қымыз сатсам... тиын айыру үшiн емес, тоғыз жолдың торабынан мың сан жолаушы өтедi, соның бəрi түсiнбегенмен...өзiң сияқтыларына ата-бабамның асын ұсына отырып, тiл табысып əңгiме алмасу үшiн едi, осынымды ұға кеткейсiң, досым, – дедi.

	– Қам жей көрме, қабiрлiм?! Сыр шертiсер күн алда... асыға күтемiн, тез жет!

	– Қайыр, қош...

	Көрiскенше.., көрiскенше, – деген ақсақал ендi-ендi жылжығалы тұрған пойызға отырды да аттанып кеттi.

	Асан қас-қағым сəтте бiр ғұмыр кешiп өткендей, көргенi мен естiгенi қайта-қайта орнына оралып, айран-асыр көңiлмен тəнтi болып келедi. Манағыдай емес... өз-өзiнен өзгерiп, көңiлсiздiк билеген Садырбай ақсақалда да үн жоқ. Неге екенi белгiсiз, ойланған үстiне толғана түсiптi. Оның мына жұмбақ қалыбына түсiне алмаған Асан, жан жүрегiн бiрдеме қарып өткендей ... iштей бiр аянышты сезiммен елжiреген күйi жақындай түсiп, көңiлсiз отырған ақсақалдың иығынан құшақтап... маңдайын оның төсiне басты.

	– Ой-й, айналып кетейiн қарағым-ай, – деген Садекең де емiренiп:

	– Жүрегiң қандай жақсы едi. Ыстық демiң... тоңазып отырған денеме, жылу таратқандай болды-ау! Мiне, адам өмiрi деген қызық?! Ойда-жоқта естен кетпес уақиғаларға кездесiп жатады. Əйтседағы дəп жаңағыдай сəттер, тiптi де жиi ұшырай беруi мүмкiн емес. Бұл бiр аяқ астынан тап болған ғажайып сəт, тек қана егiзiңнiң сыңарымен табысқанда болатын ұшқын ғой...

	– Несiн айтасыз... өте ғажап болды.

	– Ей-й, қарағым-ай... бұл атаң салған жол мен бабаң қалдырған дəстүрлердiң сарқыншағы ғана...

	– Шынында да мынау торсық пен саптаяқ музейде тұратын заттар ғой.

	– Өзiң тым қызығып отырсың-ау деймiн? Мə! Мынау саптыаяқты сен ал, – деген Садырбай ақсақал, мəнерлеп жасалынған əдемi ыдысты Асанның алдына қойды.

	– Жо-жоқ, ақсақал, болмайды ғой...

	– Қой тəйiрi, тоқтат... менен қалған бiр белгi болсын, ала ғой, – дедi де өзi жайғаса жантайып; – Бiр сəт көз шырымын алайын...

	Ол iрге жаққа бетiн бердi де жатып қалды. Асан терезеге жақындай түсiп, сары ала тартқан байтақ даланың дөңгелей зулап қалып жатқан тұлғасын қызықтап кеттi. Кең даланың үстiнде сынаптай сырғанаған отарба, қанша арындап шапса да... шексiз жатқан даланы бауырына баса алмай, ұланғайыр алыптықты мойындаған тəрiздес. Көзге сұрқай көрiнгенмен, бұл даланың бiр қызығы... кəрi ме, жас па бəрiбiр, үстiнен өткен жолаушысын ойға жетелеп, неше түрлi қиялға батырады. Осы ырғақпен Асан да тербелiп отыр. Оның ойына тағы да өз жағдайы орала бердi...

	«...Нендей жағдаймен ғана шақырттың екен, қадiрлi менiң анашым?! Кешеден берi өмiр дейтiн ұғымды қайыра қарап шыққандаймын. Тiршiлiк қандай керемет! Жер бетiнде өзiңменен қатар жүрген қарапайым да, ұлы жүректi жандардың көп екендiгiне көзiм жеткендей болды. Сондай жандарды түсiне алуыма да ұлағат еткен өзiңсiң. О-о, қадiрi мол аяулым... бiр басындағы адамдарға деген мейiрiмiң мен сүйiспеншiлiгiң сол қалпында, бала күнiмдегi мөп-мөлдiр санама мəңгi бекiптi. Алыс кеткенмен ызғары əлi сезiлетiн, сол бiр ауыр жылдардағы жалғыз ғана кештiң уақиғасы ... əлi күнге дейiн көз алдымнан кетiп көрген емес.

	...Күздiң қара суығының үдей түскен шағы болатын. Əдеттегiдей қас-қарая жұмысынан оралған анамызды ортаға алып, үйелмелi-сүйелмелi апайым... бауырымыз үшеумiз, кешкi дастарқанның басында отырғамыз. Тамақ iшiлiп аяқтала бергенде, есiктi сықырлата жайымен ашып, жотасы еңкiш... қу жаны сіңіріне ғана iлiнiп тұрғандай жүдеу, сақал-шашы аппақ шал кiрiп келдi. Əуелi ол табалдырық алдына тоқтады да: «Қарақтарым, мен бiр мүсəпiр жанмын, рұқсат болса қонып шығайын...» – деп жанарлары жасаурап, бiздердi барлай қарап шолып өттi. Оның қалтыраған тарамыс саусақтары.., таяқ ұстауға əзер келiп тұрғандай дiр-дiр етедi. Орнынан тұрып қарсы жүрген шешем... жылы жүзбен төрге оздырып, бар-жоғын əкелiп дастарқанын жаңалады. Қолына тиген шайды өзеурей сораптап, самайы жiпсiген жүдеубас қартта үн жоқ. Шаршаған жүзi мұң мен шерге толы, үп-үлкен адамды мүсiркеу қандай ауыр?! Мен алғаш рет қартайған жанның жас баладай қорғансыз қалыбын көрiп, кiп-кiшкентай жүрегiм қатты-қатты соқты да... жылып жiберуден шақ қалып, өзiмдi iштей əзер-əзер ұстаған едiм.

	Қайта-қайта самайынан жосыла аққан терiн, кiрлеп кеткен қара күрең шүберекпен сипалай сүртiп қояды. Дастарқандағы барын қарияға қарай ысырған шешем, шын ықыласын көрсете аса үлкен iлтипатпен күтiп отыр. Бiраздан соң олар.., мынау ел басындағы ауырпашылықтарды айтып, мұңая күрсiнiсiп əрнəрсенi сөз етiстi. Қария ел аралай жүрiп... көрген-бiлгендерiн шешiле əңгiмелей бастады.

	– Қарағым... несiн айтасың?! Басқа түскен соң баспақшыл дегендей, осы жасыма келгенде... есiк-есiктi емiнiп өмiр сүремiн деп кiм ойлаған?! Бауырымдағы балапандарымды соғыс алса.., иық сүйер ақ жаулығымды құдай көпсiнгендей... күн кешiп қалған жайым бар. Итжанды денеңдi шығар жаның тастамаған соң тiрi өлiк күйi жүрiп жатырмын. Əсiресе, ел көрiп жатқан азапты... өз көзiңмен көрген сайын, жан-жүрегiң езiле аймағыңның келешегiн ойлайды екенсiң?! Əйтпесе менi қойшы, күткен «қонағым» келген күнi кете беруге... əбден бекiнген жанмын ғой. Бар тiлегiм, мына отырған жастар ер жетiп, ел санаты қалпына келеркүн туса болғаны да...

	Күнделiктi көп естiген... бiр сарынға үйренiп кеткендiктен болар, тап сол сəтте бұл сөздердi мен ұқыптап тыңдағамын да жоқ. Тiптi сол күнгi кеште, қадiрi мол қасиеттi анашымды дұрыстап түсiнбеген де едiм. Анам байғұс... əбден жүдеген мүсəпiр шалды, аяғынан тiк тұрып əкесiндей күттi. Толма қазан су жылытып, маған қарияны шомылдыртты. Шынымды айтсам... оны мен ықтиярыммен iстеп жүргемiн жоқ, тек анам ренжiмесе екен деп қана жуындырған едiм. Ендi мiне... жас кезiнде көргендерiң, кеше ғана өткендей көз алдыңнан көлбеңдеп кетер емес.

	Өзiмiзде бар-жоқ төсенiштi қарияға төсеп берiп, кеш марқайта барлығымыз да түн-түнектi бүркенiп жатып қалған едiк. Тек анам ғана... ауызды бөлмеде ыдыс-аяқтарын жинастырып жүрген. Өз жанында əмiр жоқ аяулы анам, қай уақытта жатып... қашан тұрып кеткенiн бiлмеймiн. Таң-ертең бiзбен бiрге оянған қария, көпке дейiн төсегiнiң айналасын сипалап отырып қалды.

	Əлден уақытта сырттан кiрген шешем: «Киiмдерiңiз аса кiрлеп кеткен екен. Жуып... жайып... қойып ем, кеуiп қалыпты», – деп қолындағы қатталған киiмдердi қарияға ұсынып жатты. Сонда жадап-жүдеген қарияның жүзiндегi ризашылықты, мен ет-жүрегiммен сезiнген едiм. Ас-суын iшiп болған соң, алғысымен алқап қария да жөнiне кеттi. Менiң қайырымды анашым дастарқан басында қоштаса отырып; «... Адамдарға қашан да мейiрiмдi бол, балам», – деген едi.

	Одан берi де мiне көптеген уақыттар өттi. Жастар ер жетiп, үлкендер саркiдiр тартты. Өмiрдiң жазы да қайта оралғандай, бар ауыртпашылықтар артта қалып... еш нəрсеге де бас имес тіршiлiктiң əуенi, өз күйiнiң өмiршеңдiгiмен бар ғаламды əлдилеп кеткендей едi...

	– Бəре-келдi, – дедi орнынан түрегелiп жатқан Садырбай ақсақал; – əжептəуiр сергiп қалыппын!

	Бұл дауыс өз ойымен елiтiп отырған Асанды селт еткiздi. Бiрақ оның бұл жағдайын қария байқаған да жоқ. Жайлап жатқан орнын жинастырып, сақал-мұртын салалай сипап отырып қалды. Ол əлдененi айтқысы келiп, ыңғайсыздана сипақтап бiраз əуре-сарсаң болып:

	– Сен менi кешiр, қарағым?! Бiлместiктен жiберiп алған қателiгiңдi дер кезiнде түзеткенге не жетсiн. Саған өзiм берген саптаяғымды қайтып алмақшымын, – деген ол өз-өзiнен соншама жасып; – Қарағым-ай, ұят болды-ау?! Басқа iстер шарам жоқ. Елпiлдеп отырып, саптаяқтағы негiзгi мəндi елемеппiн...

	Асан оның жүзiне мүсiркей қарап:

	– Апырым-ай, ата... оған неге қиналдыңыз?! Өзiңiзге əдейi арнап, көзiмдей көрiп жүр деген мүлiктi, егер мен алып кетсем... ыңғайсыздықтың көкесi сонда болар едi. Қазiр барлығы орнында.., – дедi.

	Есi шыға қуанған ақсақал:

	– Айналып кетейiн... айналып кетейiн, сенен?! Мынау сөзiңмен.., мəртебемдi өсiрдiң-ау, Ұланым! Түсiнiгiң неткен мол, пейiлiң қандай жақсы едi. Ертең анау Қадекең ақсақал келiп, егiзiңнiң сыңарын iздей қалса... сонда мен байғұс не дер едiм. Жарасып тұрған мүлiктiң... қадiр-қасиетiне түсiнбеу де бiлiмсiздiк екен ғой, – деп өзiнiң барлық ойын ақтарып салды.

	Асан əңгiменi басқа жаққа бұрғысы келiп:

	– Ата, Жалғызтөбеге де таяп қалыппыз, – дедi.

	– Е-е, балам, «Жүре берсең жетесiң.., iздей берсең табасың» деген екен.

	Ал менi сөзге айналдырып, басқа жаққа бұрма?! Өзiм берген саптаяқты қайырып алғанмен «өмiр бойы ұстап жүр» деп күмiс сағатымды сыйға тартамын. Бұл менiң... қылшылдаған елу жасымда алған жүлдем болатын...

	– Жо-жоқ, о дегенiңiз, ата?! Кешеден берi өзiңiзбен танысқалы, менiң алған олжам аз емес. Көп нəрсеге көзiмдi аштыңыз...

	– Ой, бар болғыр-ау.., – деген Садекең; – Не деп отырсың?! Соншама ненi асырып жiберiппiн? Мұндай сəт... кез-келген адамға жасайын десең де, қолыңнан келмейдi. Бұл сапардан кейiн бiздер кездесемiз бе, жоқ па... оны кiм бiлсiн, менiң бұл саған берер сыйым, жүрегiмдегi армандай асыл тiлеулерiмдi орап ұсынған аманатым тəрiздес. Аманатын адам кiм көрiнгенге бере бермейдi. Сондықтан сен қарсыласпа, шырағым, сақалымды сыйласаң қолымнан қақпа...

	– Япыр-ай, атамекенiм...

	Ақсақал барқыт пешпетiнiң омырау қалтасынан... шынжыр баулы күмiс сағатты қолына алып, шырт еткiзiп қақпағын ашты да:

	– Мiнеки... игiлiгiңе ұста! Анау сыртындағы жазуын оқышы? – дедi. Асан сағатты iлтипатпен қолына ап, ары-берi қызықтай қарады да:

	– Неткен сəндi дүние, бұрын-соңды көрмеген затым, – дедi. Ақсақал күлiмсiреп:

	– Ғұмырың болсын, көргенiңнен əлi көрмегенiң көп. Əркез анау сыртындағы жазуға ... көзiңнен қырын сала жүргейсiң?! – дедi.

	Асан дауыстап:

	«Еңбегiмен елiн сүйсiнткен Садырбай ақсақалға! Обком, 1947 жыл» – делiнiптi.

	– Осы жасыма келгелi, еңбектен құдiреттi ештеменi де көргем жоқ.

	Өмiр қызығы – еңбекте! – деген Садекең бар ықыласымен;

	– Өзiңе ырым етiп ұсынамын...

	– Ататай-ау, өзiңiзге арнайы жазып... сыйға тартқан зат қой...

	– Бəре-келдi, баламысың деген осы да, – деп нəумездене қалған ақ-сақал; – үйде дəп осындай жазуы бар... үш-төрт сағат жатыр. Оның бəрiн қайтпекпiн? – деп шымыр қозғалып орнынан түрегелдi.

	Өзiмен бiрге түрегелген Асанды, алпамсадай кең жатқан кеудесiне басып:

	– Бар бол қарағым?! Еңбек етуден еш уақытта жалықпа! Қара басыңның қамы үшiн емес, парасатың жетсе елiң үшiн ерiнбе?! Менiң берген əр батамда, саған айтар ақылым да осы, – дедi.

	– ?!

	Не айтарын бiлмей абдырып қалған Асанда үн жоқ. Қалшиған күйi тұрып қалыпты. Садекең жайлап қана алып келе жатқан қол жүктерiн ыңғайлай бастады. Асанда шағын ғана қол чемоданнан басқа ештеме де жоқ. Ақсақалдың алып келе жатқан сəлем-саусақты əжептəуiр екен. Тең-тең етiп... екi-үш бума ғып орап тастапты.

	– Əлден уақытта ол:

	– Мə, Асанжан, мына бiреу шағындауын сен алып түс, – дедi.

	Асан:

	– Маған əнебiреу үлкендеуiн берiңiз, сiзге тым ауыр болар, – дедi.

	– Мəселдеңдi қайтармай... берер-ақ едiм-ау, бiрақ сен оны көтере алмайсың, – деген Садырбай ақсақал; – Сақалының ағы ғана болмаса... мынау тұрған атаңның қайраты əлi мол. Сен оған намыстанба, өзiңе тапсырылған буманы алып түссең де жарар...

	– ?!

	Қиқулата жеткен отарбамыз да, бiрте-бiрте саябырлай жақындап, шағын ғана станцияның алдына келiп тоқтады. Күн еңкейiп ұлы бесiн болған шақ. Ауыр жүктерiн абыр-сабыр болып, əрең үлгiрiп жерге түскен Асан мен ақсақал, неше мəрте демдерiн ала... автобустың аялдамасына жетiп терлерiн сүрттi. Бұл жерге үш-төрт минуттай ғана тоқтайтын жолаушылар пойызы, алқын-жұлқын кiдiрместен асыға жүрiп кеттi. Жалғызтөбеден бар-жоғы отыз-қырық шақырымдай орналасқан Ақжал руднигiне жүретiн машина, сұрастырып байқаса... ендi бiр бес-он минуттан кейiн келiп қалатын көрiнедi. Асан барып кассадан екi бағытқа да билет алып келдi.

	Терiн басып тыңайып қалған ақсақал:

	– Ал ендi, Асан қарағым, анау тоңқалаң қағып келе жатқан... менiң машинам болар. Анаңа менен сəлем айт. Өзiң сəл уайымшылдаумысың, қалай? Оныңды қой! Ер жiгiттiң басына нелер келiп... не кетпейдi. Өмiр – боркемiктегi көтерген емес. Ата-анасын сүйген ұл, еш уақытта да қор болмайды. Шешең байғұс өзiңдi көрiсiмен-ақ, құр аттай ойнап та, түрегеп те кетер. Қамыға берме... əр нəрседен шым-шымдап ер мiнезi құралмақ. Жə-ə, өзiңнiң де есiң бар баласың ғой. Кəнеки менi машинаға отырғызып жiбер? – деген ол, екi бiрдей теңдi дiк еткiзiп көтерiп алды да, автобустың iшiне енiп орналаса бастады.

	Асанның көтерiп енгiзген бумаларын да жайғастырып:

	– Келшi қалқам... аман болайық?! – деген қария Асанның екi қолын бiрдей алып, арқасынан қағып қош айтысты...

	Толқыған өңi алаулай автобустан шыққан Асан, жүрiп кеткен машина қашан көзден ғайын болғанша... сол орнында қозғалмай тұрып қалды. Əлден уақытта ол iштей мазаланып: «... Япыр-ау, мұным қалай болды? Анау кеткен жұмбақ шалдың тұрмыс жайын... бала-шағаларын да сұрамаппын-ау?! Əлде ұрпаққа зəру пенде ме екен? Осыншама бала-жандылығы.., мүмкiн оның үлкен жүректi парасаттылығынан да шығар. Қалайда бiр ғажайып түс көргендей əсердемiн...»

	Жарама бойындағы Жалғызтөбеден, сонау қазақ даласының қиыр шығысындағы Маңырақ өлкесi ... əлi де жүйрiктiң буыны кетiп, ұшып кеткен құстың қанаты талатындай шалғайда жатқан ұзақ жер. Облыс орталығы Өскеменнен қайтқан автобус... станция арнайы жолай соғып, кешкi сағат бестердiң шамасында, күн шығысқа бет ала жүрiп кеттi. Барып жетер жерi... республикамыздың шығыс нүктесi тəрiздес, ертедегi сан торап жiбек жолдарының бiрiнен саналатын, Сауыр-Сайхан тауларының баурайында орналасқан... Зайсан атты шығыс қала болатын. Оны көктей өтетiн бауыры жазық тас жол, iшкi Монғолияға дейтiн жетiп, кезiнде «Шығыс сақинасы» делiнiп айдар да тағылған едi. Манағыдай емес батуға еңкейген күннiң де, қызуы қайтып салқындана бастаған. Ағызып келе жатқан шофер жiгiт те машинасын жөңкiлте айдап, кең даланың апшысын қуыра асығып келедi. Оның алға ұмытыла қараған жүзiнде қыбыр еткен қимыл... елең етер үн жоқ, қаршыға көздiң нұры мен бiлеуленген бiлектiң күшiне ғана ырық берген сияқты. Тiзгiнiн тартып шылбырын қияр түрi жоқ. Жер ортасы Көкпектiге дейiнгi асфальт жолды... барынша пайдаланып қалу ниетi бар. Бiрақ осыншама қатты келе жатқан машина, жолаушыларын не шайқалтып... не ырғатылып мазаламайды.

	Асфальт жолдың екi жақ шетi, жазы бiтiп соңы күзге ауысса да, көкпеңбек болып көгерiп жатыр. Тегi жаз айларында жауын-шашын мол жауған болу керек. Алдымыздан қасқая түсiп Қалба тауының терiстiк сiлемдерi көрiнедi. Кешеден берi аз уақыттың iшiнде ... сан қилы күйге түсiп келе жатқан Асанға, айналасындағы жап-жасыл табиғат əсер еткен тəрiздi. Терезеге жабысқан күйi, жанары жеткен жерлерден көз ала алмай келедi. Жатаған таудың сай-саласында өскен ағаш нулары сарала тартып, неше алуан түспен батып бара жатқан күннiң сəулесiмен құбылып жатқандай. Бiрақ, тоқтаусыз зырлап алыстаған уақыт та, көлеңке басын ұзартып ақшам сəтке ауыса бастаған. Жаңа ғана жайқалып жатқан көрiнiстер... бiрте-бiрте солғын тартып, қарауытқан қалың мұнарға айналып бара жатты. Зытып келе жатқан машинаның ... тау iшiне тереңдей сiңiп, белегiр-белес биiктерiн аралап кеткелi қашан?! Жаңа ғана батып кеткен күннiң ақшам сəулесiмен ағараңдап.., Қалба тауының ең биiгi саналатын Даубай жотасы да қол бұлғай қалып барады. Əне-мiне дегенше-ақ Көкпектiнiң көшелерiн аралап кеткен автобус, селоның күншығыс бетiндегi шайхананың алдына... арсы-күрсi алқына жетiп тұра қалды.

	Алғаш рет тiлге келген шофер жiгiт:

	– Кəнеки, жылдамдата шəй iшiп алыңыздар. Тұп-тура жарты сағаттан кейiн жүремiз, – дедi.

	Барар жерiне асығып келе жатқан жолаушылар да айтқан мезгiлден кешiкпей тез жиналды. Ауыл шетiне шығып алған машина тағы да бөкен желiсiне басты. Қарауытқан тау сiлемдерi алыстап, түстiк беттегi көк-жиекке əлдеқашан сiңiп кеткен едi. Жолаушылар да бiр-бiрлерiне сүйенiп қалғи бастапты. Жүрер жол мен жетер жердiң мөлшерi əлi де ұзақ. Манағыдай емес Асан дағы мойнын iшiне алып, құнысқан күйi терезеге жабыса түсiптi. Түн түнегiне бөккен сыртқары жерден көрiп отырғаны да шамалы болса керек. Оның көз алдынан əртүрлi елес пен қара нөпiр ой қабаттаса жамырап... өз дегендерiне жетелей тарта əкетiп барады.

	«...Əлi есiмде.., сонау 1949 жылдың көктемi болатын. Бiздiң үй шалғайдағы сиыр фермасында тұратын. Шешемнiң жамағайындарының жанына көшiп келдiк. Өйткенi азды-көптi колхоз малы қыстаған жерде... iстер еңбек, өзегiңе нəр болардай сауып iшер ақ та үзiлмейтiнi белгiлi ғой. Шындығында да бұның өзi аса терiс болған жоқ. Тек маған ғана жайсыздау тидi. Ештеменi сездiрмейтiн шалқар көлiм сияқты, ана құшағынан алыстап кiсi үйiнде жүруге тура келдi. Мен үшiн анда-санда келiп тұратын шешемнiң сол кездегi əрекет-қимылдары əлi де көз алдымда тұрғандай. Бiрде өзiнен қалмай ере кетпек болған маған қабаған шытына ... терiс бұрыла көзiнiң жасын сүртiп көп əбiгерге түстi. Ендi мiне толғана түсiп аңғарсам, анаң жаныңда болса... дүниенiң тарлығы да, тарпаң уақыттың зар мұңы да.., түкке де тұрмайтын көрiнедi. Ана құшағында өскен бала, тiршiлiктiң ызғарын елемей... жетiмдiктiң жетендi езер қор қылықтарын өз бойына дарытпайды екен...

	Алғаш рет басына ноқта киген құлындай... қанша бұлқынсам да, шешемнiң айтқанына көнбеске болмады. Бiрақ күн құрғатпай өзiме тете iнiмдi... апайымды, əсiресе ақ жаулығы желбiрей анам байғұс түсiмнен шықпай жүрдi. Бастапқы кездерi көрген түстерiмдi, бiрге жүрген балаларға айтушы едiм, бiрақ олар артынша-ақ өзiмдi мазақтайтын болған соң онымнан да тиылдым. Алайда жаутаң қаққан жанарларым жасты, жоқ нəрседен секем алғыш көңiлiм... тым кiрлегiш-ақ, тiптi күн өткен сайын кекшiлденiп бара жатқандаймын. Тұрған үйiмдегi үлкендердiң сəл зекiгенi де, қабақ шыта қарағаны да... əрбiр қимыл-əрекеттерiне дейiн жүрегiме тура тиiп жатады. Тiптi олардың «айналайын» дегенiнiң өзiн шын ба, əлде өтiрiк пе дегендей... жанарымды жанарларына қадай қоюшы едiм. Өзiң сенiп еркелейтiн адамың жаныңда болмаған соң, бұйыққан көңiл тез есейiп... қағылез жүруге үйренедi екенсiң. Осылайша сол бiр жылдары, бармақтай ғана жүрегiме сыймаған... сағыныштың сары уайымын жұта жүрiп, мектептегi оқуымды жалғастыра бердiм. Кей-кездерде төзiмiмнiң таусылатыны соншама, тiптi мектептi тастап қашып та кеткiм келедi. Бiрақ қысқы демалыстан соң өзi əкелiп салған анамның ботадай боздап отырып айтқан сөздерi құлағымда шыңылдап тұрып алады. Өстiп жүрiп қысты да өткiздiк. Наурыз айының аяқ шенi болатын, ендi бiрер күннен кейiн көктемгi демалысымызға да шығамыз. Ертеңiне алдын-ала келiскен уəде бойынша, бес-алты оқушы бiрiгiп жаяулата үйге қайттық. Қалайда балалық деген қызығы мол бал дəурен-ау, алысқанмен алысып... жұлысқан күйi қара терге малына сабылып келеміз. Осы келе жатқандардың iшiндегi ең кiшiсi де, бойы шарғы тəпелтегi де менмiн.

	Ақ мамыққа оранған дала төсi сөгiлiп, ағыл-тегiл ерiп жатқан кез. Қардың суы қара жолдың үстiнен ойнақтай ағып, күн нұрымен шағылыса узу-зу етедi. Бiздер қызыл асығымыздан кеше шапылдатып келемiз. Əйтсе де алдымыздан тап болған... сарқырай аққан жайылма су, бiрсыпыра ұйлықтыра бөгеп кiдiртiп тастады. Тəуекелмен кешiп өте шығуға дəтiмiз жетпей тұр. Көкжиекке еңкейген күн де қытымырлана түскен. Кез келген топтың өз кемеңгерi болмай ма, ендiгi шешiм тек солардың емеурiнiнде сияқты. Жапақ қаққан бiздер... «ал кəнеки» деулерiн ғана күтудемiз. Осылайша қамалып тұрғанымызда, арт жағымыздан қиқу сала жарыса жеткен бiр топ салт атты көрiндi. Елеңдесе қуанып қалған балалардың бiрi:

	«Бұлар тура бiздiң ауылға бара жатыр» деп, мiңгестiрiп ала кететiндей-ақ мəз болып қалды. Бiлгiшсiне түскен екiншiсi: «Ə-ə, бiлдiм-бiлдiм... бастықтың баласын үйлендiруге бара жатқандар» дедi. Қалт тұра қалған өзегiмiзде үн жоқ. Бəрiмiз де «мiңгестiрiп ала кететiн шығар...» деп, телмiрген күйi тұрып қалыппыз...

	Əне-мiне дегенше жетiп келген олар, кiсiкиiк көрiп тұрғандай... бiздерге үдiрейе-үдiрейе қарады да, қарқылдай күлiсiп алды. Олар даңғаза дауыстарымен, кешкi тымық ауаны қақыратқан күйi кiдiрместен, бiрiн-бiрi қуалай жарысып өте шықты. Барлығының астында ақ қырау болып терлеген семiз ат. Топ бастаған ақсақалсымағының басында түлкi тымақ, қайырма жағалы күпi киген. Жастарының үстiнде... бояп тiккен сырмалы тон, сенсең бөрiктерi мен ақ түбiттен тоқылған... шалмалы шəлiлерi желпiлдеп ұзай бердi. Жарқ етiп жанған үмiтiмiз, жалп етiп сөнгендей... өкiне тiл қатып үндемесек те, iшiмiздi тырнаған ренiшiмiздi жанарымыздан шашырата тұрып қалыппыз. Əттең шiркiн дүние-ай десеңiзшi, адам бойындағы мейiрiмге дес бергiзбейтiн даңғойлық пен дарақылықты сылып тастайтын амал болсашы?!

	Бiздерге бас-көз болып басқарып келе жатқан Қайсар, ұзап кеткен аттылардың соңынан жұдырығын түйiп:

	– Арсыздар! – дедi.

	Томсырая өкпелеп келе жатқан басқамызда үн болған жоқ. Қайсардың айтқанын iштей қостап тұрғандай едiк. Мүмкiн дəл сол сəтте, барлығымыздың да жан дауысымызбен айғайлап айтқымыз келгенi... жаңағы Қайсардың аузынан шыққан зiлдi сөз болар, бiрақ тiлiмiздi тiстеген күйi үндемедiк...

	Айдындана сөйлеген Қайсар:

	– Ал кəнеки, бауырларым, барлықтарың да аяқ киiмдерiңдi шешiп қолдарыңа алыңдар! Осы суды кешiп өтсек түгiмiз де кетпейдi. Өте салысымен аяғымызды сүртiп-сүртiп, құрғақ киiмдерiмiздi киiп аламыз, – дедi де өзi бастап шешiнуге кiрiстi. Шоңқимасы қисайған көн шоқайларымызды аяғымыздан жұлып-жұлып алдық та, мұздақ суды шапылдатып өте шықтық. Мың сан ие табанымызға бiрден келiп шаншылғандай, судың зəрi өн бойымызды қуалап миымызға бiрақ жеттi. Дегенмен кəперiмiзге алып, оны елейiк деп жатқан бiздер жоқ, жағаға шығысымен-ақ отыра-отыра кетiп, қып-қызыл болып талаурай түскен аяқтарымызды... тонымыздың өңiрi мен сүрттiк те, апыл-ғұпыл аяқ киiмдерiмiздi жеделдете кие бастадық.

	Елден бұрын ұшып түрегелген Қайсар:

	– Ал сарбаздарым, – деп саңқ ете қалды да; – Бiрде-бiрiң қалушы болмаңдар! Жеткен жерiмiзге дейiн дем алмастан жүгiремiз...

	Жер бетiнде көген бойы ғана тұрған күн, батып кетейiн десе бiздердi қимайтындай... бар қызуын алаулата, бар жылуын төге түскен тəрiздi. Мəз-мейрам болып... дүниенiң бар шаттығы үстiмiзге құлағандай, жан аямай жүгiрiп келе жатқан бiздер бiраздан соң тоңған қайда.., тiптi қара терге малына томпаңдай бастадық. Осылайша əйтеуiр ақшам батып кетпей үйге де жеттiк-ау...

	Неге екенiн бiлмеймiн, алдымнан шыққан шешемдi көргенде... бар екпiнiммен құшағына құлап, өрекпiген көңiлiмдi баса алмай, өкси-өкси жыламасым бар ма?! Аймалаған ыстық демiн сезiнген сайын, бүкiл денем елжiрей бей-жай күйге бөлендiм. Дiр-дiр етiп шыққан анамның үнiнен де аңыраған оның жан толқынын естiгендеймiн. Осыны тұшынып сезiнген сайын, сезiмiмнiң ақ жаңбырын тоқтата алмай қалдым. Менiң бұл күйiмдi жақсы сезiнген анашым, алпамсадай ұлын салаңдата көтерiп үйге алып кiрдi. Бiраз уақыт аймалап еркелеттi де, бiрақ менiң тоқтап тиылар түрiм жоқ. Осыны ұққан анам, ендi қыдықтаған болып көңiлiмдi басқа жаққа бұрғысы келдi. Қабырғама тиген саусақтардың қимылы түгiл, «қыдық-қыдық» деген ерiннiң қыбырын көрсем секектеп кететiн мен шiркiн, жан дауысым шыға сақылдай күлiп... орнымнан қалай атып кеткенiмдi бiлгемiн жоқ. Ұялас күшiктердей алыса еркелескен бiздерге қарап тұрған шешемнiң, сол бiр сəттегi бейғам қалыбы... кеше ғана болғандай тап қазiр де көз алдыма елестеп отыр.

	Өзгермейтiн өмiр мен бiр қалыпта тұратын тiршiлiктi көрген бар ма? Ертеңгi атар таңмен-ақ, өз дегенiн iстейтiн күнделiктi қарекет... бiздердi де тапжылмастай етiп қайыра ноқталап алды. Шешем үшiн мен де... бой көрсетiп, қара танытып қалсам керек. Ол ертеңiне өзi iстеп жүрген шаруасына менi қалдырып, орталықтағы еңбек ақысына тиген астығын жеткiзiп алмақ оймен жүрiп кеттi. Анам байғұс кеткен күнi кеште басталған алай-дүлей боран, үш тəулiк бойы қатарынан үзбей ұлумен болды. Сол күндердегi ызғардың сызы есiме түссе, қазiрдiң өзiнде төбе құйқам шымырлап сала бередi. Үйде қалып тосқан бiздер де, жолға шығып кеткен шешем де... еш хабарсыз едi. Бiр-бiрiмiздiң не болып жатқанымызды, ешқайсымыз да бiлмеймiз. Дəтке қуат етерiң болмаған соң, елеңдейсiң де... құлазисың да қоясың. Неше күндей азан-қазан... у-шу болып мөңiреген мал атаулы қорадан шыға алмай қалды. Бiр кiсiдей бiлек түре кiрiскен... шағын фермадағы аз ғана адамдар, түтеп тұрған түнек пен жан аямай алысып жатты. Олардың есiл-дертi, жiлiгiнiң майы кете қоймаған қоңы бар малдарды жүдетiп алмауға тырысты ғой деймiн, өйткенi менiң шешем бағып жүрген... кiл көтерем арық-тұрақтармен, тiптi iстерi де болған жоқ. Бiздер бауырым екеумiз, көтеремдер үшiн əкелiп үйiлген... шөбiмiзге тиiспегенiне қуаныштымыз. Екеумiз кешке дейiн қорадан шықпаймыз. Ұмтылғандарымен тұра алмай тырайып жатқан... көтерем тайыншалардың алдына, уыстай жұлған шөбiмiз бен күректеп тасыған қар жалатумен-ақ күнiмiз өтедi. Ол кезде бауырымның бес-алтылардағы шамасы болатын. Қолымыздағы қолғап пен аяғымыздағы пимамыздың кешке дейiн сiлiкпесi шығып, ерiндерiмiз кезере кешкi асты шала-пұла iшiп, отырған жерлерiмiзде қылжиып ұйықтап қалып жүрдiк. Бiрақ ертеңiнде... iшiн тарта уiлдеген ызғырық желге қарамастан, тағы да сол əлсiз денелерiн жия алмай жатқан көтеремдерге нəр беруге кiрiсемiз. Осыншама азаптан қалжыраған мал да, бармақтай ғана бiздерден рақым күтедi. Олардың бiзге үмiтпен қараған жанарлары бойымызға қуат бергендей, шаруамызға жан-дəрмен кiрiсемiз. Бiрте-бiрте үйрене бастасақ керек, тiптi шелектеп қар ерiтiп... бiр мезгiл су да iшкiзетiн болдық. Үшiншi күн дегенде əрең саябырлаған бораннан соң, қыстың сары кiрпiк бозамық күнi қылтиып бұлт астынан шыққан болды. Сонда қуатымыз жетпей... бойымыз өспей жатса да бармақтайымыздан шаруамен көз ашқан бiздер... еңбек десе тым икемдi-ақ едiк. Шамамызға қарамай шақылдап жатқан көтеремдердiң астын тазарту үшiн, өз аяғымен жүре алатын арық-тұрақтарға шөп салып күн шуаққа шығарамыз да... қабырғамыздың қайысқанын елеместен шағын қораның астын тазалауға кiрiсетiнбiз. Кейде шамасы келмей жатқан iнiмдi бекерге жазғырып, үлкендiгiмдi көрсеткен сəттерiм есiме түссе... қазiр де жерге кiрердей қысыламын. Ол маған өкпелеп жыласа, өзiмнен-өзiм дода боп мен де жылаймын. Содан бiраз бұртиып жүремiз де, қайыра жалбырақтасып жанымыз аши қалушы едi. Қолымыз босай қалса болды... қалқайып екеумiз де, екi көзiмiз төрт болып төбеден түспеудi шығардық. Күннiң саябырлауын ғана күтiп тықыршыған анамыз, ашылған күнгi кештен қалмай-ақ жеткен едi. Оның үстiндегi мұз басқан киiмдерiне қарамастан, екi жағынан ашылып өкси жылағанымыз... сiрə, өмiр бойы естен кете қоймас. Аман-есен бiздердi көрген ол да, үнсiз сорғалаған көз жасын тия алмай... көпке дейiн бүгiлiп, бiрсыпыра сол отырған күйi демiн алды.

	Əлден уақытта барып орнынан тұрған шешемiз... сыртқы киiмдерiн шешiнiп, қазандағы пiсiрiлiп жатқан асты жылдамдатуға кiрiсiп кеткен едi. Жаны қалмай жалбырақ қағып жүрген нағашы апамыз да көңiлдi. Қайта-қайта айтып бiзге деген ризашылығын тауыса алмай жүр. Оның айтқандарын сүйсiне тыңдап жүрген анамыз... төбесi көкке жеткендей болып, бүкiл қиыншылық атаулыдан арылып болған жандай мəз-мейрамы шыққан. Бiздер де жарыса сөйлеп, көрген-бiлгендерiмiздi жеткiзе алмай жатырмыз. Шешемiз екеумiздi үш күн емес, бейне үш жыл бойы көрмегендей сағына қарап, бiресе күлiп құшақтайды... бiресе емiрене арқамыздан қағады. Сiрə сол күнгiдей қуанышты шақ, ендi қайтып бола қоймас...»

	Кенет отырғандар шуласып кеттi. Бiреулерi даурыға сөйлеп:

	– Бə-ле, мынау Қарабұлақ қой, – десiп жатты. Ендi бiреулерi:

	– Əй, өркенiң өскiр азаматым-ай, көзiмiздi ашып-жұмғанша алып келдiң-ау, – десiп алғыстарын жаудыруда.

	Аудан орталығы өткен ғасырдан бастап қала аталынғанымен, Жеменей өзенiнiң бойындағы... тау бөктерлей салынған, айналасы шағын ғана елдiмекен. Оның оқтай түзу көшелерiн қуалай өскен жасыл-желектерi мол едi. Асан үшiн бұл жер... кiндiгiн кесiп, кiрiн жуған өскен ұясы. Бабаларының сүйегi жатқан ата мекен. Балауса күндерiнiң балапан қиялдарын тербеткен... ақ тiлелi алтын бесiгi. Оның жанарын бағана-ақ, ай сəулесiмен сағымдана көрiнген Кiшкене тау жоталары арбап алғандай едi. Көше бойлай тартылған электр жарығы мен ай сəулесi астасып... кiшкене ғана қаланың iшiн түрлендiрiп жiбергендей сипат танытады. Сылдырай аққан тау бұлағы тəрiздi, кинодан шыққан жастардың күлкiлерi мен сызылтып салған əуендерi... жол соғып келген адамдардың көңiлiн сергiтiп жiбергендей. Асанның алып-ұшқан жүрегiне осының бəрi сағыныш сазын толтырса да, көкiрегiн тұмшалаған неғайбыл хабар өз мақсатына жетелей жөнелдi. Ол тура тартып, ауданның ауруханасы орналасқан бiр қабатты қызыл үйге асыға басып келе жатты...



	4

	Айналасын ағашпен қоршаған аурухана ауласына енiп... сəл кiдiрген Асан, төңiрегiне жiтi көз жiберiп ешкiмдi де байқамаған соң, iле жылдамдата баса iшке ендi. Ала көлеңкеленген үлкен дəлiзде тыныштық үстемдiк еткендей. Бiр сəтке Асан қайда барып.., не iстерiн бiлмей абыржыңқырап қалды. Осы кезде қарсы бөлмеден шыққан қыз, қолындағы лоңқа шөлмектерiн салған ыдысын ыңғайлап ұстады да;

	– Сiзге кiм керек? – дедi.

	– Есенсiз бе?

	– ?!

	Асанның бас-аяғына барлай қараған қыз, оның алыс жолдан келiп тұрғанын айтпай-ақ сезе қойды.

	Ол жайлап қана:

	– Не шаруамен келдiңiз? – деп қайыра сұрады. Асан қолындағы телеграмма қағазын ұсынып:





– Құрбым көмектесiп жiберiңiз?! – деп өтiндi.

	Көзiн жүгiрте қағазды оқып шыққан қыз, жанарының қиығымен Асанды тағы да бiр шолып өттi де:

	– Жүрiңiз кезекшi дəрiгерге жолықтырайын, – дедi.

	Жалғыз өзi жалғыз бөлмеде шынтақтай сүйенiп, кiтап оқып отырған... жасы отыздарды аралап кеткен еркек, үздiк-создық iшке енiп келе жатқан бұларға жалт қарады. Сестра қыз қолындағы телеграмманы ұсынып, дəрiгерге қысқаша таныстырып болды да, кiдiрместен шығып кеттi. Асан өзiнiң сұрай келген бұйымтайын айтып:

	– Ағатай.., көмектесiп жiберiңiз? – деп қиыла жалынып өтiнiп жатты. Оның жүзiне қарап ойлана қалған дəрiгер, жақ еттерi солып... өзiнен-өзi жүдеп отырған Асанды аяды ма:

	– Жарайды бауырым, олай болса Анна Ивановнаны шақыртайық. Өте тəжiрибелi дəрiгер. Қазiр көп кешiкпей жүрiп кетесiңдер, – дедi.

	Жүрегi жарылардай болып қатты қуанған Асан:

	– Рақмет ағатай... өте көп рақмет, – деп қайта-қайта алқаумен болды.

	– Жə-жə, бауырым, – деп жадырай сөйлеген дəрiгер; – Бұл бiздiң мiндетiмiз ғой. Анна Ивановна да бүгiнгi кезекшi терапевтi...

	– Сөйтсе дағы... сiзге көп рақмет!

	Олар он-он бес минуттың iшiнде абыр-сабыр жиналып, жолға да шығып үлгердi. Тастақ жолмен сағымдай аққан жедел жəрдем машинасы, əне-мiне дегенше-ақ, зəулiм боп өскен топ теректi ауылға кiрiп келе жатты. Түн қараңғылығымен құндақталған ауыл үстiн, машинаның жарығы айғыздай тiлiп өттi де, жоғарыдан төмен құлаған жалғыз көшенiң бойын жап-жарық етiп жiбердi. Машинаның арт жағында отырған Асанның нұсқауымен, ауылдың үстiн қақ жарып ағатын бұлақтан... шағын ғана ағаш көпiр арқылы өтiп, сəл ғана бұрылыста тұрған үйдiң алдына келiп тоқтай қалды. Шофер жiгiт гүрiлдеген мотор үнiн тез өшiрдi де, түн-түнектi кейiн серпiп тұрған жарықты ғана қалдырды. Тысқары жерде қыбыр еткен дыбыс жоқ. Бiр-екi рет маңқ-маңқ ете керенау шыққан кəрi төбеттiң үнi естiлдi де тез тиылып қалды. Машина тоқтасы мен-ақ атып сыртқа шыққан Асан, осыншама мүлгiген тыныштықтан секем алғандай... жан-жағына жалтақтай қарап, бiр басып... екi басып, жарығы мол құйылып тұрған машинаның алдына шықты. Сонда ғана ол, арбаң-құрбаң етiп... өзiне қарай қыңсылай ұмтылған итiн көрiп:

	– Жолбарыс... Жолбарыс, – деп сыбырлай тiл қатты. Тайыншадай сары ит... екi-ақ аттап жеттi де, иесiнiң иығына алдыңғы аяқтарын сап асыла кеттi. Ол ышқына күрсiнiп iшiн тарта, соншама бiр үнмен қыңсыламасы бар ма?! Машинадан түсiп бұлардың жанына келген Анна Ивановна, өз көзiне не сенерiн... не сенбесiн бiлмей, моншақтай аққан кəрi төбеттiң көз жасына таңырқаған күйi тұрып қалыпты. Осынау бiр сезiмдi ала-дүлей еткен көрiнiстер... тек айтарға ұзақ болғанымен, қас-қағымдай сəттерде өтiп жатқан суреттер едi. Гүрiлдеген машинаның дауысын естiсе де, «келген адам iшке кiрер» деп күткен үйдегiлер... бiраздан соң сыртқа шығып, Асанды көрiсiмен-ақ жүгiре жетiп, құшақтай бастады. Ерiксiзден ығысып төмен түскен жолбарыс, əлi дағы иесiнiң аяғына оралып, қыңсылаған үнi өксiк сияқты мауқын баса алмай жүр...

	– Табалдырықтан аттап үйге енген Асанның алқымына тығылған жұдырықтай нəрсе, жұтқыншағы шеңгелдей керiп, тынысын тарылтып бара жатқандай едi. Онан ары шыдай алмаған ол, ағыл-тегiл сорғалаған көз жасымен... ауыр тыныстап төсек үстiнде жатқан анасының қасына келдi. Ол үн-түнсiз шөпiлдетiп шешесiнiң маңдайынан сүйе бастады. Асанның осынау күйiн мүсiркеген үйдегiлер, барлығы да булыққан бойы егiлiп тұр. Анасының жүзiнен қал-жағдайын анық аңғарған Асан, темiр төсектiң жақтауына сүйенген қалыбы... қан жылаған көңiлiн баса алмай отыр. Оның айғыздай аққан көз жасы, жүрегiнен төгiлiп жатқандай едi...

	«...Сол күнi түнде мен өзiмнiң не iстеп.., не қойғанымды анық бiлмеймiн. Еңсем түсiп есiм шыққандығы соншама, ештеңемен iсiм болмай... есеңгiреген күйi отыра берiппiн. Көз жасымды сүртiп... əлсiн əлi көлкiлдей iсiнген анамның жүзiне қараған сайын, қайта қайырылып оралмасқа бет бұрған, өмiрiмнiң бар өзегi абзал бейненi көремiн. Қараймын да... жан дүнием өртенiп, запыран iшкендей боламын. Амалым қанша?.. Iстер шара бiткен соң, ... не қайла бар?!».

	О-о, шiркiн-ай, нағыз мейiрiмді жүректiң сезiнуi өзгеше ғой. Қайран менiң қасиеттi қағбам.., өмiрiнiң таусылар минутында да... тағдыр азабынан аналық сезiмiн əлдеқайда биiк ұстады-ау. Ол ажал шеңгелiнде жатса да, жылы үндi қоңыр даусымен; – Құлыным менiң, өзiңдi аңсап едiм... көрiп жатырмын, бұған да мың бiр шүкiршiлiк, – деп демiге түсiп, жанарлары жасаурай бiраз қарап жатты да... сырғанай аққан көз жасын көрсеткiсi келмей iргеге қарай бұрылып кеттi. Сондағы өкiнiшке толы оның көз қарасынан: «... қызығымды ендi ғана көремiн бе дегенде, шынымен-ақ үмiтiмнiң үзiлгенi ме?» дегендей екi ұшты сауал анық байқалған едi. Оған тiл қатып жұбаныш айтуға... менде дəрмен де, үмiтiн жалғайтындай дəнекер де болған жоқ. Тек кеңсiрiгiмдi ашыта сорғалаған көз жасымды үнсiз отырып жұта бердiм...»

	Манадан берi мұқият тексерiп... қарап болған Анна Ивановна, бiр-сыпыра уақыт ойға батып үндемей жай отырды да, əлден уақытта ымдап қана тiл қатып... Асанмен сөйлескiсi келетiнiн бiлдiрдi. Үйдегi адамдардың да жүздерi жүдеу, жанарлары бұлаудай бола үрпиiсiп тұр. Асанды қолтықтай құшақтап... оқшаулау апарып терең күрсiнген дəрiгер, арса-арсасы шығып қақырап кеткен жүректiң жайын айтып; – өзiңе-өзiң берiк бол?! – дедi де iлби басып сыртқа қарай жүре бердi. Мұны естiген Асанда ес қалған жоқ. Қайыра келiп анасының жанына отырды да... əлдеқайда алыста жүрген елестермен селбескендей, көзi көрiп өзi куə болған... шешесiнiң өткен өмiрi жайлы ойға шомды...

	«...Тағдыр дейтiн осы да?! Анам өзiн-өзi ұстай алмайтын болған соң, көзiн жұмған бойы ауыр тыныстап сұлық жатыр. Қышқылтым жастың дəмi ауық-ауық таңдайыма татыған сайын, өмiр бойы тырбанумен өткен... анамның жайы жанымды аяздай қарып, қай-қайдағы бiр ауыр сəттер еске оралып отыр. Жас қалған бiздердiң қамымызбен, оның таң шапағынан кетiп... қас-қарая қайтқандағы, тотыға шаршаған бейнесi тiзбектеле өтiп жатыр. Арманда өткен ғұмыр-ай?! Бұл ғаламда жетiм-жесiр тiршiлiктен аянышты не бар?.. Соғыс өртiн лаулатқан албастының... адам атын былғаған күнi құрсын! Ауыр күндердi пайдаланып... жетiмдерге күш көрсеткен, сезiмi таяз жандардың рухы өшсiн. Неге ғана осындайда ... жүзi ылас пасық тiршiлiктер еске орала бередi екен. Əлде келешекке сабағы үшiн керек пе, немесе осынау бiр тағылық жүрек қаныменен ми қатпарларына жазылып қалса керек-тi..,

	Анам байғұс бiрде, əдеттегiсiндей жұмысынан кеш оралды. Бар айтқаны: «Басым ауырып сырқаттанып тұрмын. Бұзауды босата қойшы... тым құрығанда сиырды сауып тастайын» дедi. Сол күнi кеш бойы қинала жүрiп, сиырын сауып, сүтiн пiсiрген анашым... ыстық сүттен бiр-екi ұрттап татты да, тас бүркене төсегiне жатып қалды. Ертеңiнде бiршама тəуiрленгенiмен, əбден сауығып оңала қоймаған тəрiздi. Жаулығымен басын шанти орап байлап алған шешем, ыңқылдай жүрiп қайнатқан шайын... бiрге отырып бiздермен асықпай ұзақ iштi. Көптен берi таңғы асымызды анамызбен iшiп көрмеген бiздердiң қуанышымызда шек жоқ. Анау-мынауды бауырыммен жарыса сөйлеп, өзiмiзше шешемiздiң көңiлiн аулап күлдiрiп те қоямыз. Осылайша мəре-сəре болып отырғанымызда, кенет күндей күркiреген... шолақ қол бригадирдiң боқтыққа толы айғайы естiлдi; – Əй-й, сары қатын, шық берi! Марту басып жатпаған болар, шық десе шық... жылдам шық! – деп барқырай шыққан дауысы, езуiмiздегi күлкi мен болмашы қуанышымыздың күлпаршасын шығарды. Анамызға iлесе бiз де далаға шықтық. Тастан-тасқа секiрген ешкiнiң лағындай, шешемнен бұрынырақ шыққан маған; – əй, желбең қаққан жетiмек... шешең қайда? Несiне керiлiп шықпай жатыр, – деп адыраң қаға айғайлап, астындағы атын шаужайлай тебiне ұмтылды. Қарсы жүрiп есiк алдына келген шешем: – Пай-пай... бəтiр-ау, не болды? Жау шапқаннан аман ба? – дей бергенде... Ай-шай жоқ; – Жау деген мына тұрған сендерсiңдер! Пiрiстен де жаман... пiрiссiңдер! – деп өкiреңдеген күйi қолындағы қамшысымен шешемдi тартып-тартып жiбердi. Баж ете қап... бақыра жылаған менi, атыменен бастырмалата үйге қуып тықты. Көзiндегi жасын үнсiз сүртiп сол орнында тұрып қалған анам:

	– Əй, адыраңдаған албасты... сендердi де еркек дейдi-ау?! Қарындастан қал кеткенде қол ұшын берер кiм қалды? Сен секiлдi сойқанға күнiн қаратқан соң... не жорық! Құтырған қасқыр тəрiздi... түрiң неткен жаман едi. Айтсаңшы... не боп қалды? – дедi.

	Қайта ұмытылып қамшы көтеруге жасқанған шолақ қол бригадир: – Ойпыр-май-й, суырыла сөйлегенде бұлардың бəрi мықты. Қарашы өздерiнiң уəделесiп қойғандай... бəрiнiң бiр-ақ күнде ауыра қалғандарын?! Анау үйдегi қара қатын да шықпай қалыпты. Сонда мен не iстемекпiн? Қылышын сүйреп келе жатқан қыс болса мынау, əйтiп-бүйтiп өсiрген аз ғана астығымызды... бастырып алмай, қар астына қалдырамыз ба?.. Анау итаяқтай болған молотелкесiн... күнде алып кетпекшi болып отырған МТС-тiң қоқан-лоқысын қайтпекпiн. Кəнеки өзiң айтшы?.. Егер бүгiн қаңқайтып қойсақ, ертең келiп алады да кетедi, – деп күйiп пысқан күйi сөзiн бiтiрдi.

	– Сонда не iсте дейсiң? Өлгелi тұрсақ та баруымыз керек қой, өзiң айтқан нағыз «пiрiс» сенсiң!..

	– Əй-əй, тарт тiлiңдi! Мына қолды соларға берiп қайтқамын, – деп шолақ тұғырды шолтыраң-шолтыраң еткiздi.

	Қайтып ештеме де айтпаған анашым, ыңқылдай жүрiп жұмысына кеттi. Мен алғаш рет... бұрын-соңды сезiнiп көрмеген намыстан жарылып өле жаздағандай едiм. Тiптi қандай ауыртпашылық болса да, сол күнгi оның ащы таяғын... бүгiнге дейiн кешiре алғамын жоқ. Сондықтан болар, мiне қазiр дағы есiме түсiп.., санамды қарып отыр. Балалықтың базарына қолымыз жетпей, қара қаптал азапты ғана арқалаумен ержеттiк емес пе?! Сол кездегi жетiмектердiң бəрiн де, қанаттарын қатайтып, бұғаналарын бекiткен де, осы менiң шешем сияқты... тiршiлiктерiн қиянатшыл өмiрге тəрiк еткен аналар едi ғой. Ендi мiне жеткен жерi осы сияқты. Өмiр шiркiн.., қандай ғана қатiгез едiң?! Арқа мойнын босатып... адамша бiр күле алмаған, күлдiрете күреңге мiне алмаған қайран ғарiп аналар-ай, не айтайын?! Ауыртпалық қарып өскен тəндерiңе де, жылаумен өткен «əндерiңе» де... бəр-бəрiне осы отырған бiздер қарыздармыз. «Бəлен-шекеңнiң баласы-ай, шiркiн...» дегенде, əке жолымен емес, ана атымен байланыстырыла айтылатын ұрпақ... осы бұлаудай болып отырған менiң буыным болса керек. Ақтық демiң жып-жылы болып, жаныма тиiп тұрғанда... не айтайын анашым?! Ғұмыр бойы өздерiң берген рухпен ... жақсылыққа жаршы болып, өтем ғой деген... бiр ғана арман, бiр ғана үмiт билейдi. Ол да келешектiң еншiсiне тимек. Тап қазiргi айтарым «бақыл бол» деп жылаймын. Қаншалықты асықсам да үлгiре алмай қалыппын. Келер таңның арайымен... ақырғы рет тыныстап, аяулы анам мəңгi оянбас ұйқысына кеттi...

	Тұра алмаймын орнымнан.., қалқайған бойы қаңқайып қалған денемдi таяққа сүйеп, төрт аяқтап əрең дегенде қозғаламын. Сегiзкөздiгiм сiресе, белiмнен шойырылып қалыппын. Осылай да боларын кiм ойлаған. Анам байғұс ел-жұрты мен ауылдастарына да қадiрлi екен. Кəрi-жасы қалмай... түп-түгел жиналып, таза арулап жер ананың қойнына бердi. Барлық iстi бiр өздерi арқалаған жұртымды көрiп, бiраз ширап жiгер алғандай болдым. Күйзелген менiң жүрегiм; «Ендi кiмнен табармын? Аналық шалқар сезiм мен мейiрiмге толы көңiлдi...» деп тарыла таусылып, үмiтсiз босқа еңiрей бергенiм де бекере сияқты. Елiм барда ер болармын əлi де, жұртым барда көп екем ғой... жан ана?! Айналайын алтын ұям – туған жер... қасиетiңе құлдық ете бас ием. Халқым-Ана! Ендi менiң сағынарым да... табынарым да, сол ғана...»

	Асан анасының жетiсiн өткiзгеннен кейiн де, бiраз уақыт аулында болып оқуына қайтты. Ақылдаса келе олар, iнiсiнiң қолына шешесiнiң жалғыз туған сiңiлiсiн... көшiрiп əкелуге келiстi. Ақ шөлмектей болып бозара жүдеген Асан, тəуекелмен келешекке қол соза, мол үмiтпен ұзақ жолға аттанып кеттi...



	5

	Ол келерiнде түнделетiп жеткен жолды, Алматыға қайыра қайтқан сапарында... көбiне күндiз өтiп, өзi өскен жерлерiне ынтыға қарап, қайта оралмас балалығының балауса шағымен де қоштасқандай едi. Оның құлазып келе жатқан көңiлi, əр қияға жетелей беретiн сияқты. Қалайда бұрын-соңды естiлiп көрмеген бiр жаңғырықтың үнi бардай. Асанның iштей қоштасып отырған балалық шағы, туған жердiң əр биiгiнен қылт ете қап, қол бұлғап қалып жатқандай сезiледi. Сондықтан ба екен, əйтеуiр тым алыста қалғанбалалық шағы есiне түсiп отыр...

	«...Санама түскен таңбадай болып... есiмде қалған сол бiр ызғарлы қыс, менi əрнəрсемен жекпе-жек шығарып, талай жайды танып бiлуге үйреткен едi. Сонан ұққан бiр ғана нəрсем, ол жас баланың сəби сезiмi мен балауса көңiлiн жетiлдiретiн нұрлы шақ, тек ана махаббатынан даритындығы анық. Сол жылы қыстан қымтырылып шыққан бiздердi, жер қарайысымен-ақ жездем өз ауылына көшiрiп əкеттi. Бұл да бiр дəтке қуат нəрсе ғой. Туысқан адамдардың бiр-бiрiмен селбескен тiршiлiктерi болмаса, мұнда да сол... сұрапыл соғыстың салып өткен жан жарақаты, қара қотырлана бастаса да, жазылып əлi бiтпегенi көрiнiп тұр.

	Шағын ғана қойлы ауыл... қалың жыныс қопамен жайыла келiп, өз арналарына түсетiн қос өзеннiң жағасына орналасыпты. Кең жайқын судың молдығынан болар, төңiректiң төрт бұрышы, жайқала өскен жасыл нумен бөккен, табиғаттың тамаша бiр құт мекенi сияқты. Көгiнде қанатты құстар қалықтап, қойнауында аша тұяқты киiктер ойын салады.

	Ат құлағы көрiнбейтiн көкорай шалғын құрақ пен шiлiктi талдары көк бұйра тартып жаныңа қуаныш ұялатады.

	Қойлы ауылдың малмен бiрге кеткен адамдары да, қыс-қыстауларынан шығып кеткелi қашан?! Мұнда қора күзетiп, тек шал-кемпiрлер қалады екен. Шешемнiң қасында қалған менен басқа бала да жоқ. Сондағы жалғыздығымды есiме алсам, қазiр де көзiмнiң алды тұманданып көңiлiм босайтын сияқты. Бастапқы кездерде не iстерiмдi бiлмей, күнi кешке дейiн... сиырларды көздеген болып, қораның төбесiнен түспеймiн. Жалғыздан жалғыз мелшиген күйi, төңiрекке көз жiберiп қызықтаумен кештi батырушы едiм. Сонда өзiмнiң ес бiлгелi асыр салып ойнаған туған жерiмдi ойша кезiп, сағынышпен сыздаған көңiлiмнен жанарыма жас саулай беретiн-дi. Əйтсе-дағы ести жүрiп... айналамда болып жатқан тiршiлiктiң ешқайсысын да қалт жiбермей, əр қимыл-қозғалыстарды түсiнуге тырысатынмын. Ұшып-қонған құстардың шиқылынан.., олардың көңiл күйлерiн аңғаруға қадеттенiп алдым. Бүкiл айналамдағы қыбырлаған тiршiлiк иелерiмен... өзiмше ұғынысып, өзiмше тiлдесетiндiгiм соншама... кейде тiптi маған олар, ұйтқи ұшып ойнағанда сақ-сақ күлiп жүргендей болып та елестейтiн. Олардың жұптарын жазбай қосарлана ұшқандары мен қатарласа келiп қонғандары да қатты қызықтыратын. Əсiресе қарлығаштардың тұмсықтарымен түрткiлесе ойнағандары бала жүрегiмдi қуантып қана қоймай... тiптi жалғыздығымды да ұмыттыратындай едi. Бiрде жанасалай ұшып жанымнан өткен қос қарлығаш, көк аспанның үстiнде сағымдай төңкерiлiп... ұзақ ойнап шаршады ма, əйтеуiр тура менiң алдыма келiп қонды да, қанаттарын жая ұмтыла құшақтасып, тұмсығымен көлденең тiстеп ұстаған жəндiктерiн екеуара бөлiсiп жей бастады. Олар тамақтанып болғаннан кейiн, оймақтай ғана аппақ төстерiн бiр-бiрiне түйiстiрiп, өзара қауырсындарын тараса... құйқылжыта шырқап ұзақ сайрады. Осы сəтте жанұшыра зулаған суық торғай, соңынан қуған күйкентайдан абдыраған күйi... тура менiң алдыма келiп жалп ете қалды. Мойылдай мөлдiреген жанарлары қорқынышқа толып, арсы-күрсi тулаған бармақтай жүрегi... кеудесiнен шығып кете жаздап отыр. Қалақтай қалқып зу ете қалған күйкетай, өкiнiш пен ызаға булыққандай көк аспанның төсiне оқша атылып шықты да, арлы-берлi айнала ұшып кетпей қойды. Əлден уақытта қатарласа көтерiлген қос қарлығаш сəуледей ағып, күйкентайды қанаттарымен қаға... басқа да қарлығаштар қосылып, жан-жағынан түртпектей мазалап ұзатып салды... Ендi бiр сəт, тал мен қамысы араласа... ну болып өскен қопа жақтан, қотарыла ұшып көтерiлген қызғыштың шулаған үндерi естiлдi. Ұясын тастай жөнелген қоңыр үйректiң де, қарлыға шыққан дауысы... барқ-барқ етiп, əлденеден қорғаштап қона алмай жүр. Осынау бiр ырду-дырду қас қағымда қалай басталса, тынышталуы да сондай... əп-сəтте тына қалушы едi. Қисапсыз мол дыбыстар мен қимылға толы əрекеттер... күн ұзаққа бiр тынбай, менiң бала жүрегiмдi сан қилы сезiмдерге бөлеп, не түрлi ойларға шомдыратын...

	Көшiп келген алғашқы жылы, осылайша жаз бойы қыстауда... қара күзге дейiн пiшен шапқан, шөпшiлермен бiрге жүрiп күн кештiк. Сонан кейiн күзектi қимай қарашаның суығымен қаңтарылып отырған, апайымның қолына барып қозы бақтым. Менiң он-он бiрлер шамасындағы кезiм болатын. Жайдақ өзенiнiң жағасында, жападан-жалғыз иен далада, бiр өзiм ғана жүрмiн. Алдымда тоқты болып қалған бiр табын марқа қозыларым бар. Олардың да бүлдiршiндей түрлерiнен қошақан табы кетпегенiмен, сомдала бастаған мүшелерi анық байқалады. Сөйтсе дағы жапырлай жүгiрiп, ор қояндай секiрген жүрiс-тұрыстары мен мөлдiрей жаутаңдап... аңқау қараған кейiптерiнде, əлi де сəбиге тəн сүйкiмдiлiк бар. Менiң алдымдағы ермегiм де, жақ айырып тiл ашар... тiршiлiк иелерi де осылар. Сiрə, езулерiнен сүтi кетпеген сəбилiк мiнездерi ме екен, олардың жайылғандарынан да... жар жағалай дүрлiге ойнағандары көп. Өзендi бойлай өскен ақ талдар мен құрақ қамыстар да сыңғырлай қурап сарғая түсiптi. Үп еткен желмен ырғала тербелiп ызың қағады. Жағалауды көмкерген құшақ-құшақ ақ шилер мен боз қарағандар да күз моншақтарын тағынып алыпты. Жапырақтары қурап қара барқын тартқан қараған бастары да, теңселiп кетсе болғаны... қатарласа тiзiлген жез қоңырауларынан, мың сан түрлi үн шығарып тұр. Тына қалып тыңдаған жанға... осынау шексiз ен дала, күмбiр-күмбiр күбiрлей өз тiршiлiгiнiң əуенiмен ырғала жүрiп жатқандай. Тек осыншама кең... иен жатқан табиғаттың төсiнде, менiң ғана құлазыған көңiлiм бей-жай болып, əлдеқандай сағынышқа толы жүрегiм... өзiнен-өзi шымырлай сыздап жалғызсырайтын тəрiздiмiн. Көңiл сəулелерi көлеңке тартқан жабырқау көзге ме, бiлмеймiн... мұнарлана бұлтқа бөккен сұрғылт аспанның өзi де, төбемнен төне аласырып кеткен сияқты. Жайдақ мiнген өгiзiмнiң үстiнде бүрiскен күйi, тарқатылып кеткен қамшының ұшын өрiп отырмын.

	Əлдеқайда алыстан құлағыма емiс-емiс үзiлiп жеткен үн келедi. Олардың тұман буған аспан астын жаңғырта сыңқылдай келiп шулағаны, бейне əлдекiмдердiң үн шығармай булыға жылағандарына ұқсайды. Алғашында бұл дыбыстың мəн-жайына түсiне қоймаған мен: «Бұлай-бүйтiп... жылап жүрген кiм болды екен?» деп сескене айналама жалтақ-жалтақ қарадым. Бiрақ көз жетер жерде қыбырлаған тiрi жан жоқ. Онан сайын елеңдеген көңiлiм елегiзе түстi. Бiрте-бiрте жақындай берген дауыс, жас баланың iңгəлағанындай... төбе құйқамды шымырлатып жiбердi. Дауыс шыққан затқа ерiксiз қарап, таңырқаған күйi құлағымды түрдiм...

	Аспан асты манағыдан бетер түнере түсiптi. Əрең дегенде түстiкке қарай бет алған, тiзiле ұшқан құстардың тiзбегi көрiндi. Жаңағы сұңқылдай жеткен үн де солардікi екен. Алабажақ болған көңiлiм, селт ете қап: «... япыр-ай, құстар да жылайды екен-ау. Сонда қалай? Жапа шегiп бұл жақтан... зəбiр көрiп бар ма? Əлде туған жерiн қимай сұңқылдай ма екен. Түсiнбеймiн?! Ештеменi де аңғармаймын. Бар болғаны жасаураған жанарым жасқа толып, екi көзiмдi ала алмай... мамырлай ұшқан аппақ құстарға қадалыппын да қалыппын. Сұңқылдаған құс тiзбегi... кiлт бұрылып сусылдай төмен түстi де, жарқырай аққан өзендi айнала ұшып бiраз жүрдi. Əлден уақытта қанаттарын жайымен қаққан аппақ құстар, қайырыла көтерiлген күйi самғай ұшып... бiрте-бiрте алыстап ұзай бердi. Созыла көшкен керуендей көз ұшына əзер-əзер шалынып, үзiлiп жеткен үндерi естiлмей кеттi.

	Мен сол аңыраған бойы... айналамдағының бəрiн ұмытып, астымдағы өгiзiмнiң үстiнде отырмын. Алабұртқан көңiлiм аласапыран болған күйi ештемеге де түсiне алмаған сияқтымын. Күн кешкiрiп батуға да шақ қалса керек, аспанның батыс жақ етегi жосадай қызарып... селдiреген бұлт арасынан апанық көрiнедi. Манадан берi шашырап та үлгiрген қозыларымды... қомақтай жинастырып, ауылға қарай беттете жайып келемiн. Ойда-жоқта тап болған уақиғадан ба, жабырқаған жан дүнием мен құлазыған көңiлiм пəс. Дала төсегiнiң бедер де кеш қараңғылығымен солғындап, көлеңкелене түсiп, көңiлсiз тартқан тəрiздi. Қараған-шидiң арасынан құбыжық қаптап кеткендей, өзiнен-өзi алабұртқан сезiмге қорқыныш ұялатады. Əлдеқалай дегбiрсiздене елегiзiп, алдымдағы марқаларымды үркiте айдап қуып келемiн. Тасырлата шақпылап... елеулей секектеген қозы-лақтар, алды-артына қарамай дүбiрлете жөнеп бердi. Қозы табынын қораласуға алдымнан шыққан анашым, кес-кестей əрең тоқтатты да... анадайда тұрған шарбақ қораға қарай бұрып жiбердi. Ақырын басып қасыма келген ол, менiң бiр уыс болған түрiме сұқтана қарап:

	– Балам, жайша ма... сырқат емессiң бе? – деп тiксiне қалыпты.

	– ?!

	– Бiреу-мiреу тиiскен жоқ па? Саған өзi не болған? – деп мазасыздана түсiп; – Көзiңнiң алды бұлаудай ғой. Жылағаннан саумысың?..

	Менiң жүзiме шошына қараған ол, дегбiрсiзденiп тұр. Жаны ашыған ана даусынан... елжiреп кеткен сəби сезiмiм лоқ ете қалып, жанарымды ерiксiз жасқа шылады. Үндемей тынған мынау қалпымды өзiнше ұғынса керек, шешем байғұс секем тартқан көңiлiн жасыра алмай, өгiзiмнен түсiрiп, кекiлiмнен иiскедi де:

	– Не болды.., құлыным, айтсаңшы? – дедi. Аяғымның ұшымен жер шұқылап, төмен қараған күйi:

	– Тəте, құстар неге жылайды? Олар да жылай ала ма? – дедiм.

	Менiң айтқан сөздерiме бiрден түсiне алмай, тiксiнiп қалған ол шыр ете қап:

	– Құстар жылағаны несi?! Қарағым-ау, не деп тұрсың өзiң?! – деген анашымның екi көзi шарасынан шыға жаздады. Оның ерсiлеу шыққан даусына басымды көтерiп шешемнiң бетiне қарадым. Алакөлеңке болса да, алабұртқан оның жүзiн ап-анық көрдiм.

	Ендi өзiм дағы тiксiне қалып:

	– Тiзбектеле ұшып сұңқылдай жылаған құстарды көрдiм. Олардың сыңсыған дауыстары, бейне жас баланың жылағанындай болып естiлдi. Қарасам аппақ құстар... əлдекiмнен зəбiр шеккендей, өкси жылаған бойлары ұзап кеттi. Солармен қосыла... мен де жыладым, – дегендi үзiп-жұлғандай əрең айтып бердiм.

	Менiң жайымды ендi ғана түсiнген анашым:

	– Əй-й, түйсiксiзiм-ай?! Осыншама шошытармысың? Олар жылы жаққа қайтып бара жатқан аққулар ғой. Адам жанын əуенге бөлер аққу сұңғылы деген сол, – деп бетiмнен сүйдi. Дəл өңiмдегiдей анашымның маған қарап... күлiмсiреген жүзiн ап-анық көрiп, ыстық демiн қазiр де... дəл сондағыдай сезiнiп отырмын...»

	Кенет абыр-сабыр бола қалған автобус iшi гу-гу ете шуылдасып кеттi. Асан жан-жағына қарап айналасындағы үйлердi көрдi. Сонда ғана өздерiнiң Көкпектiге жеткендерiн аңғарды. Келе жатқан жолаушылар қотарыла көтерiлiп, түскi астарын iшуге жапа-тармағай жинала бастады. Өткендегiдей емес бұл жолы асықпай ыстық тамақтарын iшiп, көлеңкелей самалдаған жұрт... дамылдай демдерiн алып, өз орындарына жайғасып жатты. Жарыса сөйлеп дуылдаған түрлерiне қарағанда, астарын iшiп əжептəуiр көңiлденiп қалған сияқты. Бiрсыпыраға дейiн шуылдасып отырды да, қайыра машинаның ырғағымен тербелiп, маужырай бастады. Автобусымыз тау iшiне кiрген сайын, қорғасындай ауыр қара-қоңыр бұлттар тұтаса түйiлiп, терезенiң əйнегiне тырс-тырс тиген жаңбыр тамшылары жиiлей түстi. Тау қойнауындағы күз көрiнiстерiнiң ажары да айқындала... түрлi-түстi бояулары өткендегiдей емес қоюланып кетiптi. Осыншама мол түстiң бетiн бүркеген боз ала тұман... жайып қойған ақ жiбек орамалдай көлкектеп, жанарыңды арбай əлденендей бiр құпия əсерлермен жан дүниеңдi қытықтайды.

	Күз бояуымен түлеген төңiрекке сұқтана қарап отырған Асан, өзiнше бiр жаңа өзгерiстермен айналасындағы кеңiстiктiң қозғалып кеткенiн... бар болмысымен тұшына сезiп келе жатқандай. Табиғаттың жылжымалы дəуренi... бүгiн оның көзiне, тiптi ерекше байқалған тəрiздi. Өткен жолы ғана осы Қалба тауының жатаған төсi, көкпеңбек күйi толқыған теңiздей күй тартса... бүгiн мiне сарыала тартып əдемi бiр сабырлылыққа ауысыпты. Асанның алғаш рет күз суреттерiн... бар келбет-кескiнiмен көрiп, оның өзiне тəн кереметiн жан дүниесiмен ұғынғандай едi.

	Қалба тауынан асып еңiске қарай құлдыраған автобус, асфальт жолмен тоқтаусыз зулап келедi. Тұнып тұрған төңiрек... көрер көзге жан бiткендей секектеп, бұлаң қаққан көркiмен... сылаң сипат таныта дөңгелеген күйi қалып жатыр. Телегей теңiз тiршiлiктiң де ауыспалы ғұмыры... жанарыңды арбай матап, уақытқа орай өтiп жатқан дəуренiне мұңая сыр шертетiн тəрiздi. Белегiр-белдерден құтылып жазыққа шыққан машинада манағыдай ышқына күркiлдемей... бiр қалыпты жүрiсiне түскендей жеңiл тартады. Саябыр тартқан жаңбыр тамшылары да, жай ғана бүрке терезе əйнектерiн буландырып тұр.

	Күн ұзаққа толассыз жүйiткiген автобустың жүрiсi, азды-көптi жолаушыларын қажытқанымен, шаң-тозаңсыз салқын ауамен əдемi бiр сергек сейiл танытқандай едi. Олардың қуанышты жүздерiне қарағанда, ұзын ырғасы төрт жүз шақырымдай жолды... шаршамай-ақ шалып өткен тəрiздi. Осылайша темiржол жағасына да жеттiк. Ендi келе жатқан жолаушылар өз жөндерiмен əр бағытта сапарларын жалғастырмақ. Көпшiлiгi iркес-тiркес келiп жатқан пойыздарға отырып, бiрiнен соң бiрi аялдамастан-ақ кетiп жатыр.

	Мiне, осылардың арасында ақсары жүзi ашаң тарта əбден жүдеген Асан да, бiр басына жетерлiк ауыр қайғысымен... арманының ұшығы қалған Алматысына жетуге асығып келедi. Ол соңғы екi-үш айдың iшiнде көрер көзге қатты өзгерiп, мiнез-құлқымен тым есейiп те,.. ержетiп те кеткен сияқты. Əйтседағы оның ақ ботадай үмiтiн жетелеген жаралы жүрегi мен жабырқау жүзiндегi мұңға толы өңi тым аянышты-ақ. Бiрақ тағдырға... сiрə, шара бар ма?! Көресiң де көнесiң! Тiршiлiк кiлтi күресте екенiн жақсы түсiнген... оның қайраты мен жiгерiн таныр, алдындағы қол созған арманына жететiндiгiне сенгiң келедi...



	6

	Аңсап жеткен Асанды Алматыдай ару қала, қоңыр салқын жайдары мизам шуағы мен қарсы алған едi. Көкке оранған көше бойлары əлi де жап-жасыл күйiн сақтағанымен қоңыр күздiң алтын жағал бояуымен сарала тарта бастапты. Ашық аспан аясында... бар тұлғасымен, ажарлана түскен Алатауға қатты таңырқаған Асан, оның соншама биiк... соншама заңғар шыңдары, көк күмбезiн тесiп жiберердей тұлғалы екен. Аңыра қарап тұрып қалған ол, сұлу сипатқа тəңiрiндей сиынып тұр. Оның өзi де тауда туып... таулы аймақта өссе де, тап мұншалықты аспанмен тiлдескен тау бейнесiн көрмеген екен. Алатауды алғаш көрген адам баласы, сiрə... табиғаттың таңғажайып суретiн көргендей, көпке дейiн өзi де ұмыта алмас. Қала iшi бiр түрлi сабырлы сияқты. Ол жатақханасына жетiп... бiраз жатып демiн алған соң, түстен кейiн жиналып асықпай институтына келдi. Анадағыдай аула iшiнде құжынаған ел де жоқ, үш қабатты қызыл үйдiң коридорлары да құлазыған күйi бос тұр. Жүрiп келе жатқан Асанның аттап басқан аяғының дүрсiлi төбеге соғылып, жаңғырыққан дыбысы ақырын қозғалса да тым тарсылдап естiлетiн сияқты. Ол тура келiп, анадағы өзi кiрiп шыққан... деканаттың есiгiн ашты. Шағын ғана ауызғы бөлмеде ешкiм де жоқ. Ол жан-жағына қарап бiр сəтке тұрып қалды. Қатарластырыла қойылған орындық пен стол тап-тұйнақтай етiп жиналған. Паңдана қарайтын кешегi хатшы қыздың орны да бос тұр. Не сыбдыр еткен дыбыс жоқ. Абыржи түскен Асан жайлап қана iшкi есiктi ашса, ештемемен iсi жоқтай... шұқшия түсiп жазу жазып отырған Хамиттi көрiп, қуанғаннан толқып кеткен сезiмiн əзер тежей табалдырықтан аттады. Хамит болса сол өз iсiне берiлген күйi, сыбдырсыз ашылған есiктi де... Аттап кiрген Асанды да байқар емес. Есiк қақпай кiрiп тұрғанын ендi ғана түсiнген Асан, қайыра шығып кетудiң жөнiн таба алмай қатты састы. Не iстерiн бiлмей тұрғанда, кенет кеңсiрiгi жыбырлап... ырқына көнбей түшкiрiп салды. Ойда-жоқта шыққан дауыстан селк ете қалған Хамит, оқыс бұрылып жалт қарады да:

	– Асан... сенбiсiң? – деп қатты жүдеген оның жүзiне сұқтана қарап, ет-жүрегiн жалын қарып өткендей болды.

	– ?!

	– Кел... жоғары шық, отыр, – деген Хамиттың қалтырай шыққан үнi естiлдi. Оның дауыс ырғағынан жүйе-жүйесi босап кеткен Асан:

	– Сəлеметсiз бе, ағатай, – деуге шамасы əзер жетiп, өзiн-өзi ұстай алмай... үнсiз егiле жылап жiбердi.

	Сасқалақтап қалған Хамит:

	– Қалқам-ай, ə ... аман-есен жеттiң бе? – деп iштей сезiп тұрса да, басқаша сұраудың жөнiн таппай... жылдам орнынан көтерiлiп кеп, оны қолтығынан алды да, анадайда тұрған диванға апарып жалғастырды.

	– Иə, ат-көлiгiң аман-сау... барып қайттың ғой. Елi-жұртың күйлi ме екен?

	– Шүкiр ағасы... барлығы да орынша...

	– Е-е-е.., – деп демiн терең ала ... күрсiнгенiн сездiргiсi келмеген Хамит, төмен қараған күйi отырып қалды.

	Манағыдай емес өзiне-өзi келiп басын көтерген Асан:

	– Жұмысқа аттандыратын мерзiмге үлгерiп жете алмадым. Дариям шайқала суалғандай күй кешiп қайттым, ағатай?! – деп бұрыла берген Асанның жанарынан саулаған жас... моншақтай төгiле бетiн жуып кеттi.

	– Япыр-ай, ə, япыр-ай, ə...

	Үстiме құлаған қасiреттi көтере алмай, белiмнен шойрыла... ауырып қалдым.

	Асан қалтасынан алып, дəрiгердiң берген қағазын ұсынды. Қағазды алып столының үстiне тастай салған Хамит:

	– Бауырым.., жиi егiлiп жаси берме?! Анаңның арты қайырлы болсын! Бұл күнде төрт құбыласы түгел жан бар ма? Барлығымыздың да обалымыз... сұрапыл сойқан соғыс та! Сенiң де асқар тауың сонда барып құласа, шалқар көлiң сол зардаптан... суалып отыр. Ендi тек болаттай шыңдалып бекiнген жөн. Өмiрiң де... мақсатың да алда?! Жұмысты ойламай-ақ қой, – дедi.

	– Рақмет аға! – деген Асан: – Мен ендi не iстесем екен? Жұмыстағылар қашан оралады? Олар жиырма шақты күннен кейiн келiп, бiр жұмадай демдерiн алады.

	– Ту-у, бiр айға жуық уақыт қой...

	– Сен оған абыржыма?! Қазiр қағаз жазып берейiн, жатақханадан барып орын ал да, уақытша жұмысқа орналас...

	– Уақытша кiм ала қояр дейсiз.

	– Бəле-е, темiржол бойында жұмыс көп қой. Əрине, ыңғайлы жұмыстың табылуы қиын шығар, əйтсе де басында жүрген жөнi түзу адамдармен сөйлесiп көру керек. Жасыратын түгi де жоқ, жағдайыңды айтып көмектесулерiн өтiнгейсiң?...

	– Жарайды, аға.., – деген Асан осыншама қамқорлық пен есi шыға... есiкке қарай беттедi.

	Хамит:

	– Асан, – деп тоқтата кiдiрттi де: – Сен келiп тұр... мен əзiрше осында боламын, жарай ма?

	– Жарайды, аға... мiндеттi түрде хабарласып тұрамын, – деп қуанышы қойнына сыймай шығып бара жатқан Асанның.., арқасынан зiл қара тас түскендей... ерекше бiр сезiмге бөленiп, дүрсiлдеген жүрегi кеудесiнен шығып кетердей күй кешiп келедi. Хамит ағасы оған... ақыл берiп жол көрсетер, панасындай болып көрiндi. Ол дедек қағып ұшып келе жатқандай, соншама тамаша жағдайда едi. Оған айналасындағы бар тiршiлiк... сазды əуенмен, ырғала жырғап тұрғандай жайдары қалып танытады. Оның келешекке деген үмiт оты алаулай түсiп, өмiрге сенген құштарлығы бойын сергiткендей едi. Аяқ астынан алдында тұрған мақсаттары да көбейе түскен сияқты.

	Осылайша жатақханаға жеткен Асан... қолындағы Хамит ағасы берген қағазды комендантқа ұсынып, екiншi қабаттағы шағын бөлмеге орналасып та алды. Бiраз жатып демiн алмақшы болған ойынан ештеме шыға қоймаған соң, алабұртқан көңiлiн тоқтата алмай... тез жиналып киiндi де вокзал басына жөнелдi. Əуелi станция бастығына кiрiп, онан шаруа басында жүрген əркiмдермен сөйлесiп.., өзiне ыңғайлы жұмыс iздестiрiп бiраз жүрдi. Бiрақ iстер шаруа көп болғанымен, ыңғайына келiп көңiлiне жаққандары аз. Манағыдай емес күнеңкейiп салқын түсе бастаған. Көлеңке бойы ұзарған сайын, батар күннiң бағытын аңғартады. Дел-сал тартқан денесiн əзер билеп келе жатқан Асан, таңсəрiде келiп түскен ұзақ жолдың əсерiн де.., бүгiнгi болған сан қилы сезiм күйлерiн де... ендi ғана анық сезiнiп, шаршаңқырап келе жатқанын түсiнгендей едi.

	Кенет:

	– Əй бала, бетiңдi берi қарай бұра кет?! – деп өкпе тұсынан гүр ете қалған дауысқа жалт қараса, анадай жерде тұрған еңгезердей қара бұжыр жiгiт, сұқ саусағын шошайта өзiне шақырған сыңай танытады. Жылдам басып жанына келген Асан:

	– Сəлеметсiз бе, аға... өзiңiздiң бұйрығыңызбен, – деп əзiлдей күле жақындай бердi.

	– Дұрыс, бауырым?! Əскери тəртiптi құптағаныңмен... солдатта болмағаның көрiнiп-ақ тұр. Солай емес пе?

	– Солай...

	– Жарайды. Байқауымша ұсақ-түйек жұмыс iздестiрiп жүрген жайың бар-ау.

	– Дұрыс байқапсыз, рұқсат етсеңiз... Кеңкiлдей күлген ол:

	– Пой-пой, пайғамбарым-ай... рұқсат сұрайтын, мен сенiң үстiңнен сұрайтын бастығың ба, айтатыныңды ұқсат сұрамай-ақ айта берсең еттi, – деп тағы да бiраз селкiлдеп күлiп алды. Асан оның қарақайыс боп күнге күйген денесiне, бiлеулене бұлтаңдаған бұлшық еттерiне қарап қалыпты. Алдындағы тұрған жас баланың... байсалды қалыбын, ендi ғана байыптаған жiгiт ағасы, дарылдаған күлкiсiнен жын қаққандай тыйыла қалды. Тiптi оған өзiнiң манадан берi, күлмейтiнге мəз болған даңғазау күйi əбестеу сияқтанып та көрiндi. Оның мынау ақ көңiл мiнезiне сүйсiнiп қалған Асан, өз басының жайын қысқаша ғана, күйзеле толқи айтып шықты. Оны өзiнше түсiнiп... өзiнше мүсiркеген бейтаныс жiгiт:

	– Жə-жə, оқасы жоқ?! Ештеңе етпейдi. Өмiрдiң ыстығы мен суығы деген осы. Бормiнез жамандарша езiле берме?! Ұқтың ба? Өзiң бiр дұрыс жiгiт боларсың.., кəнеки келiстiк қой, – деп күректей алақанымен Асанның қолын алып, арқасынан қақты.

	Бiр сəт үндемей қалған ол:

	– Саудаға қалайсың? – дедi.

	Оның бұл сауалын түсiне қоймаған Асан:

	– Сауда... қандай сауданы айтасыз? – деп өзiне сұрақ қойды.

	– Кəдiмгi сауданы айтамын.

	– ?!

	Ол алдындағы тұрған жас жiгiтке зерделей қарап алды да:

	– Əуелi танысып қоялық. Менiң атым – Асылбек, – дедi.

	– Асан.

	Өз жайын Асылбек ендi түсiндiре сөйлеп:

	– Мен де саудагер емеспiн. Осы Алматы төңiрегiндегi жемiс-жидек өсiретiн колхоздың диқаншысымын. Ертең қарбыз-қауын тиеп Ноғай-сiбiр-Рубцовка жағына жүрмекпiн. Егер де қарбыз сата бiлсең, қасыма алсам ба екен, – деп өзiмен-өзi ойланып қалды.

	Елеңдей түскен Асан да:

	Сауда жасап машықтанбағаным рас. Əйтсе де санай бiлген адамға... оншалықты ауыр да болмас. Ықылас қойса несi бар? – дедi.

	– Өй-дөйт деген.., сiрə барып қайтуға қарсы емес сияқтысың ғой.

	– Ағасы, оның билiгi өзiңiзде...

	– Онда «сауда да, саттық жоқ» дегендей, бiржола бас-аяғын келiсiп алғанымыз жөн болар. Сен өзiң қайда оқимын дедiң?

	– Медицина институтына биыл түстiм.. Асылбек қолын бiр-ақ сiлтеп:

	– Əй, жарайды! Мен сенi... осы сапарға ала кетейiн. Ел аралап.., жер көрiп қайт. Оның үстiне табатын табысыңа тырнақтай да қиянатым болмайды. Оны – бiр деп қой! Егер апарған заттарымыз судай сылдырап өтсе, асыра айтсам – мыңға тарта... кемiте есептегеннiң өзiнде – бес «дөңгелек» тауып қайтасың?! Оны саған бұл арада кiм бередi. Жиырма күннiң есебiне.., аз қаражат болмаса керек. Жағдайыңды естiп тұрмын, бауырым?! Бұл менiң саған жасаған... «көмегiм» деп бiлгейсiң, уəде ме? – деп ақсая күлiп қолын созды.

	Қуанғаннан сасқалақтап қалған Асан:

	– Рақмет! Мың да бiр рақмет, Асыл-аға, – деп ризашылығын бiлдiрдi. Мейiрлене қараған Асылбек:

	– Олай болса келiстiк! Ертең таңғы сағат жетiден бiр минут кешiкпей, анау көрiнген қоймаға келетiн бол, – дедi де, арбаң-құрбаң адымдаған күйi... жаңағы өзi нұсқаған қоймаға қарай жүрiп кеттi. Асан да көңiлiмен көк тiрегендей марқая түсiп, келiп жатқан троллейбустың бiрiне отырды да жатақханасына қайтты.

	Ертеңiнде күнi бойы жүгiрген Асылбек пен Асан.., өздерiнiң жемiс тиеген вагонын, «Алматы-Лениногорск» бағытына жүретiн... жолаушылар пойызына тiркейтiн болып, əзер дегенде келiсiм қағаздарын алды. Онда да жыл сайын станция басшыларымен iстесiп қалған Асылбектiң пысықтығымен ғана шешiлдi. Шаруалары ыңғайланып көңiлдерi орнына түскен олар, ұлы бесiн кезiнде Алматыдан аттанып жолға шықты. Асанды жеке бiр купеге əкелiп жайғастырған Асылбек, «төсек-орындарды алып... менi күтпей тыныға бер» дедi де өзi пойыздағы «шолақ белсендiлермен» кездесуге кеттi. Асан күн ұзаққа жүгiрген жүрiстерден шаршады ма, жоқ əлде, санасынан айыға қоймаған қасiрет мұңы қалжыратты ма.., əйтеуiр кешкi асын iшiсiмен-ақ төсегiн салып жатып қалды.

	Байғұс бала кеше ғана жүрiп жеткен ұзақ жолдан да.., ауылынан арқалап қайтқан тағдыр тауқыметiнен де əбден қалжырап шаршаған тəрiздi. Ол қыбыр етiп... тұяқ серппестен терең ұйқыға кеттi. Азды-көптi ұйықтап алған Асылбек түн ортасынан ауа жастар орнына келiп, жүзiнен сəби табы кете қоймаған Асан бейғам ұйқысына қызыға қарап бiраз тұрды да, сəл жымия езу тартып басын шайқады. Бiрақ оның не ойлап.. неге күлгенi, тек бiр өзiне ғана аян болатын. Ашық жатқан Асанды қымтады да... сыбдырсыз шешiнiп, салулы тұрған төсегiне жантая кеттi. Оның тəттi ұйқыға мойын ұсынған көмескi санасының бiр түкпiрiнде, жайлы етiп төсек орнын даярлап қойған Асанға деген ризашылық сезiмi жылт ете қалды да, ерекше бiр əсермен iшi жылып сала бердi. Ол өзiнiң осынау сезiмiн... жан дүниесiмен аңғарғандай едi. Оның басындағы ауыр қайғысына тап болып дер кезiнде қолының ұшын бергенге өңiндегiдей-ақ рақаттанған күй кешiп жатыр. Осынау санасындағы там-тұмдай тұтанған көңiл күйiн... Асылбек өңiнде көрiп жатырған, жоқ əлде, түсiнде ме... ол жағын өзi де анық аңғара алған жоə. Шаруа адамының қадiрiне басып, терең ұйқыға сүңгiдi де кеттi. Ертеңiнде ерте тұрып кеткен Асылбек, сиыр түсi мезгiлiнде оралса... төсегiнде керiле-созыла жатқан Асан кендi ғана ояныпты. Қолындағы бiр бума затын столдың үстiне қоя салған Асылбек:

	– Қалай? Ұйқың қанды ма? – дедi.

	Асан бiр жағынан ыңғайсызданса да, Асылбектiң зiлсiз айтқан мейiрiмдi үнiне қуанып:

	– Асыл аға, кешiрерсiз?! Бiр жарым айдан берi дұрыстап бiр ұйықтағаным осы болар-ау. Ту-у, осындай да рақатты бiлсемшi?! Жан дүнием жаңғырып... тұла бойым түлегендей қатты сергiппiн. Асыл-аға, сiз осында қондыңыз ба? – деп жылдамдата киiне бастады.

	– Мəссаған безгелдек, – деп қарқылдай күлiп мəз болған Асылбек: – өй сен шын айтып тұрсың ба? Осында қонбақшы? Мана тұрып кеткенмiн, – деді де төсегiн қаттап бүктеп үстiңгi сəкiге шығарып қойды.

	– Сiздiң келгенiңiздi естiмеппiн.

	– Мен келгенде сен қатты ұйықтап жатыр екенсiң, – деген Асылбек:

	– Оятуға қимадым?! Сондықтан, батыреке... қыбыр етпей жатып қалған едiм...

	– Оныңызға... Алла риза болсын, – деген Асан, мына шөккен нардай тұлғасы мен түткен жiбектей мiнезi бар жанға... күн өткен сайын бауыр басып, етене жақындап iштесе түскенiн өзi дағы аңғаратын тəрiздi.

	Орнынан көтерiлген Асылбек:

	– Бiраздан соң Семейге де жетемiз. Бар жылдам жуынып кел, – деп өзi түскi астың қамына кiрiсiп кеттi.

	Семей шаһарынан шыға-ақ.., белдеу-белдеу құм жоталарын көмкерген көкбұйра қарағайлар... темiржолдың екi жақ бетiн қапталдап, анда-санда үзiлiп кеткендей суыртпақтала... қайыра жалғасып, қалың жыныс қалпына ауыса бередi екен. Селдiрей үзiлiп ашылған алаңқайдан анық байқалатын бiр жай, тек қарағайлар ғана өскен жасыл жолақтың енi тым жалпақ та емес. Терiстiкке қарай созылып ұзаған сайын, оның күлтеленген ажары айқындала түскендей көз тартады. Оның екi жақ бетiндегi сары даламен салыстырғанда, құм жоталарына арнайы еккен ағаш сияқты. Бiрақ олай деудiң де қисыны жоқ. Өйткенi қолдан жасап алғандай тым жұпыны да емес. Айдыны шалқар табиғаттың өзi ғана тудыратын, қасиетi ерекше құбылыстардың бiрi екендiгi даусыз. Бейне екi бiрдей алыпты тiршiлiгiн жалғастыратын күре тамыр сияқты. Түстiгiндегi қазақтың Ұлан байтақ даласын, сонау Сiбiр тайгасымен жалғастырап жатыр. Қалайдағы адам игiлiгi үшiн жаратылған... табиғаттың тамаша бiр көрiнiсi екенiне иланасың да, таңдай қаға таңырқап қызықтай бергiң келедi.

	Манадан берi терезе жақтауына сүйенiп, өз ойларымен əуре болып жатқан Асылбек пен Асанда да үн жоқ. Екеуi де көз алмай сыртқа қарап қалыпты. Асан үшiн Семей қаласына дейiнгi жол жақсы таныс болғанымен, Ертiстiң арғы бетiн... алғаш рет көрiп келе жатыр. Уақыт озған сайын олар, таулы Алтайдың жерiне де жақындап қалғандарын жақсы түсiнiп отыр. Бiрақ екi күннен берi сартылдата сабылып, пойыздары тоқтамастан суыт жүрiп келе жатса да, шегi мен шетiне жете алмай келе жатқандары... өздерiнiң атамекендерi екендiгiне масайрап та қояды. Ендi бiрер сағаттан соң Қазақстан территориясынан шығып, таулы Алтай аймағының жерiне еңбек. Олардың бетке алып келе жатқандары да, осы аймақтың өндiрiс орталықтарының бiрiнен саналатын Рубцовск қаласы болатын. Екi тəулiк бойы жүрiп, күн батуға айналғанда қалаға келiп ендi. Асылбек пен Асан өздерiнiң қауын-қарбыз тиеген вагонынын ағытып алды да, анадайда бос тұрған оқшаулау қолтыққа əкеп орналастырды. Ертеңiнде Асанды вагонның жанына қалдырып, өзi қала аралап кеткен Асылбек кешке таман əзер оралды. Бұл оның жылдағы қала жағдайымен танысып шығатын əдетi болатын. Ол тап осы күнi ыңғайлана келсе, негiзгi қажет мəселелерiн шешiп те алуға тырысатын. Мiне, бүгiн де солай етiп қайтқан тəрiздi. Жүрiс-тұрысы сергек, анадайдан-ақ сөйлеп келе жатқан ол:

	– Ау, бауырым.., қалың қалай? Не жаңалық бар? – деген алдың-бұлдың сөздерiнен аузын ашса көмекейi көрiнетiн, ақкөңiл жан екенi бiрден-ақ байқалып тұр.

	– Асыл аға-ау.., менде не жаңалық болсын?!

	– Əй, əу бала-ай... айтқышсың-ау. Жалпы жолың жеңiл жiгiт сияқтысың. Бүгiнгi iстiң барысына қарағанда, шаруамыз оралымды болатын ыңғайы бар. Көрген, сезгендерiмдi қысқаша баяндап шықсам..., қаланың үлкен базарына Ташкенттен келген өзбек ағайындар орналасып алыпты. Бiрақ тəңгəнiң дəмiн татқан сайын сатып тұрғандарын тым қымбаттатып жiберiптi. Бұл бiздiң саудамызды жылдамдату үшiн пайдаланар, ең негiзгi қолайлы сəт деп есептеуiмiз қажет. Екiншi байқағаным... қала шетiндегi кiшкене базар бiздiң еншiмiзге қалған тəрiздi. Ендi бiр сезгенiм..., əкелген қарбыз-қауынымыздың киллограмын... қазiргi базар нарқынан жиырма-отыз тиын арзандатқанның өзiнде, былтырғы бағасынан əлдеқайда мол екен. Мiнеки жағдайың жайы осылау...

	– Сонда қашан кiрiсемiз?

	– Құдай бұйырса... сəрсенбiнiң сəтiне дегендей, ертең ертелетiп-ақ кiрiсiп кетемiз. Төрт бiрдей жүк машинасын алмақ болып келiсiп те келдiм. Таңертең жүгiмiздi бiрден кiшi базарға жеткiзiп алсақ, қалғанын тағы да көре жатармыз.

	Асан қуанғанын жасыра алмай:

	– Асыл аға-ау... өзiңiз ұйымдастыруға шебер-ақ екенсiз, – деп мақтап та жiбердi.

	– Жадырай күлген Асылбек те:

	– Е-е, ендi қалай деп едiң? – деп масаттанып қалды. Келесi күнi таңғы сағат жетiден қалмай, станция басына жеткен жүк машиналарына вагонның екi жақ басындағы есiктердi ашып жiберiп, екi жерден апыл-ғұпыл қарақоңыр көкжағал қарбыздар мен сарала сопақ қауындарды қолдан-қолға жүгiртiп тией бастады. Əп-сəтте-ақ төрт бiрдей машинаны толтырып жетiп келген олар, кiшi базардың жайлылау бiр жерiне орналасып та алды. Мұндай iспен əбден тiс қақты болған Асылбек, жүгiн жеткiзiп берген шоферларын риза етiп, қай уақытта өзара хабарласып тұрмақ боп телефондарын жазысып жатты. Бұларға көлiк қамын ойлатпауды шоферлар өз мiндеттерiне алды.

	Осыншама қарқынға риза болған Асан:

	– Мына түрiмiзбен екi-үш күнде-ақ бiтiрiп, қайтып кетуiмiз ықтимал-ау, – дедi.

	Аңқылдаған Асылбек те:

	– Екi-үш күнiн асыра айтқандық болса да, iс қарқыны жаман емес, бауырым?! Ендiгi бар мəселе... пұлымызды көпшiлiктiң қалай қабылдауына тiкелей байланысты. Жалпы Асанжан бiлiп қой, Ақжолтайлығың бар сияқты, – деп Асанды да көңiлдендiрiп жатыр.

	Үндемей қалуды ыңғайсыз көрген Асан:

	– Жо-ға-а, менде тұрған не бар дейсiз?! Iстiң ыңғайын тауып, ретiне келтiре қоятын өзiңiздi айтсаңызшы.., – дедi.

	Асылбек басын шайқап:

	– Бəле, рет деген мəселенi бiлемiн. Кейде iлгерi басқан аяғыңды кейiн кетiре беретiн, орайы қиылыспайтын сəтсiздiктi де жақсы түсiнемiн, – деп өз айтқанын құптай түстi.

	– !?

	– Бiрақ ендiгi жағдайымыз, базардың салмасына салып қойып... сарылып отырар күйге ауысады. Бiр ғана медеу... бiрден арзандатып, алушыларымызды көбейтуiмiзге тырысуымыз қажет.

	Асан да оны құптай:

	– Екi вагон жүгiмiздi, соншама жүйке жүдетердей көп зат деуге де болмайтын сияқты, – деп өзiнiң құлшынысын байқатты.

	– Əрине-əрине, – деген Асылбек те: – өмiрге оптимистеу қарауды өзiм де жек көрмеймiн. Əйтсе де, жер мен көктiң тəңiрi де тек «сақтағанды ғана сақтаймын» дептi ғой. Əуелi бүгiн базардың айтар базынасын тыңдап көрейiк.

	Олар ақырындап сатуға да кiрiсiп кеттi. Алушылар жаман емес сияқты. Бiр-бiрлерiмен өзара сөйлесiп, қарбыз-қауынның арзандау екенiн де құптағандай... əңгiме төркiндерiн байқатып жатыр.

	Алармандардың сөздерiн естiп қалған Асылбек:

	– Əне көрдiң бе? Ертең сенi жеткiзiп салысымен-ақ, өзiм үлкен базарға жетуiм керек. Алушылардың негiзi сонда жүр. Олардың арасына сатылып жатқан арзан қарбыз жайлы таратып жiберсең... ертең бəрi үймелеп осында жетедi. Мiне, сонда сенiң, көз iлеспес жылдамдығың мен ептiлiгiң ауадай қажет болады, – деп ойындағысын айтты.

	– Ойпырым-ай, ə... өзiңiз неткен айлакерсiз?!

	– Ой-й, сен де бала екенсiң-ау. Өйтпесең бола ма? «Ал балық... аузыма əкеп сал балықтан» ештеме шықпайды. Мiне, осылай.., «саудагер бала», – деген Асылбек қарқылдай күлiп, еркелете Асанның басынан сипады.

	Ертеңiнде екi-ақ жүк машинасын шақырып, тиеп əкелген қауын-қарбыздарын бiр-ақ жерге түсiрiп жайғастырды да, Асылбек кешегi өзi айтқан шаруасымен үлкен базарға жөнелдi. Келiсiмен базар жаймасын бiр аралап шыққан Асылбек, сатушылар мен алушылардың бiрiн-бiрi жақтырмай аңдысқан қабақтары да... безбен үстiндегi пұлдың нарқы да бұрынғысынан да өзгере қоймаған екен. Ол ендi ойлап келген мақсатына кiрiсудiң жолын iздей бастады. Торғай аулаған мысықтай бiр басып... екi басып, жан-жағына ақырын құлақ түрiп көрдi. Байқаса анадайда тұрған үш-төрт əйел, сатушыларды жамандап қызына сөйлеп тұр екен. Олардың жанына баспалай жақындай келген Асылбек, сөз орайын күтiп тұрды да... ыңғайын тауып сөйлесе қалды. Ашуланып тұрған əйелдердiң құлақтарына, мынау бейкүнə адамның айтқандары жаға түстi. Iстiң жайын естiсiмен-ақ... қызына кiрiсiп кеткен əйелдер, бас штаптан тапсырма алған шолғыншылардай... бiрден көпшiлiктiң арасына кiрiп кеттi де, əне-мiне дегенше кiшi базардағы арзан қарбыздың жайын айтып таратты да жiбердi. Бiрер сағат өтпей-ақ, «құмға сiңген судай» жұрттың тобы селдiрей бастады. Асылбек өз көзiне өзi сенбей аң-таң болып, ойлап тапқан айласының осыншама əсерiне қайран қалды. Ол ендi сатушы болып бiр өзi қалған Асанға жетуге асықты...

	Асан үшiн базар үстi, бұрын-соңды бiлмейтiн жаңа бiр əлемдей болып көрiндi. Құмырсқаның илеуiндей құжынаған мың сан адамдардың, əрқайсысының өз əрекет қимылдары бар. Олардың өзгермелi мiнез-құлықтары да... қит еткендi қияс жiбергiлерi жоқ. Бiрiн-бiрi алдағысы келетiн қуақы сөздер мен күле қараған көздерiнен... неше алуан адамдардың мiнездерiн байқауға болады. Мəселен, адамдардың бiр парасы iшi-бауырыңа ене жылы-жылы сөйлеп келсе, ендi бiреулерi сес көрсете «ұяттан безгендер» деп жазғыра жетiп айналасын даңғаза еткiлерi де келедi. Асан бұлардың ешқайсысына да жауап бермей, тек өз шаруасымен айналысып... бiр минутта кiдiрместен алдындағы адамдарын босатып жатыр. Кезекте тұрған əйелдер жағы... мынау моп-момақан жiгiттi аяй ма екен, əйтеуiр араша түсiп, жаңағы бiр дүрлiкпелi адамдарың «ит терiсiн басына қаптағандай» етiп, əй-шəйға қаратар емес. Олардың мұнысына риза болған Асан, сол баяғы үндемеген қалыбы... iстеп тұрған шаруасына құлшына кiрiсiп, артық кетiп бара жатқан бiрер грамм... бес-он тиынға қарамай, сартылдата сапырып саудасын қыздыра түсуде. Манағыдай емес топырласа көбейген сатып алушылар жағы, тиын қуалап титыңдамайтын... артық-ауыс сөзi де жоқ, алдарында тұрған бидай өңдi көркем жүзi баланы шынымен-ақ ұнатысып, оны өзара мадақтай бастады. Осылайша алушы мен сатушының арасындағы iлтипат оңала түсiп, Асан тiптi шаршағанын да сезер емес. Бусанған денесi салдырай қолдарының қары тала бастаған Асан, таңертең ғана таудай болып үйiлген қарбызынан шөкiмдей ғана қалғанын көргенде, оның көл-көсiр болған қуанышында шек жоқ едi. Күзден берi алғаш рет арзандаған қарбыз-қауынның азая бастағанын байқаған сайын, сатып алушылардың тобыры да көбейе түскен. Тап осы сəтте жетiп үлгiрген Асылбек те, өз көзiне өзi сенбей ақтарыла қарап:

	– Ау, бауырым-ау... қарбыздарың қайда? Бiреу тиеп алып кеткеннен сау ма? – дедi.

	Қызара түсiп тер басқан Асан да:

	– Асыл аға, алушылар жағы қарбыздың бiтiп бара жатқанына нəмезденiп тұр. Мүмкiншiлiк болса... тағы да бiр-екi машинасын жеткiзу керек сияқты, – дегендi қаумалап тұрған жұртқа естiрте айтты. Асанның мына сөзiн ести сала зыта жөнелген Асылбек, əне-мiне дегенше-ақ... екi бiрдей машинаға толтыра тиеп, қауын-қарбыздарды жарқырата төктi де тастады...

	Мiне, олардың сонау ит арқасы қиядан келген еңбектерi сəттi басталғандай сыңайы бар. Оның себебi, мүмкiн азды-көптi арзандатылған пұлдың нарқында ма екен, əлде қанбазарға шығып айласын асырған Асылбектiң əрекетi ме... не болмаса, алушыларын көңiлдендiрiлген сүйкiмдi жiгiттiң мiнезiнен бе, əйтеуiр қалай болған да ешбiр жылдардағы жағдаймен салыстыруға келмейтiн сəттiлiк бар. Оны Асылбектiң өзi де жақсы байқап жүр.

	Көңiлдерiне тiптi жел бiткендей желпiнiсiп алған қайбiр алушылар, қайыра соғып «қыс қамына» деп мөшек-мөшек етiп ала бастады. «Береген қолым алған» дегендей, дер кезiнде iстеген əрекетiне дəн риза Асылбек, үйiлiп жатқан қарбыздың екiншi қапталынан тұра қалып, өзi де iске кiрiсiп кеттi. Оның қуақы қылық... қу тiлдi сөздерiне мəз-мейрам болып көңiлденiп алған жұрт, тiптi манағыдан бетер қаптай түстi. Олардың өздерi де қарап тұрмай... сан түрлi күлкiлi анекдоттар айтысып, кезектегiлердiң мəре-сəрелерi шығып жатыр. Көтерiңкi көңiлдiң əсерi болса керек, Асылбек пен Асан көз iлестiрмей iстерiн тындыруда. Кейбiр сылқым мiнез көркем келiншектермен қайтер екен десе керек, бұларға азды-көптi базыналық жасап та қояды. Оған айылын жиғысы келмеген Асылбек те, жомарттықтан қалай тартынбаса... жiгiттiктiң желкендi əрекеттерiнен де жаңыла қоятын түрi жоқ. Ол əзiл-шынын араластыра кейбiреулерiнiң мекен-жайын түртiп қойып та жатыр...

	Сонымен екiншi əкелiп түсiрген қарбыз-қауындарын да, кiшi бесiнге жеткiзбей... сатып үлгiрген Асылбек пен Асан, саудадан түскен қаражаттарын асықпай санап шықты да, колхоз шаруашылығына тиiс-тiсiн, анадайда тұрған пошта бөлiмшесiне əкеп телеграф арқылы салып жiбердi. Бұл да Асылбектiң тiсқақты болған тəжiрибелерiнiң бiрi екен. Əйтпесе соншама ақшаны жанында ұстау шынында да қауiпсiз емес едi. Өздерiне тиiстiлерiн де есеп шотқа салып, уақытша сақтық кассасына өткiзiп қойды. Бүгiнгi iске көңiлi көлдей шалқыған Асылбек:

	– Пай-пай, бауырым-ай, – деп ақсия бiр күлiп алды да: – Сiрə, сенiң көз байлайтының болса керек.Тап бүгiнгiдей кереметтi бұрын-соңды көрсемшi?! Сенсең де сенбесең де... үлкен базардан алғаш жетiп сенiң жағдайыңды көргенде, жанымнан қасым болғандай күй кештiм. Сондағы сенiң түрiңдi көрiп, шынында да бұл баланың сиқыры бар шығар деген ойға келдiм. Ондай қасиетiң жоқ па? Бүкiл алушыны жылан арбаған бозторғайдай топырлатып қойыпсың. Өзiме-өз болғалы, сауданың тап осындай жүргенiн бiрiншi көруiм. Əрине бұрын да арзандау сатуға тырысатын едiм. Өйткенi мен тиын сауған саудагер емеспiн ғой. Жаз бойы төккен маңдай терiмiз далада қалмасын деген тiлекпен iстелiп жатқан шаруалар. Мұның бəрi шындығында да, сол ауылдастарымыздың маңдай терi, – дедi де Асанның арқасынан қағып бауырына басты...

	Əуел бастан-ақ оңтайы келген шаруаның ақыры да қайырлы болды.

	«Ел құлағы – елу» – деген осы да, арзан бағамен сатылып жатқан қарбыздың дақпырты, бүкiл қала iшiн алып кетсе керек. Күн өткен сайын сатып алушылардың легi бəсеңдеудiң орнына үдей түскен. Сөйтiп Асылбек пен Асанның сауда-саттық жұмыстары көңiлдегiдей-ақ жүрiп жатты. Əне-мiне дегенше өтiп те үлгiрген оншақты күннiң iшiнде, олар шаруаларын дөңгелетiп те қалған едi.

	Бет алып келген iстерiн сəттi аяқтаған Асылбек пен Асан, мiне үш күннен берi қайтар жолдың қамымен зыр жүгiрiп жүр. Олардың ендiгi бiр əрекеттерi, ойдағыдай етiп сəлем-сауқат алуға ғана болатын. Дүкен аралаудан жалығуды бiлмейтiн Асылбектiң алған үйге қажет бұйымдарында қисап жоқ. Үлкендiктерi сандықтан төрт шамаданның аузы-мұрнынан шығара... əзер дегенде жауып құлыптап тастады. Сөйтiп ол қайтар күннiң алдындағы тəулiктi, тек Асанға ғана арнады. Асанға ұнасымды киiм iздеп, бүкiл қаланы машинамен шарлап шықты. Көңiлiне ұнаған дүкендердi ерiнбей-жалықпай... қайыра орала соғып, Асанға неше рет кидiрiп асықпай таңдаумен болды. Оның қыстық та... жаздық та киiмдерiн бастан-аяқ түгендеп бердi. Тап осылай болады деп ойламаған Асан, неше рет толқи тұрып алғысын айтты. Елжiреген Асылбек те оған өзi бiлетiн ақыл-кеңестерiн аямай:

	– Сен студентсiң ғой, көркiңдi ашып... еңсеңдi көтеретiндей етiп киiнгенiң жөн. Жарасымды киiм.., тiптi адам бойындағы ақыл парасатты да ашып тұрады, – деп өз пəлсапаларын да қайталап қояды.

	Асан басын шайқап:

	– Əй-й, Асыл аға-ай... не дейiн сiзге, жүрегiмдегi алғысты жеткiзетiндей сөз таба алмай тұрмын, – дедi.

	– Соншама ештеме жоқ! Барлығы да өз еңбегiң?!

	– Қойыңызшы...

	– Жаным-ау.., сөздiң шыны сол ғой. Əлi бiздер бiрге туған бауырдай болып кетемiз. Сен ержетiп дөкей дəрiгер боласың... сонда менiң төбем көкке жетпей ме?...

	– Лайым солай болғай...

	– Еш уақытта қысылып қымтырыла, ендi құдай бұйырса... мынау жаман ағаңа, үзбей хат жазып та, араласып та тұрасың. Тiптi Алматыға бара салысымен, уақытың болса үйге алып кетемiн. Үйдегiлермен де танысуың керек емес пе?

	– Əрине... сөз жоқ, Асыл аға!

	Асан осыншама мейiрiмге қатты толқыған көңiлiн баса алмай, жанарлары жасаурай... басқа ештеме де айта алмады.

	Осылайша олар үлкен олжамен қайтар сапарларын жалғастырды. Алматыға самолетпен келiп түстi. Келе «Қазақстан» қонақ үйiнен орын алған Асылбек, қаладағы өз шаруаларымен бiрер күндей айналып қалды. Асанды екi елi де қасынан тастамай бiрге алып жүрдi. Қайтар күнi Асылбек кең отырып:

	– Мынау мiне еңбегiңнiң қалғаны, – деп Асанға бес жүз сомды шытырлата санап алдына қойды да; – Ендi мұны не iстейсiң? Əлде, сақтық кассасына салып қоясың ба?..

	Бiрсыпыра уақыт үндемей алған Асан, алдына жатқан ақшаны қайыра ысырып, жатқа бiлiп, үзбей оқуды қалайды, – деп шынымен-ақ өзiне оңай тимей жүргенiн аңғартты.

	Оған күлiмсiреп қараған Хамит:

	– Ештеңе де етпейдi. Ең негiзгi пəндердi толық меңгерiп алсаң, ары қарай жеңiлдене бередi, – деп үмiтiн орнықтырып талпындыра түскендей едi.

	– Осылайша уақыт өтiп жатты. Асан күнi бойы сабақта болып, кешке қарай Дастан екеуi ... анатомия музейiнен шықпайды. Айтып-айтпай не керек, шындығына да олар қалжырап қатты шаршайтын. Бiрде əдеттегiдей Асан мен Дастан, сүйек музейінде сабақтарына дайындалып отырған. Бiрi оқыса, екiншiсi қайталап айтып.... уақыттарының қалай өткенiн де байқамай қалатын. Тегi бүгiн де бiраз уақыт болып қалса керек. Өйткенi бұл екеуiнен басқа ешкiм де қалмапты. Тек есiк жақтауындағы столының жанында отырған қызметкер əйел ғана ... алдындағы сағатына қайта-қайта қарап қойып, өз шаруасымен айналысып отырған едi. Ол да кетер уақыты таянған сайын қипалақтап, жан-жағындағы заттарын жинастыра бастаған болатын. Бұл кезде кiтаптан Асан оқып, Дастан алдындағы тұрған қанқадан айтылған сүйектердi тауып көрсетiп отырған.

	Бiр кезде қайта-қайта есiнеп, жасаурай берген жанарларын сүртiп əуре болған Дастан ... мазасының кеткенiне қарамай тырысуда едi. Ол алдында тұрған қанқаның бас сүйегiне қарайды да, есi кете маужырап үстi-үстiне есiней бередi. Əбден қажып қалжыраған күйiн меңгере алар емес. Жолдасының жайын манадан берi бақылап отырған Асан:

	– Əй саған не болды-ей?! – деп оған бұрыла қарай таңырқай қалыпты.

	Асанға жауап беруге де шамасы келмей, өзiнен-өзi мəз болып сықылықтай күлген Дастан:

	– Құрып кетсін! Мынау иегі салбыраған қаңқаның аузына қарасам-ақ, есім кете есіней беріппін ғой, – деп сақылдай кеп тағы да күлді. Олар жандарында тұрғанда қаңқаны жаңа ғана көргендей, екеуі де қарап алады да...жарыса күліп сықылтамастары бар ма?! Тіпті əуеленіп кеткен олар, жым-жырт тұрған музейді бастарына көтереді. Зəресі кете шошына орнынан ұшып түрегелген лаборант əйел:

	– Əй, балалар, үй, балалар... – дегеннен басқа сөз жоқ, есіктің тұтқасынан ұстаған күйі қаша жөнелуге дайын тұр. Оның өңі құп-қу боп өзгеріп кетіпті.

	Асан мен Дастан күлкілерінен кілт тиылып, өздерінің ерсі қылықтарын енді ғана байқағандай, қысылғандарынан қолындағы заттарын қолтықтарына қыса салып, қош деуге де шамалары келмей жүгіре басып шығып бара жатты. Олардың бұл қылығын онан бетер секемденген қызметші əйел, айналасына үрейлене қарап «түсінбеймін... түсінбеймін...» деген бойы басын шайқап қала берді.

	Қыстың күні болса да, далада аязы жоқ, жайма-шуақ қоңыржай түн екен. Шайдай ашық аспанда толықсыған сүт сəулелі нұрлы ай жайымен жылжып, Алатаудың шыңдарының ұштарын сүйкей өтіп сырғанап бара жатқандай еді. Қытыр-қытыр етіп қарды басқан аяқтарының дыбысы бүкіл көшені жаңғырықтырып тұр. Анда-санда зу ете қалған машиналар болмаса, қаланың іші тыныштыққа бөленіпті. Бірлі-жарым сейіл құрып жүрген қыз бен жігіттер ғана анда-санда көрініп қалады. Тыныштықпен тербелген олар да, жай ғана күбірлей сөйлеседі де, наздана көмейлерінен күліп тына қалады. Жатақханаларына қарай асықпай келе жатқан Асан мен Дастан да, жаңағы бір жайларын естеріне ала мəз болып барады. Олар кейде осындай əредіктерді ғана пайдаланып серуендеп қалатын. Əлі де жағдайға көндігіп, бойлары үйренгенше осы болып жатыр. Əзірше уақыттарын ештемеге де жеткізе алмай жүр...

	Асан қысқы семестрін ойдағыдай тапсырып шықты. Ол сонан кейін ғана... көңіліндегі көптеген дүдəмəларынан айығып, ерінбей еткен еңбегінің жемісін түйсінгендей еді. Бұрынғыдай емес сарыуайым күдігінен де құтылып, көңіліне сенім де ұялай бастады. Қыс бойы сарсыла күйзелген сəттері де бір күнгідей болған жоқ. Қарға аунаған түлкідей көңіл күйі көтеріліп сала берді. Ол қыс бойы үзбей хат алысып тұрған Асылбекке де

	«Қысқы емтиханымды ойдағыдай тапсырам... ауылға барамын, апам мен жеңешеме сəлемдесемін» деп уəде ететін. Сол келісім бойынша бір жетіге шыққан каникулының төрт-бес күнін, міне Асылбектің үйінде болып оралды. Осынау аз ғана күн Асан үшін соншама күйлі... соншама нұрлы шуағымен өте шыққан сияқты. Қиысып туысқандай болған жандармен уəз кешкен көңілдің мауқы басылмай қалғаны да рас еді. Бірақ уақытқа істер шара жоқ.

	Асылбектің үй-іші мен бала-шағалары Асанға қатты ұнады. Жеде-қабыл өсіп келе жатқан бес сəбиі... жайдары мінезді жұбайы, қоңыр қаздың ұябасарындай маң-маң басқан мұнтаздай анасы... тіпті əрқайсысы-ақ өздеріне лайық қылықтарыменен көңіліне ұялағандай. Əсіресе, Асанның жағдайларына қанық ана шіркіннің көрсеткен мейірімінде шек болған жоқ. Асан тіпті аңсап жүрген анасын көріп қайтқандай ерекше сезіммен оралды. Ол өзінің бейне ауылда қалған алтын бесігіне тербеліп қайтқандай əсерде еді. Шынайы жүрекпен түсініскен аз күннің өзі, аунап-аунап өткізген жылдың берер қуатындай күш құйып қайтарған сияқты. Жайдары көңіл жаңғырған сезіммен, Асан тағы да арман қуған үмітін жалғастыруға кірісті...

	Асан шақырған күні айтқан сағатында Хамит Мұратұлының жұмыс бөлмесіне келді. Алдында отырған хатшы қыздың рұқсатымен ішке енген Асан бірталайдан бері көрмегендіктен бе, қалайда оған Хамиттің өңі сынық... жүдеңкіреген үстіне көңілсіздеу сияқтанып көрді. Бұрын онша байқала қоймайтын көз қиықтарындағы əжімдері де тереңдей түскен тəрізді.

	Ол дереу алдындағы қобырап жатқан қағаздарын столының бір шетіне ысырып қойды да:

	– Ə-ə, Асанжан... аман-есен оралдың ба? – деп қуана қарсы алған Хамит: – Келе қалғанын өте жақсы болды. Сенің біраз шаруаларға көмегің қажет болып тұр.

	Асанның өз таныстыруы бойынша сырттай қанық Хамит:

	– Қалай екен... Асылбек ағаңның үй-іштері аман ба? Шаруалары жайлы ма? – деді.

	Асан нұсқаған орындыққа отырып жатып:

	– Барлығы да жақсы! Аунап-қунап рақаттанып қайттым. Ертерек кетемін дегеніме соншама ренжіместері бар ма?! – Тек өзіңіздің атыңызды атап əрең көндірдім. Сізге арнайы сəлем айтып жатыр, – деді.

	Хамит қарқылдай күліп:

	– Əй, қу бала-ай, мені олар қайдан білсін?! – деді.

	– Сіз Асылбекті де сұрастырып отырсыз ғой. Оны қайдан білесіз?

	– Əрине, сенен...

	– Олар да... сізді менен біледі. Бір-біріне қарап екеуі де күлісіп алды. Хамит алдындағы сарғыш тарта бастаған қағаздарды, тағы да аударыстырып бір нəрселерді іздей бастады. Бірақ оның бүкіл ойы... Асанға айтпақ мəселесін қалай түсіндіру жағын құрастыруда: «... Неден бастасам екен?! Əлде көп жылдардан бері жинақталған өз тəжірибелерімді айтсам ба, жоқ мүмкін... ешқандай тезиссіз-ақ іске кірісіп, шаруа үстінде өзінің түсінгені пайдалы болар ма екен. Сірə, осы дұрыс болар? Əуелі тапсырмаларын беріп, нені анықтап... қалай істеуді түсіндірейін...»

	Ол іштей осылайша бір сезімге келіп:

	– Жə, жарайды?! Ендеше өз шаруамызға кіріселік, – деді. Асан да құлшынып:

	– Жақсы аға, мен дайынмын, – деп күліп қойды.

	– Кəнеки, онда бері таман жақында, – деген Хамит Мұратұлы: – Міне, мынау биылғы түскен бірінші курстың қысқы жəне жазғы семестрден кейінгі жай-күйі, ал мынау былтырғы бірінші курстың қысқы жəне жазғы семестрлерден кейінгі жағдайлары көрсетілген. Əзірше осы екі жылды өзара салыстырып, қандай жақсылық, нендей жамандық деректердің тұрақтылығын анықтау керек. Бұларды барынша асықпай топтастыра іздестіруіміз қажет. Істетіп отырғанымызды тезірек табу үшін, орташа жақсы бағалармен оқитындарға онша көңіл аударып уақыт оздырмай, бірден бестік пен екі алғандарды жеке-жеке топтастырған жөн. Сонан кейін екілік баға алғандардың ішінде... қаншасы қайталап тапсырды, тапсыра алмай шығып кеткендерін жеке топтасгыру керек. Олардың ұлтын, он жылдықты қай тілде бітіргендерін, жыл бойы қалай оқығандарына да назар аударған жөн. Үлгерімге əсер етіп жүрген кереғар себеп не? Осылардың барлығын да тек қана фактіге сүйене отырып анықтауымыз қажет. Мұндай тапсырмалар факультеттің академсекторы Коля Канға жəне емдеу факультетінің комсомол ұйымының хатшысы Ивановқа да берілген. Əрқайсысың қолдарыңдағы материалдарды жан-жақты зерттеп, өз тұжырымдарыңды айтуға тиістісіңдер. Материал зерттеліп болғаннан кейін, барлығымыз бір жерге жиналып талқылаймыз да, шығарған қорытындыларымызды институттың қоғамдық ұйымдарының қарауына тапсырамыз. Бұл тапсырма саған түсініксіз... иə, қиын болуы мүмкін емес. Өйткені бар қиыншылықтарды сен өзің де көріп... мойнымен көтеріп жүргендердің бірісің. Əуелі қағаздарды алып кетіп қарап шық, түсінбегендерің болса сонан кейін де сұрарсың жарай ма?..

	– Жарайды.

	– Бөлмеңде өзіңнен басқа кім бар?

	– Барлығы да ауылдарына кеткен...

	– Өзің ғана жатырсың ғой.

	– Ие.

	– Ендеше, мынау өзіңе тиісті қағаздарды ала кетіп, біткеннен кейін табыстарсың.

	– Жақсы, Хамит аға.

	– Онда бара бер...

	Асанға қолтығыңдағы қағаздардан гөрі санасындағы ойы ауырлай түскен сияқты. Ол жатақханаға жеткенше əлденеше рет қайталап, Хамиттің айтқандарын есіне алып келе жатты. «... Саған бұл жағдайды түсіну онша қиындыққа соқпаса керек, неғұрлым кінəраттың себептерін білуге тырыс», деп маған тым үлкен сенім көрсетті-ау. Қалайда атүсті қарайтын шаруа емес екені анық. Не де болса, беріле істеуге бар күшімді салып көремін. Қандай қорытынды шығарсам да, тек ар-ұжданның билігіне тоқтауға тырысармын. Хамит ағаның қинала тұрып айтқандарына қарағанда, бұл шаруа көпшілік үшін ауадай қажет сияқты. Шындығында да институтқа түсіп алып... оқи алмай шығып кету деген сұмдық қой. Жо-жоқ, бар ынта жігеріммен түсінуге тырысайын...»

	Ойын осылай түйген Асан, қолындағы алып келе жатқан істің ерекше жауапкершілігін аңғарды. Жол-жөнекей асханаға соғып түскі асын ішкен ол, асыға жетіп өзі жатқан бөлмесінің есігін ашты. Ол дереу ештемеге де қарамастан алып келген тапсырмасына кірісіп те кетті. Сол отырғаннан шұқшия тапжылмаған Асан, түнімен керекті деректерін жеке-жеке жіктеп те үлгірген еді. Салыстыра зерттеп тексерген сайын, ақпен қарадай айқындала түскен... көп нəрселердің заңдылықтарын бағдарлап, ең негізгі себептеріне көз жеткізгендей болды. Кейбір дүдəмал келтірген жайларды... ерінбестен қайыра жіктеп, тағы да бір қанша мəселелердің басын ашты. үлгірмеушілердің қаншасы ер, қаншасы қыз бала, ауылдан келгендер мен қалада тұрғандарының ара салмағы қанша, немесе, он жылдықты қай тілде бітіріп, неше жылдан кейін келіп түскендеріне шейін жеке-жеке салалап шықты. Тіпті олардың отбасындағы санына дейін... кірер кіріс пен жүрдем алар мүмкіншіліктеріне де көңіл аударуды жөн көрді. Осылайша бір ғана себептің айналасындағы жалпылама жайларды анықтай түскен Асан, үлгірмейтін əрбір студенттің жеке бастары жайындағы іс қағаздарымен танысуға бел буды. Асан алғашқы күннің жұмысын дөп осындай шешімге əкеп тіреді де, түннің əлде бір уағында қалжыраған денесін бос тастап дем алуға кірісті. Ұйықтаңқырап қалған ол ертеңінде жүгіре басып институтқа жетсе, аула ішінде клиникасына қарай кетіп бара жатқан Хамитқа қарсы жолығып қалды.

	Асан бір жағынан қуана... бір жағынан сасқалақтай:

	– Сəлеметсіз бе, ағай?! – деді. Жалт қараған Хамит та:

	– Ой-й, Асан... сенбісің? Шаруаң қалай? Не... бітіріп те қойдың ба? – деп оның жүзіне зерделей қарады.

	– Жоқ, Хамит-аға?! үлгере алмай жатырмын.

	– Кеше сірə жай бастағансың ғой.

	– Жо-жоқ, Хамит Мұратұлы... олай емес. Мұның біраз шаруалары болып тұр. Іздестіріп отырған көптеген сұрақтарымыздың жауабы сонда сияқты. Сіздің жолығып қалғаныңыз қандай жақсы болды. Əйтпесе, документтерді маған бермейді ғой...

	– Бəре-кел-ді, батыр-ау, – деп рақаттана масайрай күліп алған Хамит:

	– Мына сөздеріңнің жаны бар. Қазір... мен міне, қазір, – деп қайта оралып кеп, хатшы қызға Асанға көмектесуін сұрады да, өзі асыға басып жұмысына кетті.

	Керегін алып ізінше жатақханасына оралған Асан, келе жұмысын салыстырып, əрі қарай жалғастырды. Алғашында ешқандай қызығы да... қиындығы да жоқ сияқты болып көрінген мынау істі, үлкен құштарлықпен беріле кірісіп кеткенін өзі де аңғармайтын тəрізді. Ол бүгін де күні кешке дейін тапжылмай отырды. Бірақ, көңілдегідей етіп бітіре алған жоқ. Тек келесі күні түске таман ғана деректерін іріктеп болып, енді тайға таңба басқандай етіп кестелей өрнектеуге құмартты. Қалай да үлгіре алмаудың себептері мен салдарларын жұптастыра... қызылды-жасылды бояулармен таңбалап, бір кестеге сиғызып қағазға түсірмек. Ол кешке дейін қозғалмастан отырып, түннің бір уағында бітіргендей болды.

	Екі күннен бері шұқшия қатты толғанғандықтан ба, денесі əжептəуір салдырай шаршап қалыпты. Бүгіндағы жайырақ тұрған ол, түстен кейін біраз бойын жазып көшеге шығып келді. Келе кестелерін қайыра қарап, тағы да тексеріп пысықтай түсті. Өзінше түйген тұжырымдарының дұрыс-бұрыстығына көзін жеткізу үшін, жан-жақты қарастырып қайта-қайта талдаумен болды. Қалайда ол Хамит ағасының алғашқы тапсырмасын барынша тыңғылықты жасауға тырысуда...

	Ол табиғатынан жақсы көретін мəнерлей сызудың бар мүмкіншіліктерін пайдаланып, түрлі-түсті етіп жасалынған таблицаларын əр қырынан қарап көрді. Өзгесін қайдам, əсіресе жасаған, кестелерін формасы да, мазмұны да өз көңіліне ұнайтын сияқты. Енді не де болса... келесі күннің келуін күтіп, ұстазының ұлағатты үкімін естімек. Ол шынайы көңілімен... тым құрығанда иненің жасуындай болса да, пайдасын тигізбек ақтілеумен арайлап атар таңын күтті...

	Ертеңінде күндегіден ертерек оянған Асан, асықпай жуынып шайынды да, іргедегі асханадан барып тамақтанып келді. Асыға тоссаң уақыт өтуші ме еді? Кешкілікте қабаттай қаттап қойған қағаздарын қайыра жазып, таңертеңгі тұнық көңілмен тағы да бір қарап шықты. Барлығы да көңілдегідей сияқты. Тек, енді осы қуанышын төкпей-шашпай Хамит ағасына жеткізу үшін институтқа келді.

	Кабинетінде енді ғана еніп отырған Хамит, мұның өңіндегі алабұртқан қуанышын бірден аңғарып:

	– Кəне-кəне... кəнеки жоғары шық, мұнда кел, – деп өзінің қарсы алдындағы орындықты нұсқады.

	Асан отыра беріп:

	– Анадағы тапсырмаңыз біткен сияқты, – деді. Хамит оған күле қарап:

	– Сенің «біткен сияқтыңа» қарағанда, əлі толық бітпеген-ау,.. – деп əзіл араластырды.

	– Жо-жоқ... бітуі бітті ғой, – деп ойланыңқырап қалған Асан: – Шынымды айтсам... бұл іс енді ғана басталған тəрізді.

	– Жорамалың өзіңе... оны көре жатармыз, – деген Хамит та жадырай түсіп: – Əуелі бітіргеніңді көрелік...

	Асан қолындағы таблицаларын жазып, Хамиттің столының үстіне жая салды. Үндемей орнынан түрегеліп... бар зейінімен сынай қараған

	Хамит, қайта-қайта үңіліп бірсыпыра айналып қалды. Ол əлден уақыттан соң:

	– Жарайсың, бауырым! Сен тіпті менің ойыма кірмеген біраз мəселелерді көтерген екенсің. Тамаша! Деректерің соқырға таяқ ұстатқандай болып шығыпты.

	– Əйтеуір дұрыс болса екен...

	– Жо-жоқ! Тырнақтай да асыра айтып тұрғамын жоқ. Шын мəнінде жан-жақты зерттеліпті.

	– ?!

	– Ал енді... түйген ойын, айтар ұсынысың бар ма? Екіұдай болып ойлана қалған Асан:

	– Меніңше... осыншама үлгермеушіліктің себебі біреу-ақ сияқты. Ол он жылдықты ана тілінде бітіріп келгендер үшін, бірден жаңа ортаға көндіге алмауынан дегеніміз жөн сияқты. Бұл кəдуілгі орта мектепте биология сабағында айтатындай: «... Қандай тіршілік иелері болмасын, өздері өмір сүріп келген орталарынан ауысса, екінші ортаға бейімделу үшін бір қанша уақыт қажет етеді» деп үйретуші еді ғой. Сондықтан да үлгермеушілердің тоқсан тоғыз проценті ауылдан келгендердің үлесіне тиіп отыр. Себебі, олар өздері толық түсінбейтін тілде оқитын болғандықтан... адам төзгісіз қиындықтарды бастарынан кешіп жүргендіктері айқындалады. Мұны түсіну мен үшін аса қиындыққа түскен жоқ. Өйткені осының зардаптарын өз басымнан кешірдім. Өзгені қойып сізге мен өз жайымды айтайыншы?! Мəселен, кеше институтқа түсерде ғана, ана тілімде бес пен төртке тапсырып шыққан химия, физика, биология пəндерін бірінші семестрде əзер-əзер үлгеріп шыққан жоқпын ба? Сонда қалай? Əрине, мен өтіп жатқан материалды білмей тұрғамын жоқ. Өйткені, ойымдағы бар білімімді жеткізе айтып бере алмаймын. Мұның өзі адамды қатты қорлайтын қиыншылық екен. Жігерің жасып құм болғандай сезінесің де... өте үлкен реніштерді ойлануға тура келеді. Шындығын айтсақ, бұл барып тұрған зорлықтың өзі екені рас. Сөз жоқ, мұны былайша жалғастыра беруге болмайды. Қалайда əдісін тауып шара жасау керек. Жыл аяғында шығып кетіп жатқан жүздеген жастарға қол ұшын беру қажет. – Мінеки, өзімше ұғынып... өзімше түйгендерім осы, – деп қызына сөйлеп сөзін аяқтады.

	Бар зейінімен тыңдаған Хамит:

	– Рақмет, Асан... қызық-қызық ойлар айттың, түсініктеріңді тереңдей талдап барынша дəлелді айтуға тырысқаның ұнайды. Əрине, айтып отырғаныңның көпшілігі дұрыс, бірақ əлі де ойлана түсу керек. Мəселені басқа қырынан да алып қарастырған жөн. Бұл жайындағы Кан мен Ивановтың пікірлері қандай екен. Оларды да тыңдап көрелік. Жалпы айтып отырған бұл проблема, бүкіл институтымыздың алдында тұрған үлкен іс. Əрине, үндемей отыра беруге болмайды. Өйткені, мұның міндетті түрде шешілуі қажет екенін өзім де түсінемін. Сондықтан бұл мəселені деканат болып біздер, комсомол ұйымы болып сендер де ойласуымыз керек. Сөйтіп, қоғамдық ұйымдар мен бірлесе отырып шешсек жаман болмайды. Əзірше осылай келісе тұралық. Мынау жасап əкелген қағаздарыңның бəрі осында тұрады, қажет кезінде пайдаланамыз, – деді. Осылай деп ойын қорытындылаған Хамит бірқанша уақыт өз-өзімен болып, мүлдем айналасындағыларды ұмытқандай əсерде отырып қалды. Біраздан соң үндемеген бойы, алдындағы жатқан таблицаға тағы да шұқшия қарап шықты. Кейбір деректерді столдың суырмасынан алған қалың журналдағы цифрлармен салыстырып көрді. Мүмкін ойына орала қалған сəтті тұжырымдар ма, кім білсін, əйтеуір, шағын ғана қызыл-күрең блокнотына бірдемелерді сүйкектетіп ұзақ жазды. Асан не істерін білмей, кие-жара сөйлеудің ыңғайын да таппай отыра берді.

	Ол сəл босай қалған сəтті бағып:

	– Хамит аға, рұқсат етсеңіз... мен қайта берейін, – деген Асанның жүзіне мейірлене қарап орнынан тұрған Хамит, бөлме ішін шарлай тағыда үндеместен біраз жүрді. Оның қас-қабағынан... осыншама толғанысқа түскен қалыбынан бұл мəселеге ерекше мəн бере қатты қиналатындығы анық аңғарылатындай еді.

	Ол кілт тоқтай қалды да:

	– Асан-жан, егер сен асығыс болмасаң, бірге шығайық, – деді. Асан:

	– Жо-жоқ, асығыс емеспін, – деп елте қалды.

	Хамит клиникасына телефон шалып, жай-жағдайларын сұрастырды да, өзінің бүгін кіріп-шыға алмайтындығын айтты. Қыстың саркірпік тартқан қысқа күні кешкіріп те қалған болатын. Олар институттың ауласынан шыққанда, батуға айналған күн Алатаудың батыс жақтағы шыңдарына иек артқандай еді. Қазақстанның солтүстік өңірлерімен салыстырғанда, Алматының қысы ұзақ та емес, қытымыр аяздары да жоққа тəн ғой. Ақпанның аяққы күндері мейірлене шуақтанып тұрған. Күннің қоңыржай мінезінен көктем легін аңғарғандай Хамит пен Асан да, асықпай таза ауамен жаяулата көтеріліп келе жатты. Олар жол-жөнекей бір кафеден жеңіл тамақтанды да, «28-панфиловшылар» атындағы саябақта серуендей жүріп ұзақ əңгімелесті. Жігіт ағасының жасынан өтіп бара жатқан Хамит, өзінің өткен өмір жолдарынан көптеген деректер келтіре əртүрлі жайды сөз етті. Ол мынау арман қуған жас жігіттің есінде болсын дегендей, əр нəрсенің ұлағатын айшықтай айтуға тырысатын сияқты. Адамдар арасындағы адалдық жайлы толғана жүріп əңгімесін жалғастырды...

	Хамит сəл кідіре түсіп:

	– Бірде жанымдай жақсы көретін адамым, менен əлдеқалай суынып сырдаң тартып жүрді. Оны мен шынында да ет-жүрегім елжірей сүюші едім. Айтары не... өзі де ақ жүрегін кір шалмаған азаматтың төресі болатын. Табиғатына сіңісті ақындық мінезімен... кездесе қалсаң көңілін шуағымен жылытып, жанынды жадыратып тастаушы еді. Осынау тым əріде жатқан көңіл кірбеңіне қарамастан, кездесе қалсақ баяғыдай-ақ шұрқырасып жүріп жаттық.

	Бір кездескенде ол:

	– Хамит, осы сол жақ қабырғамның астын басып көрші?! Кейде шаншып қалып жүр, – демесі бар ма.

	Қалжыңсүрей қылықпен сипап көрген мен:

	– Япыр-ау... қандауырды қалт жібермес қайран қолым нені сезіп тұр.

	Мына немең қап-қатты ғой, – дедім.

	Селк ете түскен ол:

	– Ол не ей? Мен саған жəй қалжыңдай салып едім, – деп тықыршып кетті де, асыға жауап күте қалды.

	Ары қарай созудың ыңғайы жоғын түсіндім де:

	– Жəй əншейін?! Сезім мен сенім ғана ұялаған қайран жүрек, ет талшықтан ауысып... тас балшыққа айнала бастаған ба, қалай? – деп қалжыңдадым.

	Əзіл сөзді хаттай танитын қайран дос:

	– Бəлі... бəлі, айтқанда да ауыз қанардай еттің-ау, – деп сықылықтай түсіп күлді де: – Жүректегі барды... жүрек қана түсінетінін білмесең, оны сөзбен айтып жеткізуге бола ма? Тілің жетсе, кəнеки, өзің айтып берші?

	Ол жас балаша сақылдай күліп:

	– Қойдым... қойдым?! Қойғанда да барлығына түсініп қойдым, – демесі бар ма.

	Сəтімен айтылған сөз атқан оқтан да күшті екен. Мен сонда ғана түсінгендей болдым, көңіл кірі айтсаң ғана кететін көрінеді. Дос жаранға ашықпейіл мен ыстық ықыласыңды барынша тұрақты ұстағанға жетер ештеме жоқ. Адал жүріп анық сеніскен жандар, ешуақытта да айнымақ емес. Міне, осы кездесуден кейін, тебірене тұрып терең түсініскен біздер, бүгінге шейін бір-бірімізді көре алмасақ тұра алмаймыз. Мұндағы саған айтайын деп тұрғаным, сеніскен адамыңнан ештемеңді жасырма, дер кезінде ақылдасып отыру да... тіршілік жүгін жеңілдететін бір тəсіл. Осынымды есіңе сақтағайсың...

	– Рақмет аға!

	– ?!

	Осы кеште Асан керемет бір əлемнің есігін ашып, Хамит ағасын үйіне шығарып салды да, өзі асықпай жаяулата жатақханасына қайтты. Оның көңіл құсын құйқылжыта шартарапқа самғатқан да, жүрек қылын шертіп... арманы мол əуенге күйлеген де, терең сырлы жанның азаматтық сезім толқындары болатын. Жастайынан өмір көріп өскен Асанға... қандай əңгіменің жүйесі де түсінуіне ауыр тимейтін. Оның үстіне табиғаттың өзі сыйлаған сергек сезімі, əруақытта көмекке келер жан серігі еді.

	Осынау бір нұрлы шуақты күннен бастан... əр минутын қастерлей түскен Асан, қолы босай қалса болғаны алдынан неше алуан кітаптарды түсірмеуге тырысатын болды. Қалайда жүйелей оқуға ұмтылып, шығармалардың мазмұнын қуалап кетпей, оның оқырманына айтпақшы болған ойы мен меңзеп отырған бағытына... ерекше зер салуға кадеттене бастаған еді. Осылайша арнасы кең білім атты мұхитқа құлаш сермеп, тереңінде жатқан... ешкім бұрын ашып көрмеген, өзі дүниеге əкелмек інжу-маржанның ізіне түспек...





Екінші бөлім


	ЖАЛЫН ЖҮРЕК



	1

	Мың тоғыз жүз елуінші жылдың орта кезі болатын. Қазақтың ұлан байтақ кең жазирасының үстінде, көтерілген тың мен жаңа қоныс құрылыстарының жапа-тармағай бой көтеріп жатқан кезі. Бүкіл Отанымыз болып қауымдаса қанат жайған... осынау ұлы дүбірлі істің де, мінеки тоғыз қысы өтіп, тоғыз көктемі келіпті. Республикамызға алып келген дүбірлі кезеңнің жемісі де аз емес екен. Айдыны ашық алып даланың жұпар иісті көк көдесі мен жібек шашақты ақ селеуін аралай, қаз-қатар болып бой түзеген елдімекендерде есеп жоқ.

	Халық болып көтерген осынау бір кең құлашты еңбек майданының бейнегі қандай көп болса, зейнеті де сондай мол екендігі жылдан-жылға байқала басталды. Осылайша аз уақыттың ішінде қазақ даласы, алтын дəнді астық мұхитына айналды.

	Шетсіз-шексіз тың көтерген қазақ даласы, тағы да дүниежүзін таңырқата... мың тоғыз жүз алпыс бірінші жылдың он екінші сəуірінде Байқоңырдан ұшырылған алғашқы адам баласы космоста болып, аман-есен сол даланың төсіне қайта оралды. Онан бері де неше дүркін көк аспанның кемелері... ғарыштың бөлшектеріне айналып, тəуліктен оза айларды аттап қайта оралатыны, бұл күндерде үйреншікті жайға айналып бара жатыр.

	Осынау шабыты шалқыған еңбек майданына үлкен мен кіші, ұстаз бен шəкірт, жұмыскер мен интеллигент – бəрі-бəрі де өз үлестерін қосуға ат салысуда. Тіпті тың өлкесін «студенттер ғарышы» деп те атап жүр. Олардың тыңда жұмыс істейтін мерзімдерін «еңбек семестрі» дегелі қашан?! Қазір бұл ұғымдар да үйреншікті болып кетті. Əйтсе де, əр кезеңнің өзі əкелген дəстүрлері бар. Алматыға тың өлкесінен оралған студенттер қауымы, келісімен-ақ институттарында өткізетін өздерінің еңбек есептерін... бейне тойға айналдырып жіберу салттарына енген. Бүгін, міне, сондай салтанатты кешті, Алматы мемлекеттік медицина институты да өткізіп жатыр. Өйткені, болашақ дəрігерлердің бүгінгі сапары, шынында да ерекше атап өтпеуге болмайтын еді. Институттың зəулім де кең залының ат шаптырым сахнасының төріне, студенттердің жеңіп алған үш бірдей алқызыл тулары ілініпті. Бұлар осы жазда Ақмола облысының Баранкөл, Қорғалжын жəне Еркіншілік аудандарында еңбек еткен еді. Олардың тың шежіресінің тоғызыншы жылында жасаған еңбектері, алып келген қызыл тулардың бетіне алтын əріппен жазылған еді. Өздерімен қатарласа еңбек жарысына түскен, Ленинград пен Киевтен келген студенттерге дес бермеген болашақ дəрігерлер... шынайы еңбек пен тəртіптің үлгісін көрсеткен болатын. Əсіресе, олардың тың төсінің майталмандарымен, он сегізінші қыркүйек күні күллі Совет Одағы бойынша аталынып өтілген Куба күніне арнаған еселі еңбектері ерекше бағаланды.

	Міне, осыншама игі істердің жетекшісі де ұйымдастырушысы, институтқа алғаш рет құрылған «студенттік штабтың» пəрменділігі еді. Бұл жастардың өзін-өзі басқаруына мүмкіндік туғызған алғашқы əрекеттер екені де рас. Оның құрамындағы комсомол активтері өздеріне тапсырылған жауапкершілікті ерекше түсініп, өзін-өздері басқаруды еркін меңгере алатындықтарын дəлелдеп шықты. Осы ұсынысты тұңғыш өмірге əкелуші, институттың партия ұйымы да бүгін көпшіліктің алдында өз мерейін тойлағандай еді. Осынау жаңалығы мол айдыны шалқар шаруаның жетекшісі етіп, үлкен сенімге иелік еткен Асанның да абыройы өсіп, жарқын көңіл жарасымды еңбегімен оралған-ды. Оның институт қабырғасындағы төрт жылының ішінде, оқудағы үлгілілігімен қоса... қоғамдық жұмыстардағы елгезектігін де ел тани бастаған. Қазір ол институттағы бүкіл комсомол ұйымының екінші хатшысы болып істеп жүрген еді.

	Ол биыл кұрылған «студенттік штабтың» бастығы ретінде бүгінгі жиналыстың негізгі баяндамасын жасамақ. Болашақ дəрігерлердің осыншама жетістіктерінің арқауы неде... соның себептерін көрсете əңгімелеп бермекші. Асан өзінің айтар сөзін, тек қана нақтылы фактіге сүйей қысқаша мазмұнын баяндай келіп:

	– Институттың комсомол комитеті студенттердің өзін-өзі басқаруын кұптай отырып, қандай да болмасын жауапты істі тек көп болып көтергенде ғана... аса үлкен жетістікке жететіндігін ерекше атап айтуды жөн көреді. Сондықтан да комсомол комитеті бұдан былай, студент жастар арасындағы қол байлау болып жүрген... кейбір өзгермейтін, кейбір тұрақты кемшіліктердің көзін ашып, себептерін анықтауға батыл кіріспек. Жылдар бойы қалыптасып қалған бойкүйез тыныштықтарды бұзғылары келмейтіндермен ашық күреске шығады. Студенттер арасындағы тіршілік ағымын бірбеткей түсінетін, сыңаржақ əрекеттер мен кертартпа қылықтарды зер сала зерттемек. Өйткені, күні кеше ғана еңбек майданындағы өз борыштарын түсіне білген студенттер, алдарындағы ең негізгі мақсаттары... дəйекті білім алуды ұғынбайды деуге ешқандай дəлел жоқ. Олай болса, студенттер үлгеріміндегі қолайсыздықтардың себебі басқада?! Сол себептерді анықтауды комсомол ұйымы өзінің борышы санайды. Біздің арман етер биігіміз, тек қана үлгерімді оқу ғой. Оған қалай қол жеткізу керек? Міне, бұл – институттың комсомол ұйымының келешекте ұстар бағыты мен бағдары осы болмақ... – деп жастар ұйымының келешекте жасамақ бағдарламасында айта кетті.

	Абыройды мадақтап... қуанышты қызықтаудан артық не бар?! Жиналғандардың жүздері шат, жүректеріне игілік сезімі ұялағандай. Бірбірлеріне жақсы ниеттерін танытып, жарқын тілектерін айтуда. Əжептеуір созылып кеткен мерейлі кешті қысқаша ғана қорытындылаған, институттың партия ұйымының хатшысы... шаршы топтың алдында жарқырата əкеп, Асан Наймановтың омырауына «Тың жерлерді игергені үшін» медалін қадады. Ду ете қап ұзақ созылған шапалақ үні... Асанның еркін алып, жан дүниесінің сезімдерін сапыра қатты əсер етті. Ол көлкөсір болған көңілінің толқындарын баса алмай, дүрсілдей соққан жүрегінің дыбысынан басқа... ештемені де аңғара алмай тұрып қалды. Асанның мынау жайын қатты түсінген хатшы, оны қасындағы бос орындыққа отырғызды да, қолындағы Қазақстан комсомолы Орталық Комитетінің құрмет грамоталарын табыстауға көшті. Еңбек озаттары аталынған студентгерге... институттың атынан алғыс айта отырып, заттай ескерткіш бұйымдарын таратып беріп жатты.

	Жиналыстың салтанатты бөлігі аяқталысымен-ақ, тың төсінде құрылған студент жастар ансамблінің концерттері басталып кетті. Шынында да, өнер кезі көп ішінде, халық арасында екендігіне, ешкімнің де күмəні қалмағандай еді. Осынау жасөспірім болашақ дəрігерлердің арасында, небір жезтаңдай əншілер мен мың бұралған бишілер де, он саусақтарынан күй төгілген домбырашылар да бар екен. Көркемдіктерімен көсіле шауып... көрермендерін баурап алған мынау кештің өз бойына жарасқан шаттығы да аз болған жоқ. Өнерлерімен қуантқан ұландарын қимаған ұстаздар да, кештің аяғына дейін болып, түннің бір уақыттарында тарасқан еді...

	Кеш соңында Асанды жан-жағынан қаумалай келіп қоршаған жолдасжоралары құттықтап жатты. Жас баладай еліткен оның қуанышында шек жоқ, қайта-қайта мəз болып күле береді...

	Əлден уақытта тура өзіне қарай келе жатқан таныс бейнені көре сап, түсінен шошып оянғандай, атыла келіп Нəзікеннің алдынан бір-ақ шықты.

	Асанның амандықтан соң асыға айтқаны:

	– Нəзікен... жаным-ау, сен қашан келдің? Осында ма едің? Қалай, əбден сауығып жазылдың ба? – деп бастырмалата... өзінің сағынышқа толы ыстық ықыластарын да осы сөздерге сіңдіре, жүрек лүпілімен булыққан таза сезімдерін жеткізгендей еді.

	Нəзікен өзінің биязы мінезімен:

	– Қайыр, жаман емес... əбден сауығып қайттым, – деп наздана... соншама бір нəзік қимылымен қолын ұсынып: – Құттықтаймын?! Алғашқы наградаң қайырлы болсын. Өмір бойы абыройлы бол, құттықтаймын...

	Жүзі ду ете қалып, қызара күлімсіреген Асан:

	– Рақмет, Назым... көп-көп рақмет, – деп нұрлана түсті. Ол омырауындағы қадаулы тұрған медалін жылдамдата ағытып алды да, төс қалтасына салып қойды.

	Нəзікен күліп:

	– Асан... сен неге бүйтесің? Өзің тіпті қызық екенсің?! Берші маған, өз қолыммен қайыра тағып қояйын, – деп алақанын жайды.

	Асан басын шайқап:

	– Жарайды, рақмет, Назым, біздердің көріспегенімізге көп болыптыау. Сен кеш басынан осындамысың? – деді.

	Нəзікен:

	– Келіп тұрған бетім осы. Ауылдан жаңа келіп түскен едім. Жатақханаға жайғасқаннан кейін... шыдай алмай осында келдім. Бірақ жиналыста кімдер сөйлеп... не айтқанына дейін, бəрі-бəріне де қанықпын, – деді.

	– Тамаша... өте тамаша болды, – деген Асан: – Жүр онда біраз серуендеп қайтайық...

	Асан сүйікті қызының қолынан ұстап, қатарласа шығып келе жатты. Бұларды анадайдан көре салып ұмтылған Дастан да бүгін ауылынан келген еді. Ол ауылынан келген телеграммамен... жұмыстан бір жұмадай бұрынырақ кеткен болатын. Оның да келген беті осы екен.

	Дабдырай сөйлеген ақкөңіл Дастан:

	– Жандарым-ау... қайда жүрсіңдер? Іздемеген жерім қалмады, – деп Нəзікенді құшақтап бетінен сүйді.

	Асан:

	– Жə-жə... сабыр ет?! Ауылдан қашан келдің? Жайша шақыртып па? Аман-есен бе екен? – деп бастырмалата сұрай бастады. Дастан осы қазір жетіп, жүгін түсірісімен-ақ сол таксимен осында келгенін айтып:

	– Ауыл-ел амандықта... өздеріңе сəлем айтып жатыр. Аздаған бір шаруалармен шақыртқан екен. Оны кейін толық етіп айтармын, – деді. – Ту-у, басқаны қойшы, – деген Дастан салдырлап: – Нəзікен-ау, жағдайың қалай? Əбден сауықтың ба? Қашан келдің?

	– Менің де келіп тұрғаным осы.

	– Əйтеуір, «соқыр ішегіңді» алдырып тыңды» ғой.

	– Солай болды.

	– Өте жақсы, дұрыс болған екен, – деген Дастан сұқтана қарап:

	– Пай-пой-й, жаздай ауылында болған қыз... аққудайын таранып гүлденіп кетеді екен-ау...

	– Жарайды, Дастан-ау, – деп сыңғырлай күлген Нəзікен:

	– Өзің тіпті өзгеріп кеткенсің бе, қалай?

	– Қойшы... сонда қайтіп?

	– Кəдімгідей қылжақбастанып... – деген Нəзікен сықылықтай күліп:

	– Жə-жə... қалжындаймын, барлығы да дұрыс... барлығы да жақсы.

	– Бəсе... сүйдеп қойсаңшы?

	Осылайша жастықтың жарасымды күйін шерткен олар... жүздеріне нұр ойнап, қуаныштың шалқар дариясында жүзіп бара жатқандай еді. Олар жол-жөнекей егіздердің сыңарындай жұбын жазбай жүретін... Күнəйімді де тауып алып, бүгінгі күндерін атамақ болып жатақханаларына келген. Өйткені, ұзаққа созылған институттағы кештен кейін, уақыттың өзі де бірқыдыру болып қалған. Əйтсе де, жастықтың қызу əсері көп нəрсені парықтата бермейтіні де белгілі ғой. Олар түнімен өздерінің қуаныштарын тойлауға кірісті...



	2

	Жыл мезгілдерінің ішінде кемеліне келген күз қуанышына жегер, күз молшылығынан асар... думанды шақты тауып алу қиын-ақ. Төкпей-шашпай жазғы еңбектерін күзде жинақтайтын күллі халық... өзінің тоқшылық мерекесін... мерейіне жеткізе атап өтуден қолдары босар емес. Алматы қаласындағы барлық институттар да салтанатты шерумен серпілістерге толы оқу майданына да кірісіп кетті. Құрамында төрт бірдей факультеті, төрт мыңнан аса студенттері бар, медицина институты да оқуларына кірісіп кетті.

	Зымыраған уақытта тоқтау жоқ. Оқуларын кеше ғана бастаған сияқты еді, студенттер қысқы семестрлерін бітіргелі қашан? Жақында өткен жылдың қорытындысы мен студенттердің сабақ үлгерімдеріне арналған... институттың дəстүрлі жиналысы да, болып өтті. Егжей-тегжейлі жаңалығы мол... ұсыныстары көп əсерлі баяндаманы, ректорат пен партия ұйымының тапсырулары бойынша емфактің деканы Хамит Мұратұлы Мұратов жасады. Жарыс сөзге шығушылар да... айтылған пікірлерді əр саққа жүгіртушілер де аз болған жоқ. Жаңалыққа жандары қас «білгіштердің» де мойындауларына тура келді. Өйткені, баяндамада дəлелсіз бір де бір тұжырым жоқтың қасы болатын.

	Miне, бүгін институттың комсомол комитетінде, сол баяндамада айтылған нақты фактілер мен сын пікірлердің себептерін... өздерінің кеңейтілген пленумында қарамақ. Бұл мəселеге ерекше мəн берген Асан жыл қорытындысы кезінде де, үлкен жауапкершілікпен ат салысқан болатын. Бүгінгі өтпек пленумға тікелей өзі басшылық етуде. Институттың комсомол ұйымының академия секторын басқарушы Коля Канға негізгі баяндаманы тапсыра отырып, қандай себептерді болмасын ашықта батыл айтуды ұсынған еді. Мүмкіндігінше анықталған себептердің жойылу əдістерін белгілеп, дəйекті ұсыныстар жасауды талап ететінін ашық айтқан. Ол осынау аумағы үлкен жауапты істі əуелі барлық факультеттерде арнайы талқылаулардан өткізді. Олардан да нақты ұсыныстар талап етті. Асан баяғыдағы Хамиттің тапсырумен жасаған таблицаларын көбейттіріп, көшірмелерін əрбір курстың комсоргтеріне таратып берді. Бірақ бұл жолы олар барлық факультеттердің бірінші курстерінің бес жыл көлемдегі үлгерімдерін салыстыра зерттеп, содан бері қарай жыл сайын жүздеп шығарылған студенттердің тағдырын сөз етпекші. Сондықтан да комсомол ұйымының бүгінгі жиналысына да ректораттан да, партия ұйымынан да жауапты адамдар қатынаспақ. Сөйтіп, жастар ұйымы неде болса үлкен іске бел шеше кіріспек...

	Лениндік стипендиат Коля Канға сөз берердің алдында, қысқаша кіріспе сөзбен пленумды ашқан Асан:

	– Қазіргі талқыланбақ мəселемізді жан-жақты етіп баяндамашы жолдас жеткізер. Ал менің айтайын деп тұрған жайым, ол да бүгінгі осы əңгіменің бір пұшпағы. Өзінше айтары мен сауалы бар деталь ғана. Ол мынау менің қолымда тұрған хаттың сыры десем де болады. Бұл хат институттың партия ұйымына барлық факультеттің бірінші курсында оқитын коммунист-студенттерден келіп түсіпті. Соңында ондаған адамдардың аты-жөні жазылған. Сондықтан, хаттың өзін қысқарта оқып көрейін. Олар өздерін өндірістен, армия қатарынан келген, ересек жандар екендіктерін ескертеді. Содан фактіге бірден көшіп, оқу үлгерімдерін жақсартудың жолдарын айтады. Мінеки сəл үзінді.

	«...Қай факультеттің болмасын бірінші курс студенттері кеше ғана аңсап келіп түскен институт қабырғасынан... жүздеп, тіпті жыл сайын жүз жиырмалап шығып жатуы, бұл жай əншейін айтып қана қоятын мəселе емес. Бұл нағыз толғағы жеткен, шешімін тағатсыз күтудегі, аса кінəраты мол, жайсыз жағдай екенін ескертеміз. Осы аурудың індеті ешбір шара қолданбағандықтан, міне ондаған жылдарға созылып келеді. Жыл қорытындыларында айтылатын «үлгермеушілер» деп дəлелденетін дəйексіз... ақылға сыймайтын пікірлерге үзілді-кесілді қарсымыз. Себебі, мынау бір ғана жайға көңіл аударыңыздаршы: институтқа түсерде химия, физика, биологияны төрт пен беске тапсырған балалар, жарты жылдан соң түк түсінбеуі ақылға сыя ма? Айтыңыздаршы, бұл адамдарды қорлау емес пе? Сондықтан, бұл жағдайдың себептерін тез арада ашып, пəрменді шара қолдануды талап етеміз...»

	– Хаттағы жазылғандарды түгел оқып шығудың қажеті бола қоймас, – деп сөзін тамамдаған Асан баяндамашыға ұлықсат етті.

	Коля Кан институттың төрт бірдей факультетінің, бірінші курстарының бес жыл аралығындағы... үлгерімдерін салыстыра зерттеген төрт бөлек таблицаны қатарластыра іліп тастады да:

	Жаңағы оқыған хаттың мазмұнынан соң, маған көп жеңілдік туғандай болды. Өйткені, олар менің айтпақ тұжырымдарым мен түсініктемелерімді де қамтый кеткен тəрізді. Сондықтан барынша қысқа сөйлеуге тырысайын. Бірінші курстардан жыл сайын оқи алмай кеткендердің... тоқсан тоғыз бүтін оннан тоғыз проценті ауылдан келген жастардың үлесіне тиеді. Міне, осы мүмкіншілдіктің салдарынан... бүгінгі күнге дейін, ауылда істейтін дəрігерлердің жетіспейтіні де анық. Істің басында бір жерінен ақау кетсе, ол міндетті түрде алдыңнан шығатыны белгілі ғой. Өйткені, бұл тіршіліктің бұзуға болмайтын тепе-теңдік заңы екені рас. Енді бастапқы мəселеміздің себептеріне тоқталып көрелік. ..

	Олардың он жыл бойы мектепті ана тілінде оқып кеп, бірден институтты орыс тілінде жалғастырып кете алмауы... өзінен-өзі түсінікті жағдай болса керек. Тіпті, ертеңгі мамандығына түбегейлі əсері жоқ, физика, химия, биология жəне тарих сабақтарын ана тілінде жалғастыруға əбден болады ғой. Бұл біріншіден, негізгі сабақтарды игеру үшін қажетті уақыт мүмкіншіліктерін берсе, екіншіден, жаңағы жоғарыда аталған пəндердің орыс тіліндегі атауларын жаттауға қиналмас еді. Өйткені, физика мен химия элементтерінің атауларын жарты жылдың ішінде басқа тілде үйреніп, оны терең түсініп ұғып ала қою үшін... адамның емес... зорлық десе болғандай. Осы жағдайлардың бəрін жан-жақты зерттей келе, біріншіден курстарда өтетін жалпы химия, физика мен биология, тарих пен ғылыми коммунизм ана тілінде жүргізілуі дұрыс болар еді. Бұл ауылдан келген жастардың жаңа ортаға дұрыс бейімделуін қамтамасыз етерінде сөз жоқ.

	Енді мынау ілулі тұрған таблицаларға көңіл аударсаңыздар екен.

	Мұндағы сұрыптала қорытындыланған фактілер, аққа қарамен түсірілгендей... бар сауалдың жауаптары сайрап тұр. Мəселен, үлгере алмай институттан шығып қалатын студенттердің көпшілігі қайдан келіп, қай жылдары мектеп бітіргені, аттестаттағы жəне институтқа түсерде алған бағалары, он жылдықты қай тілде бітіргендері... не керек, тіпті берілген сұрақтардың түрлері мен жауаптарына дейін қамтылады. Мінеки, осында байқалатын екінші бір заңдылық бар. Сол үлгермейтін студенттердің ауызша жауаптары əлсіз болғанымен, химиялық теңдеулері мен физиканың есептері дерлік дұрыс болып кетеді. Мұны сабақ жүргізетін мұғалімдер құптайды. Алайда, осы айтылғандардың бəрін салыстыра... мəселенің себептерін іздесек, негізгі кінəраттың желісін жаңағы оқылған хатта көрсетіп қана қоймай, дұрыс талап қойып отырғандарын мойындауымыз керек. Олай болса, сөзімді қысқарта келіп, қорытпа жинақтаған тұжырымдарды ортаға салайын: Бірінші, барлық факультеттердің алғашқы курстарында... шалғай ауыл мектептерін бітіріп келген жастар үшін, міндетгі түрде физика, химия, биология, тарих, саяси экономия жəне ғылыми коммунизм гюндерін өздерінің ана тілінде оқытатын, арнайы группалар құрылуы қажет. Осындай шағын ғана өзгеріспен біздер, олардың жігеріне жігер қосқанның үстіне, бұрынсоңды көріп білмеген жаңа ортаға бейімделулеріне жағдай жасаған болар едік. Ал, тікелей өз мамандықтары үшін, қажет пəндер үшін, қажет пəндердің сапалы игерілулеріне де, тиянақты меңгерулеріне де пəрменді көмек осы болмақ.

	Екінші, өмірден алғаш рет өз орындарын іздеген жастарды, бірден езулерін тіле шаужайлап жібермей, бірте-бірте қиыншылықты игеруге үйретіп, буындарын бекіте қамқорлықпен тəрбиелеу... бүкіл институттың алдында тұрған ең үлкен мақсаттардың бірі болса керек. Тек осындай жағдайлар тудырғанда ғана, олардың келешегінен азаматтық сана мен коммунистік сенімдегі мамандарымыздың жүйесін танимыз...

	Үшінші, жоғарыдағы құрылған группалар бір жылдың ішінде өз мүмкіншіліктері мен жетістіктерін таныта алмаса, өмірге келген пəрменсіз əдіс ретінде өзгертуді, комсомол комитетінің қадағалауына тапсыруы керек.

	– Біздердің зерттей келе қорытындылаған ұсыныстарымыз міне осындай. Ендігі пікір сіздерден. Тек осылай істегенде ғана, жыл сайын институт қабырғасынан еріксіз шығарылатын құрбыларымызға нақтылы көмек беретіндігімізге сенім мол, – деп Коля өзінің сөзін тамамдады.

	Орнынан тұрған Асан:

	– Кəнеки, кімде қандай сұрақ бар? Талқылап отырған мəселе... ұсынылып отырған əдіспен шешілуі мүмкін бе? Егер дүдəмəлі болса, ашық əңгімеге шығайық, – деді.

	Жиналған жұрт бірсыпыра уақытқа дейін, ештеме айтып сөзге араласа қоймады. Барлығының да жүздерінде толқыған ой, ашық пікірлерін айтуға жасқанатын екі ұшты сезім бар сияқты.

	– Сонда қалай, сұрақтарыңыз жоқпа?

	– Менде бір сұрақ бар, – деген институттағы студенттердің кəсіподақ ұйымының бастығы Жаппар Жарғанатов орнынан тұрды:

	– Комсомол ұйымының хатшысы оқып шыққан хаттың мазмұны мен баяндамашының тұжырымдарына қарағанда... барлығы да түсінікті сияқты. Бірақ...

	– Жаппар, жарыс сөзге кейін шығарсың, қазір сұрақ...

	– Иə-иə, айтпақшы қазір сұрақ қою керек екен ғой. Ендеше, ауылдан тіл білмей келгендерді, ана тілінде оқыту қалай болар екен? Оның пайдасынан гөрі зияны басым емес пе? Осы жағы қалай зерттелді?

	– Иə, тағы кімде сұрақ бар?

	Қайыра орнынан көтерілген Жаппар:

	– Егерде жаңа группалар ұйымдастырылып, аты аталған сабақтар ана тілінде жүргізілсе, онда сол кафедралардың құрамдары қалай болмақ? Екінші тілді білмек түгіл... түсінбейтін мұғалімдер қалай сабақ бермекші? Меніңше мəселенің қайнар көзі, сол оқушылардың мектеп қабырғасынан келген шала білімділігінде жатса керек, – деп жан-жағындағы отырған адамдарға қарап алды да, ерекше бір мəнді пікір айтқандай маңғаздана орнынан жайғасты.

	– Тағы кімде сұрақ бар? Отырғандар əр жерден:

	– Түсінікті ғой.

	– Анада жыл қорытындысында да талдап айтты емес пе?

	– Не де болса, енді іске көшкен жөн, – десіп қалды. Асан сəл кідіре күтті де:

	– Басқа сұрақ жоқ болатын болса, кəнеки Коля сұрақтардың жауабына келейік, – деді.

	– Орнынан көтерілген Коля Кан бұрыла түсіп Жаппарға тіктей қарады да:

	– Əуелі қойылған сұрақтарға жауап қайтармастан бұрын, отырған

	жұртқа аздаған анықтама беруді жөн көріп тұрмын. Өйткені, кезінде бұл мəселе Жаппар Жарғанатовқа айтылған болатын. Бірақ, ол мəселеге ат үсті қарап, мүлдем араласпай қойды. Енді, бүгін елден ерекше сұрақ бергіштің роліне ауысқаны қалай? Үлкен іске қолқабыс тигізудің орнына, сырттай бақылаушы болғаны қайран қалдырады.

	Қызарақтаған Жаппар:

	– Сұрақ қойды деп жазғыруға бола ма? – деген ол шыжалақтады да қалды.

	– Тыныштық сақтайық. Келіспеген адам артынан сөйлесін, – деді Асан:

	– Сөзді бөлуге рұқсат етілмейді. Оның үстіне Коля сені сұрақ қойды деп айыптап тұрған жоқ.

	Сөзін бірден жалғастыра жөнелген Коля:

	– Сөйтіп профком қол ұшын бермеген соң, комсомол комитеті барлық деканаттармен келісе отырып, бұл істі өздері бастауға бел байлаған болатын. Оған біздер қиналып та, өкініп те отырғанымыз жоқ. Қайта күрделі мəселеге мұрындық болып, жасқанбай бірден қолға алғанымызға қуаныштымыз. Ал, енді қойылған сұрақтарға келсем: тағы да Жаппардың ауылдан келген балаларды «шала білімді» деуге дəлелі жоқ екенін айтқым келеді. Өйткені ауыл мектептерінің білім беру тəсілін, ол ешқашанда тексеріп көрген емес. Ендеше, дəлелсіз айтылған сөз, жабылған жаламен бірдей. Сондықтан «шала білімді» деген сөз, дерексіз айтыла салған мəлімдеме десек жөн болады.

	Екіншіден, жаңа ортада студенттер басқа тілге бауыр басып меңгергенше, жалпы білім көтеретін пəндерді... ана тілінде оқудың пайдасынан басқа зияны жоқ. Ал, адамның жаңа ортаға қалыптасуы үшін де, оны игеріп бейімделе түсуі үшін де, ең қажетті бастапқы шарт, тек қана уақыт екендігі осы отырғандардың ешкімін де күмəндандырмаса керек. Ендеше, бүгінгі біздердің ұсынысымыз, осы қиыншылықтардан құтылудың бір тəсілі сияқты. Əрине, бұл қатып қалған догмалы пікір емес, жүре келе түзетулер енгізіп, жетілдіріп отыру келешектің міндеті. Тіпті, өз міндетін атқарғаннан кейін, күндердің күнінде өзінен-өзі қалып та қоюы ықтимал. Əзірше, жылына жүз-жүз жиырмалап шығып қалатын студенттерге... қалайда қол ұшын беруіміз қажет. Сондықтан тап бүгінгі таңда бұл тəсілді өмірдің өзі қалап отыр деуімізге əбден болады.

	Үшінші, егер жаңа группалар құрыла қалса, сөз жоқ екі тілді қатарынан білетін ұстаздардың мерейі үстем болмақ. Бұл жағдайды шешу онша қиындыққа түспесе керек. Сондықтан, оған бас қатырып, тап қазір қиналудың қажеті шамалы. Менің берер жауаптарым осы, – деп Коля өз орнынан барды.

	Асан сəл үнсіздіктен соң:

	– Ал, жолдастар, ендеше жарыс сөзге көшейік, – деді. Елден бұрын қолын көтерген Жаппар:

	– Маған рұқсат етіңіздер? – деп орнынан жылқына түрегеп:

	– Заманымыздың осынша дəуірлеп тұрған кезінде, аясы тар болымсыз мəселелерге көңіл бөлудің өзі ұят сияқты. Мəселен, өмірден өз орнын таба алмай əлсіреп бара жатқан тіл, өркенсіз өнер мен тозған дəстүрлер, ешкімге де қажеті жоқ тағылымдардың да жетектей бермей, бұйдасын түзететін уақыт баяғыда-ақ келген тəрізді. Сондықтан да ауыл мектептеріндегі білім берудің сапасы төмен екендігі, өз ісіне немқұрайлы қарайтын мұғалімдердің көптігі де ешкімге құпия емес. Ендеше, бүгінгі үлгерімі төмен студенттер де сол ұядан қанаттанып шығып отыр. Жетесінде жоқ болса, жердей қазып бере аласың ба?..

	Əркімдер дауыстап:

	– Уа-а, Жаппар, бұның қалай?

	– Сен тым даурығып кеттің-ау, – десіп өзара күлген болысты. Ыржалақтап алған Жаппар да:

	– Қате сөйлесем ғапу етіңіздер, артық айтсам кешіріңіздер, – деп сəл тосылып сөзін жалғастырды: – Маған ерекше түсініксіздеу болып тұрған бір жай бар. Осы ауылдағы он жылдық мектептерімізде манадан бері «негізгі қиыншылықтың көзі» деп дəлелдеп отырған орыс тілі де, арнайы пəн ретінде жүргізіледі емес пе? Ендеше сол тілді үйренбей түсінбей келетін оқушыларды білімдері нашар деуіміз керек қой. Олардың білімдері аз деуге бұл дəлел болмай ма?...

	Коля тына қалған үнсіздікті пайдаланып:

	– Сонда тоқетері не? Айтар ұсынысың бар ма? – деді. Жаппар екілене түсіп:

	– Бар болғанда қандай? Айтарым сол, бүгінгі қаралып отырған мəселені басы артық əрекеттер демекпін. Оның болашағы жоқ өркенсіз кері кету, – деп сөзін бітірді.

	Асан ауыр күрсініп:

	– Сондықтан да мəселе талқыланып отырған жоқ па? Ақылдасып істелген істе не айып бар?! Ал біздер сөз етіп отырған жағдай, институттың қоғамдық ұйымдарын көптен толғантып отырғаны ешкімге де құпия емес. Маңдайымыз тіреліп отырған қиыншылықты өзіміз шешпегенде, біз үшін кім жасап беруге тиісті. Ендеше, қалай болса солай сөйлей берудің реті жоқ. Ал тағы кімнің қандай пікірлері бар? – деп жағалай отырғандарға көз жіберді.

	– Маған рұқсат етіңіздерші? – деп қолын көтерген, емфактің комсомол ұйымының хатшысы Александр Иванов алға шықты. Елдің бəрі тағы да тына қалған еді.

	Асан:

	– Сөйле, Саша, қысқаша айтуға тырысарсың, – деді. Күлімсірей түсіп сөзін бастаған Александр:

	– Мен сөйлесем көргендерім мен білгендерімді, содан ұғынып сезгендерімді ортаға салғым келеді. Кең байтақ республикамыздың түкпір-түкпірлерінен келген балалармен бір дастарқаннан ас ішіп, бір шаңырақтың астында өмір сүріп жатқанымызға да міне төрт жылдай уақыт өтіп кетіпті. Меніңше бұл аз уақыт емес. Бір-біріміздің неден қиналып, неден кемшілік көріп жүргендерімізді, өзімізден артық ешкім де біле алмаса керек. Енді, міне, біздер үшін сонау бірінші, екінші курстағы болған жағдайлар көңілден шығып, тіпті кейбір сəттер ұмыт та бола бастаған тəрізді. Бірақ, бір бөлмеде бірге жатқан, бір ауыз да орысша білмейтін ауыл жастарының, жар құлақтары жастыққа тимей қиналғандары əлі есімде. Əсіресе, олардың алғашқы жылы, адам төзгісіз қиыншылықтарды бастарынан өткізгендері, қазірге дейін көз алдымда тұрғандай. Күні кешеге дейін оқуларында болып, мезгілінде ас ішуге де мұршалары келмейтін олар, түсінбейтін болған соң, түнгі екі-үштерге дейін отырып, ертеңінде алакеуімнен кітаптарына жармасып, болмағанда жаттап алуға тырысатын еді. Сонда мезгілімен жатып, мезгілімен тұратын өзім, шынымды айтсам соншама қатты ұялатынмын-ды. Сол бір өткен күндер түгіл, қазірдің өзінде де қанша ойлана толғансам да ұшығына жете алмай жүрген бір сырым бар еді. Соның мəні мен мағынасын бүгінгі талқыланып отырған мəселемен тікелей байланыстырғым келеді. Ағымнан жарыла шын жүрегімдегі сырымды айтсам, егер он жыл бойы ана тілімде оқып келген мені институтта бірден басқа тілде оқуға мəжбүр етсе, сабақтарды үлгеріп кетуден гөрі, оқи алмай кететіндігіме əбден сенер едім. Өйткені мұнан бетер қиыншылық болуы мүмкін емес... Сондықтан, бүгінгі комсомол ұйымының көтеріп отырған мəселесі, институт өміріндегі нағыз өзекті проблема дер едім. Кезінде үлгерім жайымен Хамит Мұратұлының тапсыруы арқылы өзім де шұғылданған болатынмын. Əсіресе, биылғы жұмыла тексергендеріміз бен түйген пікірлерімізді... мана Коля өте түсінікті етіп баяндап берді. Бұл жайындағы даурықпалы бос «пəлсапаны» үзілді-кесілді тастаған жөн. Аты аталған пəндерді міндетті түрде ана тілінде жүргізсе, тек жақсылықтан басқа зияны жоқ.

	Мен бүгінгі Жаппардың айтқан ойларын... аса зиянды пікірлер деп танимын. Өйткені, біздің мəртебесі биік Отанымызда өспейтін тіл де, өркенсіз өнер де... тозығы жеткен дəстүр де болуы мүмкін емес. Бұл тіршілік заңдылықтарына қайшы келетін пікір. Қандай да болмасын барлық мəдени жетістіктеріміз бірін-бірін толықтыра түрлендіріп, ажарларын аша түсетіндігін көзімізбен көріп отырмыз. Табиғат – анамыздағы сан қилы құбылыстар тəрізді, адам қоғамы да өзінің мың сан түрлі құбылыстарымен ғана жетіліп, солардың арқасында ғана алға жылжи алатындығы белгілі ғой. Адамзат қауымының келешек армандары да осы үндестікте жатыр. Олай болса бір тіл екінші тілге, бір халықтың мəдениетіне, екінші халықтың мəдениеті тіпті де кері əсер етуі мүмкін емес. Сөзімді қорыта келе айтарым, қашанда қатып қалған догмадан аулақ болуымыз керек. Комсомол ұйымының шешімін дəйекті ұсыныс ретінде бар ынта-жігеріммен қолдаймын, – деп орнына барып отырды.

	Сашаның асықпай, аптықпай байсалды айтқан сөзін, білтідей тына тыңдаған жұрт, самалды леп тербеген теңіз бетіндей бірте-бірте қозғалысқа келіп, сабырмен біраз адам тағы да алма-кезек өздерінің пікірлерін ортаға салды. Соңғы сөз алғандардың бəрі де... дерлік Коля мен Сашаның айтқандарына қосыла отырып, біраз ойларындағы өз пікірлерін де қосты. Жиналғандар бір ауыздан, институттың комсомол ұйымының көтеріп отырған мəселесін дұрыс деп тауып, оны ректорат пен партия ұйымының талқылауына ұсынды.

	Осылайша, көптен бері шұғылданып жүрген комсомол активтерінің жұмысы, өмірден өз орнын табуға рұқсат алғандай еді. Бірақ, негізгі курстардың алда тұрғанын олар жақсы түсінеді. Мəселенің құндылығынан болар, жиналған жұрт бірден тарап кетпей, топ-тобымен үйіріле қалып пікір алмастыруларын жалғастыруда. Анадайда Жаппарлардың тобы да қызына сөйлесіп, дабырласа дауласып жатыр. Қалайда бүгінгі шешім олардың кейбіреулеріне қонбайтын сияқты...

	Салқындай түскен күздің түні əжептəуір болып қалса керек. Кеш тараған жұрт бір-бірімен қоштасып, тез-тез баса көше-көшелерге сіңіп кеткендей болды. Өздері ғана қалған Асан қасындағы Коля мен Сашаға:

	– Жарайсыңдар жігіттер?! Осыншама қайшылығы мол қиын мəселені тыңғылықты дайындап, істің мəнін терең түсінетіндіктеріңді көрсете білдіңдер. Бүгінгі жиналыста институттың комсомол ұйымы, өзінің өскелең парасаттылығын байқатты. Қандай проблеманы болмасын, байсалды түрде шеше алатындықтарын аңғартты. Мұның өзі жастардың өзін-өзі басқаруға əбден сеніммен қарауға болатындығын дəлелдеп қана қоймай, бұрынғыдай тежеп ұстаудың ескіргендігін де көрсетіп берді. Бірақ, бұл істелетін істің басы ғана, жігіттер?! Бар қиыншылық алда жатыр. Оның қалай аяқталатынын айту қиын-ақ, – деп өз көңілінің дүдəмалын жасырмады.

	– Бəрінен де соны айтсаңшы,! – деп сөзге араласқан Саша: – Қайткен жағдайда да іске асыруымыз, тек принцип үшін емес, анау жылма-жыл жүз елулеп кетіп жататын жастарға көмектесуіміз керек, – деді.

	– Дұрыс айтасың, – деп қоштай кеткен Коля да. – Егер бұл мəселені іске асырып, өмірден өз орнын алып беруге шамамыз жетпесе, комсомол ұйымының да ұятқа қалары сөзсіз. Көтерген ісіміздің қорытындысы болмаса, жай шуылдаса даурыққан əңгіменің қатарында қалады. Мұндай бос дуылдақ сөз кімге керек. Сондықтан, бүгінгі өткізген жиынмен ғана тоқталып қалмай, мəселені барлық факультеттердің бірінші курстарында кең түрде талқылап, олардың да шешімдерін əзірлей бергеніміз жөн болар еді, – деді.

	Бірден сөзге араласқан Саша:

	– Мынау ұсынысыңды еш күдіксіз мойындаймын. Дəп осылай іске кірісуіміз керек. Мұны тіпті кешеуілдетуге де болмайды, – деп қызу қостады.

	Манадан жай ғана тыңдап үндемей келе жатқан Асан:

	– Бұл ойларың маған да ұнайды. Əйтсе де, əлі де ойлана түсейік. Бірақ уақытын созбаймыз, – деп өз пікірін қысқа қайырды да бірден жатақханаға кіріп кетпей аздап таза ауада серуендемекші болып тыста қалды.

	Аспан асты ызғар тарта əжептəуір салқындап қалған екен. Алатаудың құзар биік ұштары да жаңа түскен ақша қармен ерекше ағарандай көз тартып тұр. Асан жатақхананы айнала біраз уақыт серуендеді де, ішке енуге келе жатты. Оның жиналыстан сəл-пəл ауырыңқырап шыққан басы да тəуір болған сияқты. Аздап дел-сал тартқан денесінің шаршағаны да басылған тəрізді. Ол бүгінгі өткізген жиналысынан аса үлкен рухани жігер алғанын тап осы қазір, бұрынғысынан да айқын сезінгендей серпіліспен ішке енді.



	3

	Өмір заңдары мен тіршілік қамы сияқты қоғами қатынастар, көңіл көзімен зерделей қараған жанға, бұрынғы дұрыс делініп келген ұғымның ескіріп, жаңа тəсілдер мен идеялардың ықпалына сөзсіз ауысатындығын аңғару қиын емес. Бірақ жеңіп шыққан жаңаның өзі де тұрақтап қалмай, екінші бір өміршең құбылысқа бас июге əзірлене бастайтын көрінеді. Міне, осылай тоқтаусыз дамыған тіршілік заңдары жалғаса бермек. Əйтсе де, тіршіліктің осы ауыспалы заңдылықтары тек күрес арқылы ғана ақырғы шешімдерін таппақ. Сондықтан болар, əрбір жаңалық іс пен жарқын құбылыстар қашанда бастапқы кездерде өгейсігенмен, артынша жылдам дами жетіле өмірдің өзегіне кіріге бастайды.

	Жақындағы комсомол ұйымында қаралған мəселе, институтта ұланғайыр қозғалыс тудырған тəрізді. Əйтсе де, кез келген қозғалыстың бірден бағыт тауып, арна салып кетпейтіні сияқты, бұл мəселенің де өзіне тəн алып қашпа сөздері, алақұйын əртүрлі əрекеттері де болмай қалған жоқ. Мұның да өзіне лайық дұрыс түсінетіндері мен бұрыс ұғынатындары табылып, сан қилы жағымды-жағымсыз əңгімелерді гулегіп те жіберген. Олардың бір парасы: «...Ой-бой-й-й, бара-бара жағдайдың өзі не болар екен? Барлық бірінші курстарды екіге бөлмек. Ана тілінде оқитын группалар ашпақшы?! Оның не қажеті бар екені түсініксіз. Сірə, дəрігерлік мамандықты ойыншық санайтын болса керек. Əйтпесе, медициналық пəндерді ана тілінде жүргізу үшін, оның сауаты мен қуаты жете қояр ма екен. Тіпті осы жағдайдың астарында ұлтшылдық сарын жатқан жоқ па? – деп бұрмалай түртпектетіп теріс мағынамен қоздырғылары келетіндері де жоқ емес.

	Енді біреулері керісінше: «...Өте мезгілі жетіп, уақыты əлдеқашан піскен мəселе еді. Көп уақыт кешеуілдетіп келдік. Шындығында кеше ғана институтқа қабылданған жастарды, жыл мезгіліне жеткізбей топырлата шығарудың зияндылығын ештемемен салыстыруға болмайды. Осы жайды өзгертпек түгіл түсінгілері де келмейтін қайбір адамдарды жақсылап тексеру қажет», – дейтіндер де аз емес.

	– Қалайда институт өміріне... жаңа толқын, өзгеше ұғым əкелген осынау мəселе, көптеген адамдарды жаңаша ойлану мен толғануға мəжбүр еткен тəрізді. Бірақ сапырылыса шайқалған əңгімелердің көпшілігі даурықпалау бос сөзділік сыңай танытады. Əйтеуір, қате ұғынсын мейлі дұрыс түсінсін, қалай да институт ауқымындағы адамдар бейтарап қалмай, жаппай талқылап барлығы да жарыса сөз етуде. Сондағы аңғарылған айдан анық бір шындық осы мəселені жақтаушылардың да, не болмаса даттаушылардың да мойындайтындығы бірінші курстан кейін институттан шығарылатындардың санының көптігі еді. Əрине бұл мұнан ары төзуге көнбейтін факті екені де рас. Ал, осынау шындықтың астарында жатқан мыңдаған проблема барын өмірдің өзі дəлелдей түсуде.

	Сөйтіп, толғағы жеткен істі өмірдің өзі тіршілік айдынына алып шықты да, бұдан ары тобырсыта жауып қоюға амал қалмаған сияқты. Жастар ұйымының бастамасынан кейін, іле барлық факультеттердің партия ұйымдарында, деканаттарда... институттың ректораттарында да қызу талқылауға кіріскен. Тек бұрыннан тақуалықпен аты əйгілі, институттың ректоры болып отырған Самиғолла Барынбаев ерекше сұстана... мойнын ішіне алып қатты тулады. Ол мұны ескі əдетіне басып, өзінің қара басының пайдасына аудармақ. Əйтпесе, ол үшін қоғамдық талап пен ел үшін қажеттілік ойына да келмейді. Мұны ол түсінбегендіктен емес, керісінше өте жақсы білетіндіктен істейді. Оның кекжие қарайтын бадырақ көздері мен пандана сірескен тəпелтек бойы... тек өз басының қамы үшін жасалынатын қулықпен бүккендей еді. Осы істің ыңғайымен ол, өзінің қолайына жақпайтын кейбір адамдарды ығыстырып та алмақ ойы бар.

	Оларға «ұлтшылдықтың ноқтасын» кидіріп, өзі жетелей жеткізіп беруге əзір-ақ. Бірақ дер кезінде дұрыс бағыт берген институттың партия ұйымы, бұл істі даурықпалы сөздерден тазартып, салиқалы арнамен талқылауға көпшіліктің өзіне табыстаған болатын. Қоғамдық ұйымдар жан-жақты талқылай келе... өздерінің дұрыс деп тапқан тұжырымдарын, кеңейтілген ректорат мəжілісіне берген еді. Осы талайдан тоса тағатсыз күткен ректорат мəжілісі де кеше өтті. Комсомол ұйымының хатшысы ретінде мəселенің жайын қысқаша баяндап шыққан Асан, дəйекті дəлелдермен мұның шешімін күтіп тұрған аса үлкен өзекті проблема екендігін айтты. Осыдан кейін сөз алған тексеру комиссиясының тұжырымдары тыңдалды. Ол бұл мəселенің толып жатқан пайдалы жағымен қоса, кейбір көңілге күдік келтірер сүттерін жиналғандардың талқысына ұсынды.

	Бастапқы сəтте талқылау сəл эмоциялық қызулық танытқанымен, артынша сабырлы бағыт алып, салауатты арнаға ауысты. Мəселені бұра тартып бұлдырақтатып жіберуге күш салған Барынбаевтың өзі де ештеме жасай алмай қалды. Оның осынау жолбикелігіне үзілді-кесілді қарсы болған, емдеу факультетінің деканы Хамит Мұратовпен бірсыпыра сөздерге барысып та қалды. Бірақ ол көпшіліктің көзінше ашық айтысу өзіне қолайлы емес екенін жақсы түсінетін. Сондықтан түлкі бұлаңға көшкен ректор:

	– Біздер Хамит Мұратовты үлкен маман ретінде... үлгілі ұстаз екендігін мойындай отырып, бүгінгі қаралып отырған мəселенің бағытында, екі ұдай пікірге келуге еріксіз мəжбүр болдық өмір əлдеқашан қажет етпей қалдырып кеткен, «ана тілінде сабақ жүргізу» мəселесін қайыра үрлей тұтатып, жастарды желеулете қолдауын... саяси сауатсыздық, келешекті көре білмейтін көрсоқырлық дегеніміз жөн. Сондықтан, Мұратовтың өзімен жеке сөйлесіп, оның саяси көзқарастарын ұшықтырмай ұғындыруды, институттың партия ұйымына қажет, – деп пікірін тұжырымдады.

	Отырғандар əр жерден:

	– Бұлтағы да «саяси көзқарас» дейтін жаңғырық қайдан шыға қалды.

	– Сөйлеген сөзге жала жағып... тұспалдаудың күні қараң болмап па еді?

	– Мынау кəдімгі баяғыдан ескі əуен ғой.

	– Сын жəне өзара сын... қоғамымыздың қозғаушы күші емес пе?

	– Мұндай ескірген тəсіл мен еркінді матар лаңды, біздер, осы отырған коммунистер естігіміз де келмейді, – десіп гулеп кетті.

	Ыржалаңдай күлген болып:

	– Жə-жə, ойпырмай-ой-й, – деп орнынан көтерілген ректор: – Бос сөз, демагогияға қандай құмарсыңдар? Тыныштық керек, тынышталыңыздар! Кəне, жарыс сөзге шығатын кім бар?..

	Рұқсат сұрап орнынан тұрған Мұратов:

	– Қадірлі Самиғолла Арынбайұлы, аздап болса да сіздің соңғы сөзіңізге тоқтай кетуді, өзімнің азаматтық борышым деп білемін...

	– Жоқ, жолдас Мұратов, – деген ректор орнынан жайғасып жатып: –

	Сіз негізгі мəселені сөз еткеніңіз жөн.

	– Жоқ! Қазіргі ең негізгі мəселе сіздің сөзіңіз болып тұр. Мені аузымнан қақпай тыңдауыңызды өтінемін, – деген Хамит байсалды үнмен.

	– Өмір өзгеріп... жаппай жаңа арнаға ауысқан тіршілік сипаты, ескірген саясат пен ноқай көзқарастарды... адам ұжданының тежеушісі ретінде, біздің қоғамымыз əлдеқашан лақтырып тастаған. Сіз, сол халықтың қарғысына ұшыраған əуенді көксеп тұрсыз. Мұндай кертартпа əрекеттер мен адам бостандығына жала жабу індетін əшкерелеген партиямыздың съезінен кейін қаншама жылдар өтті емес пе? Сіздің жаңағы сөзіңіз тым тұрпайы... коммунистке лайықсыз, институттың басшысына келіспейтін ұғым қалдырды. Соншама дүрлігетіндей нені көріп, неден шошындыңыз?! Егер халық үшін қажет болатын болса, қандай тілді де қосымша пайдаланудың нендей сөкеттігі бар. Андап қарасаң, міне нағыз түсініксіз жағдай осы. Сондықтан, ауылдан келген жастардың жаңа ортаға жақсы бейімделіп қалыптасуына, бұл тəсілдің бірден-бір көмек беретінін, бүкіл институттағы қоғамдық ұйымдар қолдап отыр. Ендеше, көп сөзді қойып, тез арада іске көшкеніміз жөн.

	Ректордың ат шаптырым үлкен бөлмесінің ішінде шыбын ызыңы естілердей, тына қалған тыныштық орнады. Əркім, өз ойларын сабақтаумен отырған тəрізді. Манағыдай емес ректордың өзі де, сең соққан балықтай қалқалақтап қалыпты.

	Жаңағы орындарында отырып қарсы шыққан дауыстардың үні құлағынан кете қоймаса керек. Ол да ала қашып бой бермей отырған өз ойларымен əуре сияқты.

	Осы үнсіздікті сейілте сөз сұраған Коля:

	– «Ештен кеш жақсы» дегендей... осынау аш ішектей созылып келген жылбысқа кемшілікті, талқылана құпталынып отырған тəсілмен жөн алатын болсақ, институт мəселені бұйдалай бермей, келесі жұмадан бастап əр деканат өз істеріне кіріссе екен, – деді.

	Колядан кейін сөйлеген біраз адамдар да бір ауыздан қолдап, тезірек басталғанын жөн санады. Тым созылыңқырап кеткен мəжілісті, қысқаша ғана қорытындылаған ректор, майпаздай келе мəселенің институттың кезекті партия жиналысында қаралатынын айтты.

	Орнынан ыждағатпен көтерілген партия ұйымының хатшысы Андреев:

	– Ғапу етіңіз, Самиғолла Арынбайұлы? Əбден зерттелуі жеткен бұл мəселені, несіне жиналыстан-жиналысқа сала береміз. Бүгінгі талқылаудан артық қандай жиналыс керек. Енді мұны сиыр құймышақтата бермей, ректораттың бұйрығын шығарған жөн. Деканаттардың тікелей істеріне кіріскендері дұрыс, – деп отырғандарды жағалай қарап шықты.

	Ректор таңырқаған кейіп танытып:

	– Сонда қалай? Жиналыстың қаулысын алмай... маған бұйрық шығар демексіздер ме? Жоқ менің олай етуге хақым бола қоймас, – деді.

	Андреев дауысын соза сөйлеп:

	– Онда тұрған не бар екен? Бүгінгі жиын мəжіліс емес пе? Бір жұма бұрынғы парткомдағы отырыс жиналысқа жатпай ма? Бір ай бұрын комсомол комитетінің пленумында да қаралды ғой. Іске кіріспей қайта-қайта қайталап жиналыстата бергеніміз жарамайды, – деп сөзін кесіп айтты.

	Елеңдесе қалған көпшілік те:

	– Бұл қалай?..

	– Баланың ойыны... бақсының жыны емес қой.

	– Мыжи бергеннен май шықпас.

	– Хатшының ұсынысын қолдаймыз, – десіп гуілдесіп кетті.

	Ректор да осы мəмлеге тоқтауға мəжбүр болды. Айдан артық бастап талқыланған бұл мəселені, əр деканат өз ыңғайларына орай бастап кетуге шешім қабылдады. Сонымен, белгілі пəндерді ана тілінде оқитын группалар ұйымдастырылмақ. Оның берері мен жетістігін келешектен күтеміз...



	4

	Асанның жаутаңдай қарап, жасқаншақтай баса бұл институттың есігін ашып, табалдырығын аттағанына да... міне табаны күректей бесінші жыл болып барады екен. Ал он екіде бір гүлі ашылмаған жас адам үшін осы уақыт аз ба, жоқ əлде көп пе... үзілді-кесілді үкім айту тіпті де қиын сияқты. Өйткені белгілі бір деңгейде уақыт та, орта да, тең құрбының əсері де, əркімге əр қилы тағылым беретіні де белгілі. Əрине, кеше ғана қам-қарекетсіз ата-ананың ұясынан ұшқан жас адамға, енді өзінше əрекет істеп, əртүрлі алдынан шыққан қиыншылықтарға өзінше шешім қабылдауы, сөзсіз өз тағдырына тиісті өмір атты дастанның алғашқы шумақтарын ұйқастырумен бірдей еді. Ал, кез келген ұқсас дүниенің, қашанда қызығы мен қиындығы алма-кезек ауысып жататыны да шындық...

	Осындай бір дəуреннің сүрлеуіне түсіп кеткен Асан да, алды-артына қарауға мұршасы жоқ уақытпен жарыса ағызып келеді. Күмбесіне жетіп... көкейіндегісін қолымен ұстауы келешегінің ісі. Қалайда оның тап қазіргі əрекетімен бағдар алған бағыты кісі қызығарлықтай. Осы өткен бес жыл оны, құмнан шайқап алған асылдай өңін аша түрлендіріп жіберген. Балаңдау денесі де өсіп, ұяңдау мінезі де ашылған үстіне, маңғаз тартқан пішінмен марқая түскен. Енді, ол тұнық көлдің айдынында жүзген қос аққудай... өмірлік қосағын таппаққа да үміт етіп жүр.

	Бір-бірінің жан дүниелерін ұғыныса табысқан Асан мен Нəзікеннің сыр мінез бола бастағандарына да екі жылдай уақыт. Ол тез жуынып шайынды да оразасын ашуға жинала бастады. Кенет жайлап қана қағылған есіктен... өзіне таныс Нəзікеннің белгісін естіді. Сонда ғана оның есігіне кешегі Нəзікенмен уəделескендері түсті. Ұмтыла келіп есігін ашса, қолтықтап алған бір бума затымен күлімсіреп тұрған Нəзікенді көрді.

	Дереу қолындағы заттарын алып:

	– Назым-ау, бұның қалай? Бірге барып алмас па едік, – деп өзінше бұртиып өкпелеген сыңай танытты.

	Нəзікен:

	– Ту-у, жарайды. Кешегі өзіміз келіскен заттарды бардым да алып келдім. Онда тұрған не бар?! Сенің кеше өте жай оралғаныңды да білемін, бүгін жайырақ тұрып демін алсын дегенім рас, – деп өзінің оятпаған себебін айтты.

	Асан əуендете:

	– Қамқорлығын ұғайық сүйген жарың?! – деді. Нəзікен де наздана:

	– Асықпаңыз, ер азамат... асықпаңыз?! Əуелі сүйіктіме, – деп сықылықтай ұзақ күлді.

	Асан жақындай түсіп:

	– О, дариға ай, жастық шақ?! Сəулем едің сүйіктім... келші бермен, құшағыма ап қысайыншы елжіреп, – деді.

	Оған мөлдірей қараған Нəзікен:

	– Иə-ə, саған... кетсем қайтем, сағымнан үзіліп, – деп шарасы мол жанары жасаурай қалыпты.

	Сылқ ете қалып құлаған сұлу дене, жас жігіттің білегіне орала барып ілінген... шайы-торғын орамалдай да, салмағы жоқ сияқтанып сезілді. Сүйгенінің осынау бір қалыбынан... Асанның жан дүниесі еліте түсіп, маңдайынан иіскеген күйі іштей тұнып мінəжат етіп тұр...

	«...Аңсарым менің... ақ тілеу тілер аяулым?! Теңдессіз текті, сезімі терең аруым. Сенсіз менің қуанышым шаттыққа толмай... арманым көкейкесті мұратыма астаспайтынын түсінер ме екенсің, сүйіктім?! Алдымызда асу бермес биіктік пен кеңістік мол сияқты. Осы жолмен қол ұстасып бірге өтсек арман бар ма? Мен қиналып сасқан сəтте... табан тіреп, тұрып қалар таянышым болғайсың...»

	Ыстық құшақ алауымен үн шығармай тұрып қалған Асанның бетінен сипай еркелеткен Нəзікен, таңғы шықтай алақанын дымдаған көздің жасын сезініп, қатты-қатты соғып кеткен жүрегі атқақтай тулап... көкірегіндегі анарын аспанға атып жібергендей дүрсілдей жөнелді. Бірақ, ол осынау теңдесі жоқ нұрлы сəтті бұзып алғысы... үзіп алғысы келмей, қыбыр етіп қиғаш басуға қимаған күйі тұрып қалды. Өзі де жан сезімін айқара ашып жайғандай жабыса түсіпті...

	Қалғып кетіп түс көргендей сезімінен тез серпіліп жиналған Асан, анадайда тұрған графин толы суды төгіп-шаша жұтты да:

	– Жарайды... барлығы да жақсы. Ал, қане, достарымызға алған жасауымызды көрейікші? – деді.

	Жадырай күле бумасын шешкен Нəзікен:

	– Міне... мыналар, – деп сатып алған біраз заттарын бөлек-бөлек қойып жатты.

	Шынайы риза болған Асан:

	– Тамаша?! Екі-үш күн болды Дастан мен Күнəйімнің өздерін көре алғаным жоқ. Дайындықтары қалай жүріп жатыр екен? – деп Нəзікеннің жүзіне қарады.

	– Кеше кеште барып қайтқанмын, – деген Нəзікен: – Жарты ай іздеп тапқан үйлері жаман емес көрінеді. Шағын-шағын екі бөлмелері бар. Той қамымен ауылдан келген туыстары лық толы екен. Бүгін, біразын қонақ үйге апарып жайғастырады-ау деймін.

	– Онда, бəрі де дұрыс екен, – деген Асан көңілдене орнынан тұрып:

	– Жүр, əуелі тамақтанып алайықта, аздап Дастандарға қолқабыс етіп қайталық. Бұған қалай дейсің?...

	– Өте жақсы! – деген Нəзікен жылдам бұрыла беріп:

	– Мен бөлмеме кіріп шығайын. Есік алдында жолығамыз.

	– Жарайды.

	Асан ыңылдай жүріп сақал-мұртын қырды да, асыға жиналып киіне бастады. Өзінің біраз айналыңқырап қалғанын сезіне, жүгіре басып далаға шықты. Нілді аспанда жарқырай жүзген нұрлы күн жайлы шуағы мен салқын самалын араластыра, бар тіршілікті ырғай тербеп желпіп қана тұр екен. Асан қашан да қоңыр күздің шуағын ерекше жақсы көретін. Соңғы жылдары ол күз шуағынан ана алақанының жылуымен тектес бір ұқсастық табатын. Сондықтан ба екен тұра қалса, маңдайы шуаққа төсеп маужырағанды жанындай жақсы көреді.

	Сыбдырын сездірмей жақындап келген Нəзікен:

	– Тик! – деп сұқ саусағымен қабырғасынан түртіп қалды.

	«Қыдық» деген сөз шықса-ақ күле беретін Асан, анандай жерге ыршып кетті де:

	– Адамды өстіп шошыта ма екен?! – деп сақылдай күліп сабасына əзер түсті.

	Олар жеңіл ғана тамақтанып алды да, достарының үйлену тойына арнап алған сый-сияпаттарын əкеле жатты. Келесі сəрсенбінің сəтіне Дастан мен Күнəйімнің көптен күткен үйлену тойларын өткізбек.

	Халық болып қамқа кие бастаған тоқтыққа жетер... барлықтан артық не бар дейсің бұл тіршілікте?! Қоғамдағы күйлі тұрмыс көп нəрсенің шешілуін жылдамдатары сөзсіз. Адамдардың əр қырының ашылып рухани өсуі мен қара қылды қақ жарар əділеттіктің арасында көптеген байланыстар бар. Осының бір мысалындай... еркін сермер дəулеті мол, ағайын туғандары көп Дастан үйлену тойын астанадағы ең сəулетті орындардың бірі» – Есік ресторанында жасамақ...

	Байқаған жанға осы күнгі өтетін үйлену тойларының үстінде, бүкіл бір халықтың əр буыны мен өскен өркенін... əсіресе қала мен ауыл тұрғындарының арасындағы айырмашылықтарды аңғару қиын емес. Ен даланың табиғатындай мол пішілген ауыл адамдары мен селтең сергек сипаттарға ауысқан қала тұрғындарының екі өрісті де тең ұстауға тырысатын зиялы қауым мен мөлдіреген моншақтай тізілген студенттердің тобы көз қуантып, көңіл тояттайтындай етіп əсер қалдырады. Топтай түсіп түгендей қарасаң, бейне бір шоқ гүлдің түрлі-түсті бояуындай бірін-бірі толықтырып, бірінің жоғын бірі тапқандай сипат танытады. Барлықтарының да жүздерінде күлкі ойнап, өңдерінде нұрлары тасыған шырай бар. Екі жастың мерейінен жақсылық жырын тыңдағандай, қауым бола қалыптасқан... өздерінің үміт артқан келешектерін көретін сияқты. Осыншама мол пəк көңілдердің сезімі əн қанатымен қалықтап, би ырғақтарымен тербеліп жүргендей еді. Адам қуанышының жүрек жарды əсерін... қос ішектен төгілген күй ғана, өн бойыңа шым-шымдай сіңіріп, тамырдағы тулап аққан қызыл-күрең қанда да сүйкімді сазға бағындырғандай болатын. Міне, осының бəрі де бірінен соң бірі сабақтала тəртіппен өтіп жатқан тойдың сəні. Үзілістегі уақыттар неше түрлі өнер сайыстарына ауысып, еріксіз таңдай қақтыра тамаша жарасымдылықты сездіреді.

	Бүгінгі тойда елеулі қызмет еткен Асан мен Нəзікен, жұрт аяғы басылып тарағаннан кейін де біраз болып, барлық шаруаларды бітірісіп кеш қайтқан еді. Олар аз ғана көз шырымдарын алып, ертеңінде тағы да келіп қолқабыстарын тигізді. Бұлардың алабөтен жан аямай еткен еңбектеріне елден келген туыс-туғандары да ерекше ризашылықтарын білдіріп жатты. Той да бітті. өмір өз ырғағына ауысып, аралары ажырамас төрт құрбыны тіршілік қамы күнделікті өзінің əуеніне еліктіріп те кеткен...



	5

	Ескі түрік жұртынан мирас болып... біздерге жеткен, қазақша жыл санауы бойынша биыл барыс жылының шығып, қоян жылының кіруіне аз-ақ күндер қалған еді. Немесе, бұл айтып отырған мезгіліміз, мың тоғыз жүз алпыс үшінші жылдың көктемінің басына сəйкес келеді. Қыс барлық жерде де қолайлы өтіпті. Қар биыл қалың болып түскенімен, бұрқырай соға азынай үрген борансыз, жанға жайлы мамыражай мінез танытқандай. Мұның да ескіден келе жатқан өз жөні бар. Көргендері көп көнекөз қариялар: «...Барыс жылы қар қабағат қалың түседі. Бірақ қыында қытымыр мінез болмайды. Өйткені, мүшелге тарта уақытта бірақ peт күшіктейтін барыс... осы жылдың қаңтарының аяқшенінде, өзінің жаңа туған мысықмұрт балаларын өсіреді екен. Сондықтан мал соңында күн кешетін көшпенді ел барыс жылына байғазы беріп тілейтін баталы жыл...» десіп отырады.

	Осыдан үш мың жылдай бұрын дүниеге келіп, кең тарап үлгірген байырғы көне күнтізбенің бұл түрі, ежелгі түркі-ғұн тайпаларының мирасы болып табылады. Бұл жер шарының үш ширегін түгелге жуық мекендейтін... бүкіл Азияның күллі жұртына таралып кеткен. Он екі түрлі аң аттарымен аталатын... жыл жинағы, бір-бірлерімен өзара салыстырып сабақтастыра зерттегендіктен бе, əрбір жылдың өзіне лайық мінезі мен тұрпаттары халық зердесінде сақталып келген. Тіпті сол жылдардың ішіндегі əрбір тоқсанды айларға жіктеп, амалдармен ауысып келіп отыратын жыл мінезінің шаруашылыққа тигізер нышандарын күні бойы есептеп көрегендікпен айтып отырады. Амал қанша... осынау ғасырлар төрінен ұрпаққа жеткен халық қазынасы... өз уақытында ескерілмеудің салдарынан, қазір аңызға айналып ұмытылып та барады. Əйтпесе, осы күнгі ауа райын зерттейтін ғылыми болжамдармен сабақтастыра дамытса, қандай ғажап болар еді-ау дегеннен басқа шара жоқ

	Міне, кешеден бері үп еткен желсіз тұп-тұнық ауада қалықтай ұшып, қапалақтай түскен ақ мамық қар, қала ішін сергітіп жібергендей еді. Ақша қармен келген шыңылтыр аяз да, аппақ ару беттерді алмадай қызарта нұрландырып жіберіпті. Қарға аунаған түлкідей болып құлпырған жігіттер мен қыздарға қарап, ауызға үріп салғандай ерекше көркем сұлулықтан көзің тунады. Осы шақта келешек дəрігерлердің қысқы семестрі қызу жүріп жатқан болатын. Ал бүкіл қаладағы сабақтары тек орыс тілінде ғана жүретін, жоғарғы оқу орындарының ішінде алғаш рет медицина институтында өмірге келген, кейбір пəндерді ана тілінде ғана жүретін, жоғарғы оқу орындарының ішінде алғаш рет медицина институтында өмірге келген, кейбір пəндерді ана тілінде жүргізу тəсілінің қорытындысы да осы семестрде шықпақ. Ауыл мектептерін ана тілінде бітіріп келген жастар, тұңғыш рет бірнеше пəндерді өз тілдерінде тапсырып, сынақтан мүдірмей өткен қуаныштарында сөз жоқ. Осынау бір жаңа бастаманың үлгерімге тигізер əсері мен қорытындысы, сынақтар толық бітіп аяқталысымен-ақ белгілі болмақ. Ол күнге де аз уақыт қалды. Енді біраз күндерден кейін студенттер қысқы каникулына шығады...

	Бүгін институт үйінің үш қабатын дерлік қамтитын зəулім биік үлкен залда ине шаншар жер жоқ. Жиналған адамдардың көптігі сонша, тіпті үш қабаттағы алаңқай ашық жадағай жерлерге де орындықтар қойылған. Қысқы семестрдің қорытынды жиналысына күллі комсомол, кəсіподақ партия ұйымының активтері мен барлық əкімшілік ұйымдарының бірдебірі сырт қалмаған тəрізді. Тіпті, көптеген шақырылмаған кафедралардың ұстаздары да өз құлақтарымен естуге келіпті. Ал, бүгінгі жиынның ең негізгі иелері... ана тілінде оқыған студенттер үйіне қайтпай, бірі қалмай барлығы да елден бұрын жиналған еді.

	Көп ұзамай жиналыс та басталып кетті. Негізгі баяндамашы емдеу факультетінің деканы Хамит Мұратов мінбеге көтерілді. Оның қуанышты жүзінен... іштей қанағаттанғандық сезімде екенін бірден-ақ байқауға болады. Оны күмбірлей шыққан қоңыр үнінен де аңғару қиын емес. Ол көп жағдайларды қысқа-қысқа тұжырымдап, не бір қым-қиғаш қызықты деректермен салыстыра келіп:

	– Халық даналығы айтатын: «Қуған жетеді... іздеген табады» деген осы. Осы айтылған қанатты сөздің дəлелі іспеттес, бүгінгі кешке жиналған жас өрім шəкірттер мен ғұлама білгір ұстаздарды да... өздерінің қолдары жеткен ортақ жетістіктерімен құттықтағым келеді. Көптеген жылдар бойы көңілімізге қаяу... жүзімізге шіркеу болған, бірінші курс студенттері арасында мұздай сіресе беріштей қатқан, үлгермеушілік атты кеселдің құпиясын ашқандаймыз. Биыл, міне, институт тарихында болып көрмеген жетістікке жеткендейміз. Осы мəселені табандылықпен зерттеген институттың комсомол ұйымына, айырықша алғыс айтқанымыз жөн сияқты. Бұл мадақтап отырған мəселеміздің маңызын түсіну үшін, мынау бір шағын дерекке назар аударсаңыздар екен: бұрынғысын былай қойғанда, соңғы өткен бес жылда төрт факультеттің тек бірінші курсінен ғана, бес жүзден астам адамды «үлгермедімен» оқуынан шығарыппыз. Солардың дені қысқы емтихандарға қарыздар бола келіп, жазғы семестрде мүлдем бас көтере алмай қалатындықтары анықталып отыр.

	Бүгінгі хабарланбақ үлгерім қорытындысын тұжырымдай келіп қысқаша баян етсек, төрт факультет бойынша тапсыра алмағандардың саны, не бары он бес студент қана. Оның бесеуі əртүрлі сырқаттармен ауруханада жатып шыққандар...

	Гулеп кеткен залдың іші:

	– Мынау шын болса...

	– Е-е, жаңсақ айтып тұр дейсің бе?

	– Ғажан қой, – дескен дауыстар дүрліге түсін əрең дегенде тынышталды.

	Үзіліп кеткен сөзін қайыра жалғастырған Хамит:

	– Шын жүректен қуанарлық факті екені рас. Бірақ, бұл деректер де ешқандай жаңсақтық та... сонымен қоса ғажайыптық та жоқ. Тек, себебі ашылған соң кінəраттың өзі-ақ құмға құйған судай сіңіп жоғалды, – деп сөзін тұжырымдады да Хамит барып өз орнына отырды.

	Жиналыста шығып сөйлеушілерде есеп жоқ. Көпшілігі қол жеткенге тоқмейілсімей іздене беру қажеттілігін айтты. Кейбіреулер аса шығындап кетпесе де... «ана тілінде оқытудың əсері, негізгі тілге көлеңке түсірмес пе екен» – дей келе... «бүгінгі қол жетті дегендеріміздің өзі, жаңғырық болып жүрмесін» деп күдікке толы дүдəмал ескертпелер де жасады. Бұл тектес сезіктенгіштердің бет перделерін аша сын айтушылар да аз болған жоқ. Талқылау өте қызық тартысты өтті.

	Жиналыстың соңында өздерінің штабына жиналған комсомол активистері де біраз дуылдаса өзара пікірлерін алмасты. Барлығының да жүздерінде қуаныш бар. Өйткені, жастардың өзін-өзі басқару жолындағы аса бір биіктен абыройлы өткендей еді. Негізгі салмақты арқалап шыққан жастар ұйымы екені, жиналыста да ерекше атап айтылды. Анадайда қаға берісте тұрған Асан, Коля, Саша үшеулерінің де мерейлері үстем, ерекше қанағаттанғандық сезімде тұр...

	Асан соңғы кездерде... қалт еткен бос уақытты болса, күні-түні демей клиникадан шықпайтын əдет тауып алған. Оның жатпай-тұрмай алға қойған арманы, тек білгір де іскер хирург болып шығу. Осынау бір көкейкесті үмітінің жетегімен, студенттердің хирургиялық үйірмесіне белсене қатынасып жүр. Институттағы хирургия үйірмесін көп жылдардан бері үзбей Хамит Мұратұлы жетекшілік ететін-ді. Соңғы жылдары əжептəуір жетістіктерге ие болған Асан да, оның айтқандарын екі етпей үнемі қолқабысын тигізуге тырысатын. Өзі де жастық жалынын аямай, тек қана тегеурінді мақсаттарға қол созғандай еді...

	Əрине, жақсы хирург болуға ұмтылатындардың саны көп-ақ. Бірақ соншама мол адамдарға... сапалы түрде сабақ ұйымдастыру оңайға түсе бермейтін. Соған қарамастан Хамит Мұратұлы шын ықыласты студенттерді қуып та жібермейтін. Əсіресе, аудиторияда өтетін сəттерде, қажеттігі мөлшерден екі-үш есе көп студенттер жиналып, Хамит ағаларын асыға күтуден жалықпайтын. Ол кісі ылғи да сабақ басталардан он шақты минут ертерек келіп, өтетін тақырыптарына лайық материалдарын студенттердің өзімен бірге жүріп дайындағанды ұнататын-ды. Əйтеуір не керек, студенттер хирургия үйірмесі өтетін күндей қызықты кешті еш жерден сезінбейтін. Əрине, бұл сияқты ғылыми үйірмелер, басқа да кафедраларда жүргізіліп жатады. Көбіне олар студенттерді келтіре алмай əуреге түседі. Оның ең басты кемшіліктері, сірə, жастардың жан дүниесіне əсер етердей еліктіре алмауларында болса керек. Ал, Хамит Мұратұлының сабақ жүргізу тəртібі өзінше болатын. Ол барынша жас адамдардың өмірге құштар тілек мақсаттарына сəйкес, медицинаның өзін рухани ішкі құбылыстармен байланыстыра жүргізетін. Сондықтан, əңгіменің қызығына құныққан жастар, кейде түннің бір уақыттарында барып əзер тарайтын-ды.

	Хамиттің үйірме болатын күндерге қоятын екі түрлі шарты бар: біріншісі, үйірмеде өтілетін тақырыптың мүлтіксіз орындалуын қатты қадағалайтын да, оның жаттанды түсініктерін ғана емес... студенттердің творчествалық ізденістері мен тұжырымдарының тереңдігін қарастыратын. Екіншісі, үйірме мүшелерінің сабақ өтетін күні уақытпен санаспай... қанша отырам десе де, алаңдайтындай шаруасы болмауға тиісті. Бұған селқос қараған студенттерге кешірімсіз болатын. Мұны жақсы түсінетін шəкірттері де, ұстазының бұл талаптарын бұлжытпай орындауға тырысатын.

	Студенттердің алабөтен соншалықты құштарлықтарының құпиясы Хамиттің телегей теңіз білімдарлығы мен сыршыл əңгімешілдігінде екенін əркім-ақ жақсы түсінетін. Ол нені айтпаса да ағынан жарыла үндестік заңдарына бағындырып, əр құбылысқа тереңдей үңіліп шығындап кететін. Сөйтіп жастардың армандары мен қиялдарын оятып қана қоймай, оларды жүрекпен ұғынарлықтай сергек рухқа тəрбиелейтін. Сондықтан, ол өзінің қалап алған тəсілі бойынша, міндетті түрде не сабақтың алдында, иə соңынан, алдын-ала жүйелене əзірленген көркем шығармаларды талқылайтын еді. Бірақ оның талдауында да, əңгімелеуінде де, өзіне тəн ерекше бір сыршылдықпен тыңдаушыларын ынтықтыра түсіп, еріксіз бір-бірімен сырластырып жіберетін. Шын беріле... шын еліте тыңдаған жастар, барлығы да пікір таластарына қатынасуға тырысатын-ды. Кімді болса да қағаберіс қалдырмайтын ұстаз мейірімі, ойын айтып пікір қоспақ болған шəкірттерінің бəріне де мүмкіндік беріп қана қоймай, оларды еркін сөйлестіре отырып, барынша қысқа тұжырымдауға баулитын еді. Ешуақытта талқыланып отырған шығарманың мазмұнына шырмалып қалмай, мүмкіндігінше автордың оқушы қауымына ұсынбақ мəселесін əр қырынан байқап, айтар ұғымының нақтылығына ұмтылатын. Жастар бастабында қиналса да, жүйелі дайындалып келетіндіктен тез жаттығып кететін.

	Табиғатынан бір сарындылықпен бейтараптылықты жаны сүймейтін Хамит, тіпті құштарлықпен əңгімелеп отырған көркем шығармаларды талқылағанда, бірыңғай кетіп қалмай, əрқашанда қазақтың төл əдебиеті мен басқа жұрттардың классикалық шығармаларын ұштастыра сыр шертеді. Кейде ол өзінің сабақ өткізу тəсіліне талдау жасай келіп, қазіргі жоғарғы оқу орындарындағы толып жатқан кемшіліктерді парақтай ашып, шəкіртгерінен сыр жасырмай толғана түсіп бірге ойлануға ұмтылады. Əсіресе, техникалық мамандықтан дайындайтын институттардағы сабақ жүргізу əдістерінің соншама аясы тар... алдындағыдан басқаға көңіл бөлмейтін қасаңдықтарына қатты қиналатын-ды. Ол мезгіл-мезгіл тыңдаушылардың пікірлерін ескеріп, соған орай өзі де бейімделуді ешуақытта ұмытпайтын.

	Бірде ол:

	– Сендерге қойылатын талап пен берілетін тапсырмалар басы артық қиыншылықтар тудырып жүрген жоқ па? – деп шəкірттеріне күлімсірей қарап, жауаптарын күтті.

	Сонда ду ете қалған студенттер бір ауыздан:

	– Біздер шынымызды айтсақ...

	– Осы басы артық шығармалар үшін.

	– Əуелі көкірек көзін ашқымыз келеді, – десіп өз ойларын айтардай айтып салды.

	Мұны естіген Хамитта ес қалмады. Жазған жанның соншама қуанары бар ма?! Ол өзінің босқа қинала... жəй əншейін ғана тер төгіп жүрмегенін жан дүниесімен сезінгендей еді. Ол ризашылық сезімін жасыра алмай:

	– Осы айтып отырғандарың шындық қой, – деп қайта қайырып бірнеше рет сұрап алды да: – Онда мен нағыз бақыты жанған ұстаз екенмін. Рақмет, жеткіншектерім. Енді мынау мөлдірей түсіп отырған өздеріңе көңіл бөліңдерші?... Барлықтарыңның да азды-көпті жинаған өмір тəжірибелерің мен сүрген тіршіліктерінде бəлендей алшақтық жоқ. Мөлшермен тектес деуімізге əбден болады. Дүние есігін ашып ата-аналарыңның аялы алақанында... он жылдық мектепті бітірдіңдер. Міне, енді өмірден өз жолдарыңды іздеп, нақты бағыттарыңды тапқандай сəтте екендерің де рас. Əйтсе де, үстеріңе киген ақ халаттай... армандарың əлі аппақ қалпында, аңсайтындарың да мол. Өйткені дəрігерлік мамандықтың ауқымы мұхиттай тым шалқар. Мінеки, қысқаша шолу жасасақ, əзірше қолдарыңда бар нəрсе осы ғана. Солай емес пе! – деп жымия күліп сəл кідіріс жасады.

	Студенттер:

	– Солай, ағай...

	– Тура айттыңыз.

	– Шынында да əлі бізде тек арман ғана, – десіп бұл жайында өздерінің ынтыға сырласқылары келетіндіктерін аңғартты.

	– Олай болса бір-бірімізді дұрыс түсінетін сияқтымыз, – деген Хамит əңгімесін жалғастырып: – Ертең ел ортасына барып қызмет ететін жас адамға тек дəрігер, немесе инженер, иə болмаса агроном тəрізді маман ғана болып қою аз. Қоғамымыздың тілек мұратына тіпті де сай келмейді. Өйткені, қай салада болмасын ең əуелі адамдық сипат қалыптасу керек. Адамдық фактордың əсер етпейтін ортасы жоқ. Шын мəнінде адамдық қасиеттерді бойына сіңірмейтін жан, жақсы маман болып танылуы аса қиын. Себебі, материалдық байлықтан да мақсаты биік, кез-келген адам онсыз өмір сүре алмайтындай жағдаяттар бар. Кəнеки өздерің ойланып көріңдерші? Күллі азамат қауымы болып қол созар... ол қандай керемет?

	–?!

	– Əрине... айтуға жеңіл болғанмен, – деп толғана түскен Хамит. – сөз жоқ.. ол шіркіннің түсін түстеп, атын айтып қолға ұстата салатын зат емес. Бірақ мəселе сөзде де емес, ең басты нəтижелі істе ғой.

	– Сонда ол не?

	– Ол ма?!

	– Иə, соны айтып беріңізші?

	– Өте жақсы! Мен тек өз түсінігімді ғана айтып көрейін. Ол жаңа туған айдай біртіндеп толысатын адамдардың бойындағы азаматтық сана дер едім. Сөз жоқ.. тек интелектік сипатқа көтерілген сананы ғана биік мақсат деуімізге болады. Оның тербелетін бесігі де, еркін самған ер жетер өрісі де... тек өнермен ған біте қайнасып жатыр. Сол өнер атаулының ішіндегі бірегейлі болып саналатын, көркем əдебиеттің орны ерекше екенін ұққанымыз жөн. Олай болса, адам қай мамандықтың иесі болмасын, ең əуелі жан дүниесін көркем ойлармен тербемей... жүрегінің түбіне терең бойлап, азаматтық санаға да бойлай еніп кете алмаса керек. Ал өздерің қалай қарайсыңдар? Осы түсінік дұрыс па?

	Бар ынталарымен тыңдап отырған студенттер:

	– Қосыламыз.

	– Дұрыс... – десіп жатты.

	– Ендеше, жетіқат жердің астынан жарып шығатын тас бастаудың да... көзін аша көмектесіп жібермесең, ол да бұрқылдай қайнап шығудың орнына... сыздықтай ағып берекесі кетпей ме? Меніңше, жас адамның тəрбиесі де оған ұқсас. Олай болса жас буынның жан-жақты болып жетілуі үшін, жоғарғы оқу орындары өмірдің бейнесін танытар шар айна тəріздес екені сөзсіз. Мінеки, осы айнаның алдынан өз бейнесін дұрыс тани білуге де... өздерің сияқты жастарға бағыт-бағдар сілтеп жіберу ауадай қажет-ақ. Сондықтан жоғарғы оқу орындарындағы ұстаздық ету мəселесін түбегейлі қайта қарап, уақыттың өзі қалап отырғандай етіп шешкен жөн, – деп өзімен-өзі сөйлесіп тұрғандай: – Сірə, жүргізіп тұрған пəнінен қия басса дүние төңкеріліп түсетіндей сезінетін «ұстазсымақтар» қаншама десеңізші?! Бұл да салғырттық пен бейтараптықтың дерті болса керек...

	Қыбыр етіп қимылдамай үн-түнсіз қалған зал толы студенттер, ұшып жүрген шыбынның ызыңы естілердей күйде отыр. Қалт жібермей бар зейіндерімен тыңдап қыбыр етер емес. Барлығы да іштей түлеп жаңа бір мақсаттарға бел буғандай сыңай танытады.

	Хамит отырғандарға барлай көз жіберіп:

	– Иə-ə, бүгінгі əңгімеміздің жайы осындай болды. Енді мынаны өздерің айтыңдаршы? Босай қалған уақыттарын қалай болса... солай, тəрк етіп жүрген жастар араларыңда көп пе?...

	Бір сəт үнсіздіктен соң:

	– Əрине, Хамит аға...

	– Бар деп қана қойсақ бола қомас.

	– Көп дегеніміз жөн болар, – десіп əр тұстан жауап қатысты.

	– Міне, əңгіменің төркіні қайда жатыр, – деген Хамит.

	– Мен манадан бері ұстаздықтың аясының тарлығына сын айтып, тым біржақтылау кетіп қала жаздаппын ғой. Өз ынта жігері болмаса, адамға ақыл-парасат қонар ма?! Жастығының қуатын бос жіберіп жүргендерге не амал бар...

	– ?!

	– Бұл да міне, жаппай бірігіп, жатпай-тұрмай қолға алатын күрделі мəселенің бірі десек болады.

	Сəл кідірісті пайдаланып орнынан тұрған Асан:

	– Ғапу етіңіз... Хамит аға?! Көп нəрсені көкейімізге қондыра айттыңыз. Бірақ осылардың жолы қайсы? Неден бастап, қалай қолға алуға болады? – деп орнына отырды.

	– Ə-ə, бə-лем... солай ма екен?! – деп рақаттана күліп мəз-мейрам болған Хамит: – Міне-міне... əңгіменің төркіні де осында жатыр ғой. Əрине, бұған білек сыбана əрекет жасамастан бұрын, əуелі жақсылап ойластырып алу басты шарт болса керек. Бірақ, мүлдем ойлану мен толғануға салып созып жіберуге де болмайды. Қашанда басталып кеткен іс ақырғы тиянағын өзі табады. Міне, бұдан былай біздердің толғана жүрер бір мəселеміз осы болсын – деп келісімге келген ұстаз бен шəкірттер сырласу кешін аяқтап тарасқан болатын.

	Хамит үйірмеге көптен бері қатынасып жүрген студенттерге ғылыми тақырыптар ұсынғанда да, оның бүгінгісінен гөрі келешегін ойластыруға тырысатын еді. Сондықтан да ол шамасы келгенше енді бірер жылдан кейін, институтты бітіргелі отырған шəкірттеріне болашақта осы тақырыптарын жалғастырып кетуге əзірлейтін. Оның бұл мақсатын шəкірттері де жан дүниелерімен құптайтын. Асанның екі жылдан аса айналдырып жүрген мəселесі, қазіргі адамдарға ең жиі де... есепсіз қолданылып жүрген əртүрлі антибиотиктердің организмге тигізер пайдасы мен зиянын анықтау болатын. Оның қазірдің өзінде қол жеткен табыстары жаман емес. Оның бірнеше баяндамасы Одақ көлеміндегі студенттердің ғылыми қоғамында тыңдалып, жүлделі орындарға ие болған сəттері де бар. Мұндай уақиғалар Хамит басқаратын хирургия үйірмесінде жиі кездесіп тұратын құбылыс. Сондықтан, материалдарын сұрыптағанда, студентгерге өте жоғары талаптар қойылатын. Оның ұстаздық тəжірибесінде ергенін ойластыру жиі ұшырасады. Жастардың қиялдарына қанат бітіріп қана қоймай, сонымен қоса оның дəйекті түрде жетілуі үшін санаға салмақ түсіру тəсілдерін де пайдаланады...



	6

	Бірде өтіп жатқан кезекті үйірме жұмысының үстіне кіріп келген профессорды аудитория толы студенттер жапырлай түрегеліп қарсы алды. Есік алдында қалт тұра қалған профессор аң-таң болғандай пішін танытып:

	– Бұл не? Лекция жүріп жатқаннан сау ма? – деп Хамитқа қарады. Хамит сəл кідірістен соң:

	– Жоқ! Жүріп жатқан үйірме ғой, – деді. Профессорға орындық ұсынып жалғастырды да:

	– Кəнеки, сабағымызды əрі жалғастыра түсейік, – деп студенттерге əңгімені қызу талқылауды аңғартты.

	Сəл оң қолын жоғары көтерген профессор:

	– Хамит Мұратұлы, сіз үйірмеге қатынасып отырған студенттердің құрамымен таныстырып шықсаңыз? – деді.

	– Жарайды, Жорабек Есенұлы, – деп алдында жатқан журналын парақтай бастаған Хамит: – Студенттердің фамилиясын ба?

	– Жо-жоқ! – деп қолын сілтеген профессор. – Қай курстың студенттері қатынасып отыр?

	– Негізінен бесінші-алтыншы курстің студенттері, – деген Хамит үнін қатаңдау шығарып: – Сонымен қоса бірсыпыра төртінші жəне үшінші курстардың де студенттері қатынасады. Олар көбінесе бүгінгі сияқты кең аудиторияда өтетін теориялық сабақтарға ғана қатынасады. Мұны мен саналы түрде рұқсат етемін. Өйткені, ертеңгі бітіріп кететіндердің орнын солар басады.

	– Жарайды, солай-ақ болсын делік?! Ал, сонда үшінші курстар не түсінеді? Жалпы хирургияны өтпей жатып... босқа уақыттарын жоғалту емес пе?

	– Жорабек Есенұлы, бұл ешқандай үгіт жоқ. Əркім өз қалауларымен қатынасады. Менімше, рұқсат етсеңіз жүре берсін. Олар үшін де... маған да ешбір зияны жоқ.

	Профессор отырғандарды жадырай шолып өтті де:

	– Жарайды. Менің келген негізгі себебім, үйірме мүшелерін жедел хирургияға жіті араластыру қажет. Оларды күнделікті кездесетін нақты жұмыстарға үйрете бастау керек. Ертең бітіре салысымен қолдарына скалпель алатыны сөзсіз ғой. Соңғы жылдары жеңіл-желпі операцияларды жасап үйренгендері жөн.

	Студентгер:

	– Ура-а-а...

	– Рақ-мет! – десіп шу ете қалды. Хамит та қуанып:

	– Жақсы, Жорабек Есенұлы?! Өзім де кіріп шықсам ба деп жүр едім, – деп өзінің құптайтындығын аңғартты.





– От солай! – деген Жорабек Есенұлы орнынан түрегеліп: – Ақылдасумен жүріп уақыт өткізіп алмайық?! Ертеңнен бастап кезекшіліктерге араласатын болсын...

	– Жарайды. Бұлар өздері де білуге тиісті. Біздің клиника айына бүкіл қала бойынша он бір рет кезекшілік өткізеді.

	– Білеміз...

	– Білеміз.

	– Онда жақсы... осыған келісейік, – деген Жорабек Есенұлы: – үйірме мүшелері келем десе, кезекшіліктердің бəріне де қатынасуларына еріктері бар.

	– Жарайды, Жорабек Есенұлы, – деген Хамит: – Мүмкін, бəріне түгелдей қатынасудың қажеті бола қоймас. Өйткені, əр кезекшілікке жауап беретін ассисенттер өз группаларының балаларын қатынастыруға мүдделі. Босқа жүріп ұйқысыз түндер өткізудің зияны да көп. Ол жағын егжей-тегжей ойластырып, ертең өзіңізге арнайы баян етермін.

	– Жақсы... онда сүйтерсің?! – деген профессор ырғала басып жайымен шығып бара жатты. Сілтідей тынған зал іші дүр ете қалып, қайыра тынышталды.

	Өзінің кафедра меңгерушісін шығарып салып қайта оралған Хамит Мұратұлы шəкірттеріне байсалды қарап:

	– Бұл да бір біткен шаруа болды. Кəнеки, ойланып көрелікші? Кезекшілікті қайткенде тиімді етіп ұйымдастыра аламыз? – деп студенттерді ақылдасуға шақырды.

	Əр жерден:

	– Кезекшіліктерге түгел қатынассақ...

	– Бəріне де келгіміз бар, – десті. Ойланып тұрған Хамит:

	– Оларың жөн ғой. Бірақ келу бар да... келудің тиімді түрде пайдасын көру, басты мақсат болса керек. Айына он бір рет өтетін түнгі кезекшілік айтуға ғана жеңіл. Құр босқа пайдасыз шаршап қалсаңдар, оның зияны тіпті мол болмақ. Кезекшілікке келген əрбір үйірме мүшесі жай ғана уақыт өткізіп қайтпай, мүмкіншілігіне хирургиялық əрекеттерге молынан араласуын басты шарт есебінде қойған жөн.

	Студенттер тағы да:

	– Əрине, ағай...

	– Бос сандалғанның керегі не?

	– Дұрыс жолын қарастырайық, – десіп өз пікірлерін білдірді.

	– Сондықтан бұл мəселеде... істің санына емес, сапасына қатты көңіл білгеніміз жөн, – деген Хамит Мұратұлы. – Өйткені үйірмеде жоқ студенттер де өздерінің занды кезекшіліктерін біреуге беріп қарап отыра алмайды ғой. Олардың оқытушылары да кезекшілік кездерінде бірге өткізуге тырысады. Оған бір зорлық жасауға қақымыз жоқ. Ендеше басқадай жолдарын қарастыруымыз керек.

	– ?!

	– Егер де біз былай істесек қайтер еді? – деген Хамит сəл ойлана түсіп: – Осы он бір кезекшіліктің тек өзім кезекшілік жасайтын үшеуін ғана, үйірме мүшелеріне тұрақты етіп бекіттіріп алсақ. Қалғандарына əрқайсысың өз группаларыңмен келетін болып келіссек...

	Студенттер де:

	– Осы дұрыс! – десті.

	– Олай болса бүгін осыменен тамамдап... кеш марқайтайық?! Ертең егжей-тегжей профессормен келісілген соң, тұрақты графиктің кестесін өздеріңмен біріге отырып жасайтын боламыз. Бұл жағдайларды не өзім, не Асан өздеріңе хабарлайтын болады, – деген Хамит столының үстіндегі заттарын жинастыра бастады.

	Дабыр-дұбыр орындарынан көтерілген студенттердің алды шығып, арты апыл-ғұпыл жинала тарасып жатыр. Ұстазын шығары салу ойымен Хамиттің жанына келген Асан, оның іштей қуана қарсы алғанын жазбай танып тұр. Бір-біріне деген ілтипаттарын жылы көзқарастарымен-ақ түсініскен олар, үндемеген бойы келіп доценттер бөлмесіне енді. Хамит тоңазытқыштан алған бір бөтелке айранды екі бөліп стаканға құйды да, асықпай ұрттай ішіп, шөлдерін басты. Ол сағатына қараса кешкі оннан өтіп барады екен. Дереу киінді де, Асан екеуі қатарласа далаға шықты. Қала ішінің қары кетіп... күн əжептəуір жылынса да, түнгі ауаның ызғары əлі де айқын сезіледі. Клиниканың екінші жақтағы есігімен Совет көшесіне шыққан бұлар... асықпай жай аяңдап, күбірлей əңгімелесе өрлей көтеріліп барады.

	– Апыр-ау... біздердің өзара əңгімелеспегенімізге де біраз уақыт болыпты ғой, – деп Хамит қолтықтай тартып Асанның жүзіне қарады: – Соңғы кездері, əсіресе, биыл қолымыздың тимей кеткені рас. Бірақ бұл ақтап ала қоймаса керек. Əйтсе де көптің қажетіне жарар аз-кем шара істелінгендіктен бе, көңілінде медеу етердей жайлы бір сəтті сезінгедей боласың?! Өзіңмен алғаш рет танысып жолыққанымыз да кеше сияқты.

	Асан терең күрсініп:

	– Уақыт шіркін... зымырап өтіп жатыр. Институтқа түскенімізді шын ба... Əлде өтірік пе дегендей жылап-еңірей жүріп бітіруге де айналдық өмір дейтін заңғардың қызығы да сонда болса керек, қолың бірдемеге жеткен сайын арманың алыстай берегіні тəрізді, – деп əр нəрсенің жайын аңғартқандай болды.

	– Иə-ə, уақыт озған сайын, заманымыз түзеліп, елдік қасиетін енді-енді тани бастаған жұртымыздың... мынау өзің сияқты ертеңгі күнге қызмет етуді, «азаматтық борышым» деп сезінетін буынның өсіп келе жатқанына қуанғың келеді. Бірақ, істелмей жатқан, игеріп кете алмай отырған проблемаларымыз бастан асып жатыр. Сəл ойлана зерделей қарасаң, адамдардың жеке бастарының қамын... туған жұртының мұраттарына бағындыру, бұл нағыз адамзат атаулының ұрпағына тілейтін аманаты емес пе? Дəл осы қазір мен мұны неге айтып келе жатырмын? Өйткені əркез өзіңді көріп қуанамын. Кеше ғана ауылдан келген Асан мен... азаматтыққа қол созған бүгінгі Асанды салыстырамын да, жан дүнием рақаттанғандай уəз кешемін.

	Асан қолтықтап келе жатқан ұстазының қолын өзінің денесіне қыса түсіп:

	– Хамит аға, бойымда бар игілікті бір өзіңізден алғандаймын. Жетімдік мені жер соқтырғысы келіп, көкірегімді шерге толтырған сəтте... өзіңізге тап қалған тағдырыма ризамын. Өзімді емес... өзгені ойлай алатын сəл қасиетім болса, ол да өзіңіз ұқтырған ұлағат десем, артық айтқан сөзге балай көрмеңіз?! – деді.

	– Иə, Асанжан... сенің болашақ өміріңе қызығамын, – деген Хамит:

	– Өйткені, сенде анаңның алақанымен сіңген... бесік жырымен бойыңа дарыған жүрек тəрбиесі мол. Адамдардың бүкіл ішкі тазалығын сақтайтын да, дамыта жетілдіретін де сол жүрек тəрбиесі екенін соңғы жылдарда терең сезініп жүрмін. Сірə, сəби кезінде жүрек тəрбиесі дұрыс қалыптасқан адамға... ақыл тəрбиесін игеріп кету қиынға түспесе керек,

	– деп бір тоқтады.

	– ?!

	– Жə! Мұның бəрі бір сезім күйлеген сөздер ғой, – деп жалғаған Хамит еңсеріле бұрылып: – Адам ертең істейтінін бүгіннен бастамаса... уақыттан ұтылып, өмір бойы өкініште жүретін көрінеді. Оның дəлелін алыстан іздемей-ақ, өз басымнан өткендерден қорытынды жасаймын.

	Сондықтан болар, жастар менің жете алмағанымды əперетіндей болады да тұрады. Енді, міне, бірер жылдан кейін өзің де студенттік өмірмен қош айтысасың?! Толғантып жүрген қандай ой бар? Неге тоқтап, өмір жолын немен бастамақшысың? Маған осы жағын айтшы?...

	Асан сəл ойланыңқырап:

	– Хамит аға?! Бар арманым – білімді хирург болу, оны өзіңіз жақсы білесіз. Ал, үмітімді ашып айтсам, өзіңіздің қасыңызда болып ғылыммен де айналысқым келеді. Өйткені, көптен зерттеп жүрген тақырыбым өзімді қатты қызықтырады да, тиянақты іс болатынына сенетін де сияқтымын, – деп ағынан жарыла сырын ашты.

	– Дұрыс... шешімің өте дұрыс?! – деп бірсыпыра үндемей қалған Хамит: – Бұл тақырыпқа байланысты жиналған тақырыптарымыздың өзі... қазір де қорытындылап жіберуге əзір тұр. Бірақ, кейін тікелей ғылыми жетекшілік етуіме Жорекең мүмкіншілік бере қоймас.

	Ол өзінің осы аз ғана сөзімен көп нəрсеге өкінетіндігін, көп нəрсеге ренішті екенін аңғартқандай болды. Оның қас-қағымда өзгере қалған мұңға толы жүзінде, əлде кімнің жанына тигізе... жағасынан алған қиянаты барын сездіргендей еді. Бірақ, оны іштей тына ешкімге де айтпауға селт еткендей сыңай танытады.

	Ұстазының мынау күйін бірден байқап жіті сезінген Асан, не болса да, бүгін сұрап қалғысы келіп:

	– Хамит аға... кешіріңіз?! Сізден көптен бері сұрай алмай жүрген сауалым бар еді, – деді де кідіріп қалды.

	– Иə, сұрай ғой.

	– Хамит аға... докторлығыңызды неге қорғамайсыз? Бұл бір менің ғана емес, көптеген шəкірттеріңіздің көңілдерінде жүрген сауал...

	Асанның жүзіне бірден жалт қараған Хамит, оның алаулай түскен өңінен пəк көңілінің адалдығын жазбай таныды. Асанның өзіне белгілі ақ жүрегінің лүпіліне іші жылып сала берген Хамит:

	– Асан бауырым... маған қойған бұл сауалыңның ешқандай да сөкеттігі жоқ Адал тілекпен екенін де түсініп келемін. Бірақ өмір шіркін... тек аялы алақанымен еркелеткен анаң емес. Мынау бақи тіршіліктің... кейде арманыңы жеткізбей, кеудеңнен қағар сəттері көп-ақ. Барынша уақыттан ұтылмауға күш салу қажет. Ұлы Гетенің «Адам өмірінің биік шыңы – жастық» деген данышпандық сөзін үнемі естен шығармаған жөн. Өйткені, алдыңа қойған мақсат... ешуақытта да, жаңылыс басып жайбарақат қарауды көтермейді. «Əйтеуір бір бола жатар» дейтін көңілшектік, өмір бойы көкейіңнен кетпес өкінішке соқтырады. Əрі-сəрілікке жол берген жан, кез-келгеннің шылауында кеткенін өзі де байқамай қалады. Олай болса алға қойған мақсатқа жету үшін, тек қана темірдей берік төзім мен тегеуріні мол қимыл қажет. Міне, осы айтылғандарға кезінде салқын қарауымның салдары, жаңағы өзің сұрап келе жатқан істің сəтін түсірмеген еді. Кейбір көлгір ағаларымыздың алдағанына сеніп жүре беріп, уақыттың қалай өтіп кеткенін сезбей қалдық. Бірақ, өткен істің өкініші... ертеңімнің үмітін жалғастырса екен. Сол үміттерім – өздеріңсіңдер! – деп сөзін аяқтағандай болды.

	Асан таңырқағанын жасыра алмай:

	– Япыр-ау, ғылымда да қиянат бола ма? – деп қатты күйзелді. Күліп жіберген Хамит:

	– Айтқаныңа болайын?! Бұл тірлікте ол «шіркіннің» жүрмейтін жері жоқ қой. Адам санасындағы өзімшілдік жойылмай, қиянат атаулының құрып кетуі мүмкін емес. Мұны жадыңда қатты ұстағайсың?! – деп төмен қарап үндемей келе жатқан Асанды қолтығынан қозғап: – Мұны еңсеңді түсіріп жеңе алмайсың... тек жасып қалмай күресе беру керек. Əйтпесе, алға ұмтылу жоқ. Міне, өзіңе таныс медицина саласына көз жіберейікші. Барлық кафедраларда қадау-қадау болып, состиған күйлері жалғыз ғана «тұлғалар» отыр. Айналасы өрт жалап өткендей қу тақыр. Олар мұны түсінбейді дейсің бе? Түсінгенде қандай?! Бірақ «жалғыз шапқан ат жүйрік» дегеннің кері осы. Ешкімге қол ұшын бермесе, осы саладағы жеке-дара үстемдігі де ұзақ болмақ. Сондықтан да олар жетпістен асып мүлкілдеп отыр. Өзі кеткен соң «пұл» болмақ түгіл «күл» болсын, ол жағы оны қинамайды. Міне, өзімшілдіктің «өркені» деген осы, – деді.

	– Хамит ағау, не дерімді білмей тұрмын.

	– Жоқ, Асан! Сені сескендірейін деп айтып келе жатқамын жоқ! – деген Хамит жігерлене сөйлеп: – Мұны сендер біліп қана қоймай, жетесі бар жастармен... ақылдаса отырып, тіпті ойлануларың да керек сияқты. Бұндай кінəраттарды біле тұра... сендерді қалыс қалдырсам, ол менің ағаттығым болар еді. Көпке керек... келелі шындықтарды, жастар барынша жақсы білгендері жөн.

	Асан:

	– Мəселені жоғарыға неге ашық қоймасқа? – деді.

	– Жоғарыдағылар «білмей отыр» деп саған кім айтты? – деген Хамит. Өйтіп балалық жасаудың қажеті жоқ. Тап осы кезде жоғарғы жаққа айтып ештеме шешуге болмайды. Босқа күйініп... уақытың кетеді. Біздер біраз сырластық-ау деймін, бүгінге жетер... қайыр қош, – деп қолын ұсынды да көшенің қарсы бетінде тұрған үйіне қарай жүре берді.

	Асан жатақханасына қарай жаяу тартып келеді. Көшелердегі машинадарда саябыр тартыпты. Оған өзімен-өзі болып жаяу жүру ауадай қажет сияқты. Жаңа ғана естіген əңгімелерден арыла алмай, сабақтастырып көрейін десе ырқына көнер түрі жоқ. Ойы онға бөлініп, ұзақ əуреленді. Өзінше түйін жасамақ болған далбасасынан ештеме де шығар емес. Көңілінің көкжиегін аша түсейін десе, еркін ұғып түсінбейтіндері аса көп екен...



	7

	Бүгінгі кештен осыншама жай оралған Хамит... өзінің мынау аласапыран болған күйіне түнгі сияқты. Таза ауада жүріп серуендей сергігендіктен бе, немесе ағынан жарыла əңгімелесіп айызы қанғандікі ме, не болмаса, сүйікті шəкіртіне... көптен көңілінде жүрген ойларын айтып құмарынан шықты ма, ол жағын өзі де анықтап түсінбейтін тəрізді. Ол қалайда бір толық қанды лəззаттың ұшығын ұстай алмай көп əуреленді. Біраз уақыт өткеннен кейін ғана, өзін қинап дөңбекшітіп жатқан, көкірек тола өкініштің көк түтіні екенін біртіндеп аңғара бастады. Жанбай қалған шаладай бықсып, жан дүниесін булықтырған ескі өкініштерін ойынан шығарғысы келіп, ол бүгінгі кеште айтылған əңгімелерді қайыра есіне түсірді. Сонда ғана ол өзінің жанындай жақсы көретін шəкіртіне... шым-шымдап болса да сырымен қоса, шынын да айтып қойғанын енді аңғарып жатқандай. Бірақ онысына өкініп те жатқан жоқ. Тек асау тайдай тулаған... албырт жүректі жасқа, алдындағы өмір өткелдері мен құмарта аңсайтын арманын дұрыс түсіндіре алды ма, жоқ əлде, көңілінің көкжиегін мұнармен буып тастады ма? Хамиттың ұйықтар алдындағы саралай түсіп жатқан ойлары осы еді. Қалайда ол сыр мінез бола бастаған Асанның сергек көңіл сезімталдығына əбден сенетінін бүгін ғана ұққандай. Ол осы тапқан олжасына қатты қуанып кетті де, оң жамбасына ауысып жатты...

	Хамиттың өзі соңғы жылдары... əсіресе, өмірге селқос қарай алмайтын саналы жастарды бауырына тартып, барынша жақын ұстауға тырысатын. Өкінішке орай, мезгілі жетіп піспегендікі ме, ондай жастардың өздері де қадау-қадау санаулы-ақ болатын. Бұл жағдайды Хамит та жақсы түсінетін. Əлі де көпшілік жастар ертеңіне ұмытылудың орнына, екі етегі екі жақта далақ қағып, көбелек қуған жас баланы елестете беретін. Бірақ жас сəбидің қылықтарына өзің де мəз боп көңілің тазарса... ал мынау институт пен университет қабырғасындағы «өгіз сəбилерге» не дерсің?! Осындайлармен салыстырған сайын, Асан тəрізді алды-артын ойлай алатын балалардың қадір-қасиеттері арта түседі. Оларға деген сенім де мол. Сеніп айтқан сырына Хамит та риза көңілімен ойға беріліп жатыр...

	...Оқасы жоқ... естігені жөн. Өмірді сан қилы қиындықтарын сенетін адамынан естігені жақсы. Теңдік пен бостандық, шындық пен тəрбиелі тұрмыс... адамзат қауымының ғасырлар бойы аңсап қана қоймай, шыбын жандарын пида ете күресумен келе жатқан ұзақ сапары емес пе?... Толғана түсіп ойлана барлап қарасаң... «Өмір дейтін жалғыз ауыз сөздің құндылығы да сол, бір сəтке де толастамайтын ізгілік үшін күрестің жыр дастанындай тағылымдылығында ғой. Бірақ адам баласының арманы таусылып көрген емес. Мінеки, тіршілік атты құдіреттің күші де осында жатыр. Қиналсаң да қия алмайтын оның құпиясы да, мəңгі таусылмайтын армандармен сабақтасып жатқанында болса керек. Сірə, ұстаздықтың басты мақсаты... жалын атқан жүректі жасытып алмай, ынтық көңілді зейінді зердеге икемдеп, мынау шалқар тіршілікте мұнар басқан биік те, тұңғиық терең шыңырау да бар екенін ұғындыру ғой. Кейде тігггі көз қиығы жетпес шексіз шалқар кеңістіктің қасында, сынық сүйем айналмайтын тарлықтың да қатар жататындығын сездіргенге не жетсін. Осыны түсіндіре алған ұстаз да... ұғына білген шəкірт те бақытты дер едім...»

	Осылайша ойын тұжырымдаған Хамит бас жағында тұрған көмкерме шамды басып өшірді де, көзі ұйқыда болғанмен көкірегі ояу ұзақ жатты.

	«...Иə-ə, өнері өзіндік қана... тар жылғадан шықпаған, ғылыми да əлемді шарлап кетпеген елдің, елеулі болуы тіпті де мүмкін емес. Манағы Асан екеуміздің кездейсоқ қозғап алған, əңгімеміздің төркіні де осында ғой. Қазір тек ғылымның қай саласынан да тізгін шылбырды жеке иемденген... өңшең бір «дараларды» ғана көруге болады. Мұншалықты бассыздықты тез арада өзгертпесе, жетесі биік түйін жасау қиын болар?! Өмір шіркін тіпті... əр төбенің басында отырған қойшылардың ескі тұрмысы да, уақыт талаптарына сай емес екенін дəлелдеп берген жоқпа? Жаппай сабақтаса жалғасып жамырай өспей, елеулі дүние жасау аса қиын. Қазіргі адамдар барынша білімдар болу керек. Ендігі қиындықтарды жан дүниелері бай... рухани өскен буын ғана шешуге тиісті. Адамзат қауымының алдындағы тұрған ең биік арман, тек қана азаматтық сана болмақ...»

	Түннің əлдебір уақытты болып та қалса керек. Шартарап ойдый ұшығына жете алмаған ол, талықси барып қалжыраған күйі ұйықтап кетті.

	Күнделікті тұратын мезгілінде оянып кеткен Хамит, жеңіл-желпі қимылдап, жуынып-шайынғаннан кейін, асықпай отырып таңертеңгі тамағын ішті. Ол бүгінгі оқитын лекциясының жоспарларын ойына түсірді. Үлкен залдың ішін біраз кезіп арлы-берлі жүрді де жазу столының басына келді. Машинкаға басылған қағаздарды парақтай көз жүгіртіп шықты да, оның əр жеріне қызыл қарындашпен белгілер қойды. Осындай белгі қойылған тұстарда ол, міндетті түрде соңғы кездерде жарық көрген ғылыми мақалаларға тоқталып, лекциясын бүгінгі ғылыми көзқарастармен байланыстыруға тырысатын. Кейде ол лекция үстінде студенттерді тұрғызып, орталықтан шығатын хирургия журналдарындағы қызықты материалдарды сұрастыруды жиі пайдаланады. Əсіресе, хирургия үйірмесіне қатынасып жүргендерді тексерудің оңтайлы тəсілі ретінде қолданады. Білмей қалғандардың намысына тимей, жəбір-жапасыз ғана байсалды сабырмен:

	– Ештеңе етпейді?! Оқимын деген адамға əлі де кеш емес. Əйтсе де сіздерден бұл мақаланы оқып шыққандарыңызды өтінер едім. Жаңа шыққан журналдарды үнемі қадағалап отыруды, осы кезден қадеттеріңізге айналдырған жөн. Халық даналығы: «Ұяда не көрсе, ұшқанда соны іледі» дейді емес пе? Əсіресе, дəрігерлік мамандыққа керек дүниенің бірі, үнемі өзіңді-өзің қадағалай жетілдіріп отырмаса болмайды, – деп ғылыми мақалаларды қалай оқу тəсілдеріне де тоқталып өтетін еді.

	Лекциясын осылайша еркін құру, Хамиттің үзбей қолданатын өз стилі болатын. Оның ұғымында адам денсаулығын қорғау үшін, тек творчестволық ізденістер мен аса терең білімділік ауадай қажет. Өйткені, адам деп аталынатын тіршілік иесі... өзінің шағын ғана денесінде, бүкіл ғаламның құпиясы мен күрделілігін жинақтаған. Сондықтан болар, тіпті бір аурудың түрі, əртүрлі адамдарда сан қилы белгілермен, бірін-бірі қайталамайтын өзгеше клиникалық өзгерістер береді. Олай болса, ой толқыта зерделей түсіп, аурудың толып жатқан клиникалық белгілерін сабақтастыра салыстыру арқылы, елеусіз тұрған ең негізгі белгіні дөп басып табу дəрігердің шеберлігіне жатады. Демек, дəрігердің алдына келген əрбір науқас адам, өзгеге ұқсамайтын жаңа құбылыс екен. Мұндайда творчестволық ойлау қабілетін меңгермеген дəрігер, оның табиғатындағы бүкіл болмысты танымақ түгіл, алай-дүлей болып жатқан жан дүниесіндегі қалтарыстарды да аңдай алмайды. Хамит шəкірттерінің алдына өзінің өмір тəжірибелерін жиі ұсынып, олардың жанжақты толғана білулеріне үнемі мүмкіншілік жасауға тырысатын. Қандай жағдайда болмасын, дəрігер ең əуелі, алдында отырған адамның күйінішін дəл түсініп, оның болмашы сеніміне қуат беру керек екен. Сонда ғана сырқат дегбірін кетірген дертті жеңетін көрінеді. Оның лекциялары қашанда жазып алынатын жаттандылықтан аулақ болғандықтан ба, тіпті басқа факультеттің студенттері де келіп тыңдаушы еді. Студенттер уақыттарының қалай өтіп кеткенін де байқамай қалатын. Мұндай лəззатты сəттерді Хамиттың өзі де жақсы сезінетін...

	Ол бүгінде жаңа ғана оқып шыққан лекциясының соңынан көп жайларды есіне түсіріп, өзінің тұжырымды ойларын тура жеткізе алған сəттеріне қуанып, кейбір ойларының қабыса қоймаған сəттерін де есіне алып отыр. Алдында тұрған шағын ғана шəйнектен құйып ішкен қызыл-күрең шайдың дəмімен тамсана, өзінің ой-толғаныстарымен тым алыстарға қадала қарап қалыпты. Əйтсе дағы өзі көріп, өзі таныған əттегенайларына да, ақ маржандай ете саудырата жеткізген білім түйіндерінің көп екеніне сенімі мол сияқты...

	Терін басып демін алған Хамит, жеке отырып сөйлеспекші болып профессордың кабинетіне келді. Көгендеген қозыдай моп-момақан болып, кафедра қызметкерлері қатарласа қалыпты. Ол не айтарын білмей таңтамаша боп есік алдында сəл кідіріс жасады. Жамырай түрегеліп жоғары оздырған ассисенттерде үн жоқ.

	Енді ғана тілге келген Хамит:

	– Иə-ə, бұл не жиын... не болғалы жатыр? – деді.

	Институтты биыл ғана бітіріп, клиникалық ординатурада қалған Жаппар:

	– Жорабек Есенұлы... Москвада өткен конференция жайлы қысқаша хабарлама жасамақ, – дегенді ұры мысықтай мүлəйімсіп мияулай сөйледі. Оның мың құбылған жүзі де сынаптай сырғанап жылпың қағады.

	Қайыра ештеме деп сұрамай қабағын шытынған Хамит, осынау жігіттің бойындағы миша былығып жатқан арамдық пен арамзалықтың қылықтарын анық байқағандай еді.

	Қашанғы əдетімен ел əбден жиналып болды-ау дегенде, кіріп келетін Жорабек Есенұлы, сырттан самбырлай сөйлеп кірген бойы қолын шайды да, төр алдындағы креслосына қарай беттеді. Елпек қаққан жүрісі көзге ілінбес Жаппардың ұсынған орамалының шетіне саусақтарын салалай сүртіп, өзі қамқор болып алған шəкірттерінің мынау қимылдарын құптағандай, жылы сөйлеп, мейірлене алғысын білдірді. Ол абажадай жұмсақ креслосына күмп ете көміле жайғасты да, қабағының астымен отырғандарды барлай қарап шықты.

	Сəл үнсіздіктен соң:

	– Ім-м... төрт көзіміз түгел сияқты ғой, – деді. Тағы да елден бұрын жауап берген Жаппар:

	– Түгел, Жорабек Есенұлы, түп-түгелміз, – деп отырған орнында қопаң қақты. Кеше ғана келсе де, киіп-жарып бара жатқан мынау жігітке отырғандар бір-бірімен қарыс-қаныменен, барлығы да еш нəрсе демей үнсіз қалды.

	Профессор іштей «пысықтығың маған ұнайды» дегендей құптай басын изеді. Жаппар дағы өз есебіне жеткендей... қипақ қаға қозғалақтап, бар болмысымен сыпайылық етіп жатыр. Жорекең ақ қалпақтың астындағы қушықтау маңдайын сипалап, бірқанша уақыт ойлана отырды да, кілт басын көтере сəл алға қарай ұмтыла беріп, столының үстінде жатқан қағаздарын қолына алды.

	– Мен сіздерді осыданып бір жетідей бұрын Москвада өткен, хирургтердің Бүкілодақтық конференциясының материалдарымен қысқаша таныстырмақшымын, – деген Жорабек Есенұлы тамағын кенеп алды да:

	– Кафедраның бүгінгі жиналысының күн тəртібі – осы бір ғана мəселе болмақ. Бұған алып-қосарларың бар ма?

	– ?!

	– Сірə, үндемегендеріңе қарағанда... қосарларың жоқ қой, – деп кеңккеңк етіп сөйлеген профессорға қосылып, Жаппар да өп-өтірік жырқылдап күлген болып жатты.

	– Барлығы да жарасымды, сонымен қоса келісіп-ақ тұр, – деген Хамиттің даусынан бөлме іші су сепкендей тына қалды.

	Ол сəл кідірістен соң:

	– Бірақ, мұндай мəселе ертерек хабарландырмаушы ма еді. Сонда шама-шарқымызша бəрімізде дайындалып келген болар едік, – деді.

	Атып жіберердей оған жақтырмай қараған профессор:

	– Тағы да риза болмай отырған, Хамит, сенбісің? – деп сыздана түсті. Хамит:

	– Мəселе менің риза... не риза еместігімде емес қой. Дайындалып келген жұрт аузын ашып отырмай... пікірлерін қоспаушы ма еді. Əлде оның қажеті жоқ па? – деп отырғандарға қарады.

	Профессор қолын сілтеп:

	– Жарайды. Сен айтсаң қате айтпайсың! Сондықтан келіскеніміз жөн.

	Сөз таластыруға уақыт жоқ – деді.

	– Онда мана-ақ бірден бастамадыңыз ба?

	Жорабек Есенұлы еңсесін көтере жайғасып отырды да:

	– Осымен артық сөзді доғаралық та... іске кіріселік?! Конференцияның қорытындысы «Медицина газетіне» қысқартылған түрде жарияланғанын өздеріңіздер де білесіздер ғой. Дəйегі мен дəмі негізінде сонда айтылған тəрізді. Жалпы талқыланған негізгі мəселе біреу-ақ. Ол – постгастрорезециялық синдромдар1 жайында болды. Көптеген не бір қызықты зерттеулерге сүйелген хабарламалар жасалынды. Кейбір авторлардың айтуларына қарағанда, операциядан кейін пайда болатын аурулардың саны тіпті көбейіп кеткендері соншама, оның үстіне емдеп алу қиыншылығы өз алдына көрінеді. Қазіргі күнбе-күн жасап жүрген асқазан операцияларының (Бильрот əдістері) бұрыннан белгілі кемшіліктерімен қоса, мүлдем жаңа сипаттағы кемістіктерін аша түскен ғылыми дəлелдер өте көп.

	Мəселен, тек Совет Одағы бойынша ғана жылына сексен мың адамға асқазан операциялары жасалынып, солардың тең жартысына жуығы... демпинг-синдромға2 шалдығады екен. Мұны естігенде заңда отырғандардың төбе шашы тік тұрды. Жыл өткен сайын мұндай халге ұшыраған адамдар саны тым көбейіп бара жатқан сияқты. Сөйтіп, аурудың бұл түрі экономика жағынан мемлекеттік маңызға айналып отырған көрінеді. Міне, мəселе қайда жатыр. Конференция келешекте неге маңыз беруді айқын түсіндіргендей...

	– Ғапу етіңіз, Жореке, – деп өзінің абыржып отырғанын жасыра алмаған Хамит; – Сонда қалай, аз да болса айқындығы басым, жаңа əдіс ұсынған ешкім болмады ма? Тіпті болмағанда... Бильроттың қай əдісі ыңғайлырақ екен?

	Профессор ырғала түсіп түзеліп отырды да:

	– Иə, əртүрлі жаңа тəсіл ұсынушылар да болды. Бірақ, ешкім де енді «мына əдісті пайдаланған жөн» деп ұсыныс жасай қойған жоқ. Ұсынылған жаңа операциялардың көпшілігі модификациялық тəсілдерге ұқсайды. Біраз белгілі ғалым хирургтер мəселені тым үлкейтіп күрделендіре қараудың өзі де қате түсінік дегенді айтты. Əйтседе келтірілген фактілер бұл мəселені жаппай ойланудың қажеттігін анық көрсеткендей еді. Бірауыздан Бильорттың І-ші əдісін жиірек қолдану керектігін айтты. Өйткені, оның екінші əдісі (II) Бильорттың өзі айтқандай, тым «антифизиологично» деген ұғымды түгелдей мойындағандай болды. Қысқаша хабарламамды осымен бітіремін. Менің сіздерден өтінерім... доценттің бе, не ассисенттің бе, немесе клиникалық ординатор ма... жоқ əлде, аспирант па, əйтеуір осы кафедрада істейтіндер түгел осы тақырыпты келесі мəжіліске дайындауымыз керек. Қысқа мерзімнің ішінде өз бағыт-бағдарымызды айқындап алуымыз керек. Бұл жолы өзімнің жасаған кейбір тұжырымдарымды да айтпауды да жөн көріп отырмын. Əуелі біріге отырып ізденіп көрелік. Сөйтіп, келесі кездесуімізді қызықты өткіземіз деген үміттемін. Кімде қандай сұрақтар бар? – деп сөзін бітірді.

	Отырғандар:

	– Келесі жолы талқыласақ...

	– Қазір сұрақтың да не қажеті бар?

	– Əуелі өзіміз дайындап көрелік, – десті.

	– Олай болса осы пікірге тоқтайық, – деген профессор орнынан тұрды да əрі-бері жүре бастады. Тыңдаушылар да жаппай орындарынан көтеріле кідірместен шығып бара жатты.

	Профессормен жеке отырып сөйлеспекші болған Хамит:

	– Жорабек Есенұлы, мен сізге анадағы... өзіңіз табыстаған жағдайды хабарламақшы едім, – деді.

	Есіне бірден түсіре алмаған профессор:

	– Нені айтасың, қандай тапсырма? – деп кілт бұрыла Хамиттің жүзіне барлай қарады.

	– Анадағы, үйірмеге қатынасатын студенттердің кезекшілігі жайлы...

	– Ə-ə, иə-иə... шешім түйіні өздеріңде қалып еді ғой, – деп есіне түсірген ол: – Кəне, қандай ұсыныс бар?

	Хамит студенттердің өздерімен бірге отырып келіскен тұжырымдарын қысқаша баян етті де, үйірмеде көптен жүріп өзінің үздік ынтасымен көзге түскен кейбіреулеріне қамқорлық етуді ұсыныс жасады. Келесі жылы оқуларын бітіретін бір-екеуін, клиникаға қалдыруды өз атынан өтінетінін айтты.

	Оның басқаның қамы үшін шыжақ болып жүретін мінезіне тəнті болған профессор іштей құптап:

	– Хамиг Мұратұлы, екеуміздің ендігі бірге істейтін уақытымыздан істесіп өткен жылдарымыз əлдеқайда көп. Сені, ерекше бағалай сыйлайтындығымда да жалғандық жоқ. Қазір азды-көпті эмоцияға беріліп отырғаным да рас. Ол тыңдап отырған саған белгілі. Бірақ, айтқаным айтқан уəдем осы! Жаңағы сұрап отырған жайларын да қалай дұрыс десең, солай шеше беруіңе рұқсат етемін. Қалай болғанда да кафедраны қолынан іс келетін жастар мен сабақтастырмақшы ойынды құптаймын, – деп соншама бір тебіреніспен сыр ашқандай болды.

	Хамит қуанғанынан тіпті орнынан тұрып кетті де:

	– Рақмет, Жореке?! Сеніміңізге рақмет, жарайды онда... – деген Хамит басын изеп ізет жасады да, асықпай шығып бара жатты.

	Ол тап осындай келісімді күтпеген еді. Өзінің бөлмесіне қуана енген Хамит... көптен бері бүйтіп қуанбаған да шығар.

	Ыңылдай əнге салып теңселіп жүр. Ол профессормен келіссе, қалай болғанда да, ендігі жылы бітіретін Асанды өзінің жанына алып қалмақ еді. Бүгін, соның мүмкіншілігін өз қолына ұстағандай...



	8

	Адам көңіл-күйіндей сергек те сезімтал құбылысты табу қандай қиын болса қас-қағым ғана серпілістен ұланғайыр күш-жігер алатын ақылойдың əсерленгіш қуатымен теңдесер бұл тіршілікте ештеме жоқ десе болады. Өмірдің бар ауыспалы құбылыстарын бір өзіне бағындыратын, тіршіліктің өзгертпелі рычагы да сол... бір қалыпта тұра алмайтын қымқиғаш сезім қақтығыстарымен тығыз байланысты екені сөзсіз. Ана жолғы аз ғана əсерден соншама үлкен қуаныш тапқан Хамит, сол күннен бастап ерекше жігермен, үйірменің жұмысына бұрынғыдан да бетер үлкен талаптар қоя бастады. Анадағы профессордың хабарлама жасаған тақырыбын үйірмеге қатынасатын студенттерге де таратып берді. Олар əуелі асқазан операцияларының тарихына зер сала тексеріп шығуды мақсат етіп қойды. Бұл ертең институт қабырғасынан ұшқалы отырған жастар үшін таптырмайтын қозғалысқа айналды. Барлығы да үлкен жігермен үйренуге кірісіп кетті.

	Хамиттің тапсыруы бойынша Асанның зер сала қарастыратын асқазан операциясы... бұдан тым ертерек кездерде ұсынылған Берхарттың қайырмалай тігу əдісі болатын. Кезінде ол өзінің осы əдісінің негізінде «клапандар теориясында» ұсынған екен. Берхарт адам организмінің қызметі, тікелей клапандар системасының арқасында ғана тіршілік ететінін айтқан. Шындығында бүкіл іші қуыс мүшелердің: жүрек пен қантамырлары, өкпе мен қолқа, асқазан мен ішек жолдары, түп-түгел клапандық системалары бұзылмағанда ғана ақаусыз жұмыс істейді екен. Бірақ жазылып қалған ғылыми деректерде шашыраңқылық көп. Сондықтан, инемен құдық қазғандай жалықпай іздену керек...

	Хамиттың өзі де осы инвагинациялық немесе қапсырмалау əдісіне шұқшия зер сала кіріскен еді. Тіпті, ол бұл тақырыпқа арнайы, жеке-дара кеш өткізбекші. Үйірменің бір сабағын да осы қапсырмалау əдісіне арнады. Инвагинациялық əдіс жайындағы баяндаманы Асан жасағанымен, негізгі ғылыми түсіндірмелерін кеңірек толғап сөйлеген Хамиттың өзі болды.

	Бұл əдіс жайлы Хамит көптеген тың фактілерді келтіре отырып:

	– Бұл əдіс өз жетістіктерін... өзінің технологиялық қиындықтарымен көмескілеп жіберген. Əйтпесе, көңіл аударатын жағымды сəттері көп-ақ. Əлі де зер сала зерттей түсуіміз керек, – деп тұжырымдаған еді.

	Ұстаз ретінде Хамиттың екінші бір қол жеткізген табысы, үйірме мүшелері қандай сырқаттың болмасын диагнозын қоюға əжептəуір жаттығып қалған болатын. Өйткені, Хамиттай шебер диагноз қойғыш дəрігерді табу қиын. Осындай азды-көпті жетістіктердің бəрі де өзіненөзі келе қалған жоқ. Келешек буындарды тəрбиелеудің тар жол тайғақ кешуін саналы түрде ұстанған ұстаз... өзінің жүрегіне жинақтаған рухани байлығын, шəкірттеріне түп қотара беруге тырысады...



	9

	Міне, биылғы жаз да өтті. Асан үшін студенттік өмірінің соңғы күзі де келіп жетіпті-ау. Ол тіршілік атты керуеннің қомынан ұстап қалыспай... арпалысқан тайталаспен талабы қатты талқының тегеурініне де шыдап бағыпты. Тіпті, жүрген ізі мен өткен істерін аңғарар болсақ, асауды тізгіндеп мінгендей... əсері де жоқ емес. Əне-міне дегенше, сонау асқар ала арманының иек артпа бұзылыстарына да жақындап қалған екен. Нысанаға дљп тиер сұр жебедей, өз үнімен сыңсыған, өз күйімен шарпысқан алты жыл да, жанай өтіп алыстап бара жатқандай. Бірақ, Асан үшін оның бергенін аз деуге болмайды. Айтып жүрер естеліктері де жетіп жатыр. Осы ғана жылдардың өзі... қайта оралмас жастығының сырын ұқтырып, бал шырынды қызығын ғана жұттырып қоймай... оған сақая түскен есейгендікті де сыйлапты. Оның тамсана отырып ауызға алар тағы бір қыры, мынау жатқан байтақ өмірдің... ылдиы мен өріне, ызғары мен шуағының өзіндегі бұралаңы мол қиындықтарды жете түсініп, зер сала алатындай етіп баулыған екен. Асанның өз табиғатындағы ананың сүті мен атаның алақаны арқылы дарыған пəктігі... дер кезінде өнегелі жандардың назарына ілініп, игілігі мол жүректердің мейіріміне бөленгені қандай бақытты сəт десеңізші?! Тегі тасқаяқпен өсірген тауқыметті тірлігінің сыйға тартқан шарапаты шығар...

	Өткен өмірін жиі-жиі еске түсіріп отыратын Асан ойланған сайын есейіп, толғанған сайын... томағасы алынған жас қырандай, алысты аңғарып керуге талпынатын сияқты. Оның таудай үлкен талабы мен жалықпайтын еңбек сүйгіштігі өз құрбыларының арасында да, тіпті ұстаздарының алдында да биік беделдерге жеткізгенін аңғару қиын емес. Ол қазір төрт мыңнан аса комсомол мүшелерінен тұратын үлкен ұйымның жетекшісі. Тіпті, соңғы жылдары институттың келешек кадрлерін шешуге де жиі араласып, сəтті ықпалдарымен де көзге түсіп жүр. Үлгілі өнеге көрсете білген жастарды қамқорлыққа алып, бірден аспирантураға немесе, клиникалық ординатураларға ұсынатын да институттың комсомол ұйымы болып табылады. Бұлардың жолдамасынсыз ешкімнің де кандидатуралары бекуі мүмкін емес. Осындай жастарды өзін-өзі басқару əдістері, институттағы комсомол ұйымының беделін аспандатып жібергендей еді. Сондықтан да жастар өз ұйымдарын тəңірдей танып, өзара жан аямай ат салысуға дайын тұрады. Оның беделіне қатты нұқсан келтіруден қатты сақтанып, бір кісідей жауапкершілікке көшкен болатын. Комсомол ұйымына деген осыншама сергектік пен сенім, бүкіл институт көлеміндегі жастардың тəрбиелеріне ықпал етіп қана қоймай, саналы түрде жетіле түскен жауапкершілікті де өсірген еді.

	* * *

	...Жалпы зерделей байқап қарасаң... адам тағдырына түбегейлі əсерін тигізер сəттер, тым жұпыны елеусіз ғана өтіп жататындығы... аса қызық құбылыстардың бірі болса керек. Міне, осынау ғана бір оңтайлы жағдайды нақ сезініп, дөп басқан жандардың ғана армандары ақ ниеттерімен астасып, бақыт құсы алақанына өзі келіп қонғандай сипат танытса керек. Асан осы бір өте нəзік заңдылықты саналы түрде болмаса да, ішкі түйсігімен жете аңғаратын тəрізді. Қаршадайынан қамыға жүре ер жетіп, тіршіліктің аптабы мен ызғарына қырылып кетпей бой көтерген оған... тағдырының тартқан сыйы шығар. Əйтеуір, ол жүрек қылын тербеткен сəттерді көпке дейін ұмыта алмай, қайта-қайта есіне түсіп елегізе беретіні де... өзі тұстас құрбыларына ұқсамас, өзіне ғана тəн ерекшелігі десе де болады.

	Табиғатына сіңісті осы əдетінің əсері болар, Асан анадағы аяулы ұстазымен сыр шерткен кештің уақиғасын соңғы кездері тым жиі есіне алатын болып жүр. Сол кештің уақиғасын саралай түсіп, салалаған сайын, өз өмірінің тағы бір баспалдағын аттағандай... тағы бір сатысына көтерілгенін анық сезінеді. Бұрынғыдай емес қандай үлкен өзгерістерге өрекпімей, асып-сасып аптықпай қарсы алуға тырысады.

	Ол сол күнгі кеште мейірімі шалқар аяулы жанның... мұң пернесін де басып қайтқанын, қазір ғана анық сезінетінін аңғарып жүр. Сонда ол өзі де бір мұнарлы сезімдерге ауысын, əрі-сəрі күй кешкендей... жатақханасына шаршаңқырап оралғаны бүгінгідей көз алдында тұр. Ол өз құлағымен естіп... ой елегінен талай рет қайталап та өткізген болатын. Міне, бүгін де сондағыдай жатақханасына кеш оралып келе жатқан еді. Соңғы курстың өзіне лайық ау-жайы да аз емес. Соның шаруаларымен Хамит екеуі бүгін де ұзақ əңгімелесті...

	Ол өзін дəлізде күтіп тұрған Нəзікенді көріп:

	– Назым... ау, Назым, – деп сыбырлай дауыстап, жатпай неғып жүрсің? Жайша ма?...

	Нəзікен:

	– Жоқ, жайша емес. Сені күтіп жүрмін, – деді. Əлдеқалай абыржи түскен Асанның өңі құп-қу болып:

	– Жаным-ау, ол не? Не айтқалы тұрсың? – деп дегбірі кете қобалжи бастады.

	Мұндай сəтті күтпеген Нəзікен:

	– Ойбай... мынау қайтеді-ей, – деп алатапырығы шыққан Асанның жүзінен сасқалақтай түсіп: – Қойшы əрі... айтқалы тұрғаным жақсылық хабар...

	– Қалқам-ау... осыншама қорқытармысың, – деген Асан енді ғана өзіне келіп: – Ендеше жүр... мұнда неғып тұрмыз, бөлмеге барайық...

	Асанның бөлмесіне кіргеннен кейін Нəзікен:

	– Соншама абыржитындай не естідің?! Өзім де шошып кеттім, – деп қолындағы телеграмманы ұсынып: – Сүйінші! Бауырыңның тұңғыш ұлы дүниеге келіпті...

	Қуанғаннан аузына сөз түспеген Асан, алдында тұрған Нəзікенді қапсыра құшақтап алып, дөңгеленген бойы айналдыра берді. Шат сезімнен бастары айналғандай, анадайда тұрған диванға отыра кетті. Алма-кезек қолдарындағы телеграмма қағазын қайта-қайта дауыстап оқыған олар тулап кеткен жүректерінің дүрсілімен құлақтары жаңғырып, сиқырлы тілмен сырласқандай бір-біріне жымың қағып қарай береді. Сыңғырлата сықылықтап күле береді. Əлден уақытта қос бұрымын алдына алып, біресе өре, біресе тарқатып өз ойымен ойнаған Нəзікен:

	– Ал, айтшы кəне, – деп наздана қарап: – Бауырыңның баласы енді саған кім болады?...

	Əлі де алып қашқан көңіл тізгініне ие бола алмай отырған Асан:

	– Қызық екенсің-ау?! Кім болады дегеніңе жол болсын.

	– Əрине, бауырым болмайды ма екен, – деді. Сықылықтай күліп алған Нəзікен:

	– Сонда қалай? Бауырыңның баласы... саған тағы бауыр болмақ па? – деп Асанды ажуалай түсті.

	Асан енді ғана əрі-сəрі ойға кетіп:

	– Əй... шынымен де, оның баласы маған кім болады-ей? – деп Нəзікенге қарады.

	Күлкісінен кілт тиылған Нəзікен де ойлана түсіп:

	– Елдің салты... жұрттың айтуы бойынша, ол сенің де балаң емес пе?

	Иə-иə, сөз жоқ сенің де балаң, – деп сөзін нығыздай сендіргісі келді.

	– Жə-ə-ə... мұның өзі шыныменде қызық екен, – деп ойланып қалған Асан, жымия күле ұшып тұрған күйі Нəзікеннің жанына келіп:

	– Назым... жаным-ау, екеумізге шегінетін жер қалмапты ғой. Онда мынау сəби сенің де балаң емес пе?

	Айтарын айтып қалса да... «жауабы қалай болар екен» деп екі ұшты күйге бөленген Асан, үндемеген қалпы иегін қаққан Нəзікеннің жүзіне таңырқай қарап, аяқ астынан жалт ете түскен өз ойының ырғағына елітіп тұр.

	«...Апыр-ау... мынау неткен ғажайып сезім?! Толған айдай толықсып уылжи түскен... оныңаппақөңіалмадайалаулап, бұрын-соңдыбайқалмаған ерекше бір сұлулықпен нұрланып тұр. Шайқалып кеткен сынаптай... бусана қалған балғын денесі де, енді ғана қауызынан ашылған гүлдей... соншама бір нəзік дірілмен, телегей теңіз іңкəр сезімнің толқынында қалыпты. Тегі, тұңғиығына да ой жетпес... түпсіз терең аналық атты сезім осы болар. Айтыңыздаршы ағайын, мұндай күйді сезініп... əлде тебірене сезінген жанды көргендеріңіз бар ма? Сірə, табиғаттың тамаша сыры да, тіршіліктің ұлағатты мұраты да осында болса керек. Үндемей ғана аналығын мойындаған ару қыздың жұмбақ күйі... бойымдағы бұла сезімді булықтыра қыдықтағанымен, бұлқынбастай етіп матап тастағаны қалай?... Мінеки, адам жанының сырына... ақ ниетпен, əлпеште де түсініп көр...»

	Кенет орнынан жылдам түрегеліп үн қатқан Нəзікен:

	– Жарайды... Асанжан, тым кеш болып кетіпті. Мен бөлмеме барайын. Қалған жайды таңертең ақылдасармыз, – деді де жауабын күтпей асыға басып шыға жөнелді.

	Асан бөлмесінің ортасында ояу тұрып түс көргендей сезініп, бүгін Нəзікен екеулері тілдеспей-ақ ең негізгі түйінді шешкен тəрізді. Ол осыншама қуаныштарды көтере алмай жүргендей теңселе басып, төсегін салған болды да, шала-шарпы шешініп жата кеткен еді...

	* * *

	Олар алты жыл бойы күткен қуаныштарын да тойлады. Сырласып өскен орталарымен де қош айтысқандары қашан?! «Балапан басына, тұрымтай тұсына» дегендей, дəрігерлік дипломын алғандар əрқайсысы өздерінің дəм-тұзы тартқан жақтарына таран та кеткен еді. Бастапқы кездерде құлази беретін көңіл де өз орындарына түсіп, таусылып бітпес тіршіліктің ырғағына түскен сияқты. Асан мен Нəзікен де дəрігерлік мамандықтың қызығына енді-енді кірісе бастағандай болатын. Олар шағын ғана той-томалақтарын өткізіп, салиқалы отбасы да болып алған...

	Асан үшін ең тынымсыз кезең енді ғана басталғандай еді. Ол алдына қойған мақсатына аса үлкен құштарлықпен... толассыз еңбек арқылы, тоқтаусыз жылжи беруді өмірінің басты шарты етпек. Клиникалық ординатураға арналған мерзімін де, барынша жемісті өткізуге тырысып жүр. Хамит ағасының көмегімен, студенттік үйірмеде бастаған тақырыбын, ары қарай жалғастыруға профессордың келісімін де алған болатын. Үрдіс қимылымен үздіксіз талпынған əрекеті, өзі сүйген мамандығымен етене қабысып, көрсете бастаған сипаттары жаман емес. Алғашқы жылдың өзін тиімді пайдаланған Асан, минимум тапсыратын сабақтарының сынағынан да құтылып та алған еді.Соңғы жылдары үйірменің кезінде жинастыра бастаған ғылыми материалдарын еселей түсіп, Хамит ағасының кеңесімен кейбір нəтижелерді сұрыптай да бастаған болатын. Асанға студенттік кездерден бастап таныс болған Жаппар да, клиникалық ординатурасын бір жыл бұрын бастап... қазір нағыз қызу еңбектің үстінде жүр. Жаппардың кейбір мінездерінен секем алып қалса да, Хамит оны да бауырына тартып, қолынан келген көмектерін аяп қалған күні жоқ. Əйтсе де, оның кейбір мінездерін жиі ескертіп сақтандырып та қояды. Көп жағдайда оның жайсыз қылықтарын сүйегіне сіңген... тегіндегі нəрселер деуге тіпті де қимайтын. Көбіне «тəрбиесінен болар» деп түйегін-ді. Оның қарыс сүйем айнымас іштарлығын да, тəрбиесінен кеткен ағаттықтарға балайтын...

	Анада Асан мен Жаппардың араларында бір қызық жағдай болды. Ол институттың жылма-жыл шығарып тұратын ғылыми жинағына ұсынғалы отырған Асанның мақалаларын көріп, мұншалықты «саны неге көп» деп күдік тудырмасы бар ма?! Оған іштей ренжісе де... Асан барынша сездірмеуге тырысып, мақаланы əзірлеген негізгі материалдарын түгелдей көрсетіп шықты. Болған жайды жуып-шайғысы келген Жаппар өтірік ыржалақтап:

	– Əншейін қайтер екен десем, сен өзің шын көріп қалғаннан саумысың. Не дегенмен өте пысық жігітсің. Бір жыл кейін келсең де мені басып озуға айналдың. Жарайсың! Тек осы қимылдарыңа қызығамын да... – деп сөзінің соңын жұтып қойғандай болды.

	Асан да қазбалағысы келмей:

	– Жаппар-ау, екеуміздің бір-бірімізден аяйтындай неміз бар?! Қайта жарыса істеп, өзара шабыттандырып қойғанымыз дұрыс қой, – деді.

	– Солайы солай-ақ қой, – деп дауысын соза ыңылдаған Жаппар.

	– Əйтсе де, бір жинаққа бес бірдей мақалаң кетіп бара жатқанына ішім күйіп тұр...

	Оған таңырқай қараған Асан:

	– Əй-й, о не дегенің? Сен де жаз. Əлі кеш емес, дайындап бермейсің бе? Саған біреу қарсы болып отырғандай... мынау айтқан сөздерің қызық екен, – деді.

	– Жоқ! – деп зірк ете қалған ол орнынан тұрып кетті де:

	– Мен еңбегімді қобыратқанды сүймеймін. Сен сияқты малтанды езіп көпіршіктендіре жазбаймын да...

	– Сөз-ақ... мə оқып шық?! «Көпіршік» тапсаң қалқып ал да төгіп таста.

	Əйтпесе қисыны жоқ бос сөз кімге керек...

	– Ой-й, итырық, көрсетіп тұрған құйтырығын қарай гөр. Енді сенің езбенді оқып, миымды қатыруым керек қой.

	Асан түсін суыта:

	– Əй, Жаппар, сен өзің не деп тұрсың? Айтып тұрған сөздеріңе түсінсем бұйырмасын, – деп оған тіктей қарады. Жаппар да ежірейіп:

	– Бұйырмаса... құрысын! Маған керегі де сол, – деп есікті тарс еткізіп жапты да шығып кетті.

	Не дерін білмей отырып қалған Асан, мелшиген күйі сол орнында қала берді. Ол Жаппардың бұл əрекетін... əрі ойлап, бері ойлап бір түйінге келтіре алмады. Хамит Мұратұлына айтуды балалық етіп тапты. Оның көрер көзге екі беті долдана сыздап, шатынаған жанарларынан соншама бір қаскүнемдіктің сызын байқаған Асан өз-өзінен жабырқап, аса қатты күйзеліспен алай-дүлей күй кешкендей болды. Ол өзіне көрсеткен Жаппардың бұл мінезінің себептерін іздестірді. Сонда Асанның есіне еріксіз келіп түскен, анадағы Жорабек Есенұлының кабинетінде айтқан Жаппардың сөздері оралды...

	«...Дəл сол күні де Жаппар дəп бүгінгідей етіп айтпаса да, сөздерінің төркіні жаңағы ойларымен астарласып жатқан еді. Ол сонда профессордың көзінше де, ешбір шімірікпестен... менің салыстыра саралай бастаған қорытындыларыма күдік тудыруға тырысқан жоқ па?! Айналсоқтап астарлай сөйлеуге тырысса да, оның тұлан тұтқан жүзінен... атарға оғы жоқтай əсер етіп еді-ау. Жорекеңнің үндемей тыңдағанын... тіпті құштап отыр деп түсінсе керек. Аузын жаппастан үсті-үстіне екілене түспеді ме?!.

	Жақтырмаған сыңаймен профессор сұқ саусағын көтеріп кідіртті де:

	– Жаппар, сен талқанға өкпелеген балаға ұқсама?! Міне, осы Асан сияқты жұмыс істеуге тырысу керек. Оның дəп қазіргі бет алысын үлкен ілтипатпен құптаймын. Бірақ, азды-көпті асығысы бар ма екен, – деп ойлана түсті де:

	– Жо-жоқ, тіпті де олай емес. Асығыстық деу қиянат болар. Оның пəрменді əрекеттерін, жылдам орамдылықтарға толы дегеніміз жөн сияқты. Иə... Жаппар-жан, мұны сенің де үйренгенің дұрыс. Жалпы екеуіңді де көптен кездестіре алмай жүргенде жолыққан талантты шəкірттеріме балаймын. Сондықтан, сендердің тату болғандарыңды қалар едім. Балалықты тастап шаруаларыңды тындырыңдыр...

	Асан ризашылығын сездіріп:

	– Жақсы, Жорабек Есенұлы... айтқандарыңызды орындауға тырысамыз, – деп рұқсат сұрады да шығып кетті. Бірақ, үндей қоймаған Жаппар отырған күйі қалып қойған еді. Ол сонда да үлкен адамның айтқанына ыңғай танытпаған еді. Көздері шатынай, секпілденген жүзіне тəмпіш танауы сіңіп бара жатқандай... ыңғайсыз бір тыжырынған қалыппен мелшиген күйі отырып қалған. Ал, мынау бүгінгісі... сөз жоқ, сондағы айта алмаған əңгімесінің жалғасы сияқты. Сонан бері көкірегіне сыймай... жанын жегідей жеген қысасты ойларын, неде болса төге салуға ыңғайын бүгін тапқанға ұқсайды. Сонда... бұған менің не жазығым бар?... Іш шəй десіп те көргенім жоқ бүгінгісі жаулыққа ұқсас нəрсе ғой. Қалайда Жаппардың осыншама сүйкімсіз қылықтары мен үшін жұмбақ сияқты. Əй, жарайды... оқасы жоқ! Мұндайлардың күлді көмеш көкейін... кезінде Хамит аға талай рет айтып еді-ау. Адалдықпен келген бақытпен, еңбекпен жеткен мұратқа ғана сенемін...»

	Асан уақытқа қараса, əжептəуір отырып қалған екен. Асығыс жиналды да көшенің қарсы бетіндегі мединституттың микробиология кафедрасына қарай келе жатты. Оның жүзінде жаңағы бір дел-салдықтан ешқандай із қалмапты. Оның есіл-дерті алдындағы арманын қуған өз əуені мен өз күйіне ауысқандай. Асанның микробиология мен хирургия тəсілдерін сабақтастырудан жасқанбай, қайта олардың бірін-бірі толықтыра түсетініне сенетіндігі... оның тағы да ерінбейтін еңбек сүйгіштігінің айғағы еді. Ол қазір бір жылға жуық жедел хирургияда істеп жүр. Көптеген операцияларды жақсы меңгере бастауымен қоса, өзінің ғылыми ізденістеріне қажетті микробиологиялық əдістерді де, əжептəуір үйреніп қалған болатын. Микробиологиялық зерттеулер жасап жүрген өз материалдарын өзі тексеріп, өзі қорытындылауға қиналмайтын жағдайға жеткен.

	Оның бүгін де микробиология лабораториясына асыға басып жетуінің өз сыры бар болатын. Клиникада тəулік бойы кезекшілікте жасалынған соқыр ішектердің барлық қабаттарынан алынған материалдарын термостатқа қоюы керек. Бұл оның зерттеп жүрген тақырыбының бір деталі болатын. Осы арқылы соқыр ішек операциясынан кейін... он күн бойы үзбей құятын антибиотиктердің пайдасынан гөрі ағзаға келтіретін зияндылықтарын дəлелдемекші. Өйткені, бүкіл Одақ бойынша, бұл ауруды айналып кеткелі қашан? Ендеше, қазіргі қолданылып жүрген сан қилы антибиотиктердің өзі адам ағзасына бейтарап зат емес болатын. Олардың дəрілік пəрменділігімен қатар, керісінше, организмнің табиғи қуаттылығын əлсіретер зияндылығы да мол. Олай болса, антибиотиктерді қалай болса солай қолдану, барып тұрған зияндылық екені өзіненөзі түсінікті. Асанның іздестіріп жүрген ғылыми тақырыбы да осы қателіктердің сырын ашпақ. Антибиотикті хирургия саласында қажетіне орай, саналы түрде білігі қолдануды мақсат тұтады. Міне, осы идеяны хирургия саласындағы өте жиі жасалынатын соқыр ішек операциясынан кейін тексеруді жөн көрген еді. Оның жобалауы бойынша, соқыр ішектің жарылып кеткен түрінен басқаларына антибиотикті қолданудың артық екенін дəлелдемек. Соқыр ішектің асқына жарылып кететін түрі, тек жүз адамның үшеуінде ғана кездесетін болса, қалған тоқсан жетісіне, осыншама күшті дəріні суша шашып құюдың қажетсіздігін ғылыми түрде анықтап бермекші.

	Ол екі тəулік бұрын пломбылап кеткен термостаттың қақпағын ашып, оның ішіндегі бір-біріне беттестіре жапқан пиала ыдыстарды жұмыс столының үстіне қатарластыра тізіп қоя бастады. Əрбір ыдыстың түбіне бір елідей етіп құйылған агарлардың3 қоңырқай түсі, су шайып кеткен құмның үстіне салынған сурет сияқты өрнектерге толы екен. Бұл зерттеп жүрген материалдардан өскен микробтардың тізбегі болатын. Осыдан əрбір микробтың түрлерін анықтап, олардың биохимиялық қасиеттеріне дейін жіктеп... антибиотиктердің əсерлерін тексеру айтуға ғана оңай болмаса, нағыз инемен құдық қазудан бірде-бір кемдігі жоқ аса ауыр шаруалар еді. Көзге көрінбейтін осынау тіршілік иелерінің таңғажайып бейімделгіштік сипаттарын тану өз алдына, əсіресе олардың тылсымы өміршеңдігіне тəнті болмау мүмкін емес. Осының бəрінен Асан өзінің жан лəззатын сезінетіндей күй кешетін...

	«...Иə-иə, тіршілік атты құдіреттің тереңіне сүңгіп, тұңғиығына бойлау... сөз жоқ, бүкіл оның болмысындағы тылсымға татыр... жұмбақ сырларын игерудің өзі, мəңгі бақи еш толастап бітпейтін тайталас құбылыстар. Оның бүгін былай танылған сырлары, қоршап тұрған ортасының өзгеруіне байланысты... ертеңінде-ақ мүлдем басқа қасиеттерге ауысатыны оп-оңай. Осынау жанды бір табиғатқа тəн... өзгермелі құбылыстарды ерекше байытып, оларды сан қилы мазмұндар мен санаға сіңдіретін... мынау шөлмектердің ішіндегі өрбуі мен өсуі ерекше тіршілік иелері де бір бөлек жатқан əлем. Оның көзге көрінбесе де көкірегіне ұялатар сыры, тайға таңба басқандай, тіпті не бір тамаша қиялдарға жетелейді. Əртүрлі микробтардың нендей биологиялық қасиеттері бар екенін, тек қана биохимиялық əдістермен терең зерттеп білуге болады. Міне, осы микроорганизмдер бірте-бірте өзін қырып жоятын антибиотиктерге де бауыр басып, əрі-беріден соң онсыз тіпті тіршілік ете алмайтын халге келеді екен. Олардың осы қасиеттерін өз көзіммен көргелі бері, антибиотикке қалай болса... солай қараудың аса үлкен зияндылығын ет-жүрегімнен түсінгендей болдым. Сондықтан да іздестіріп жүрген жаңалығыма сіңген үстіне, нартəуекел іске сəт дегім келеді...»

	Асан əрі-сəрі ойлана толғанып, іштей қуанышын жасыра алмай... лабораториялық тəжірибелерінің жемісін ұстаздарына көрсетпек. Солардың ақбатасынан кейін... өмірге ұшырып, өз мақсаттарына жетуді мұрат тұтады. Көптен бері өзіне ғана белгілі қызық құбылыстарды, бүгін басқаларға да көрсетіп қана қоймай... өзі түйген əртүрлі тұжырымдарын бөлісуге əзірленіп жүр. Егер олардың да жүректеріне жеткізе алса, қиындығы мол ғылым жолында қол ұшын берер жанкүйерлерін таппақ. Бірақ осы айтылғандардың барлығы да Асан үшін əзірше... кезегін күткен кезеңдер ғана емес, тіпті қарама-қарсы пікір қайшылықтары мол, ақ көбік болып айтысар дау сияқтанып та көрінеді. Біткен істің өзіне де дүдəмалдана қарайтын көңілінде қобалжулар көп-ақ. Оның салыстыра зерттеу арқылы тапқан нəтижелері қаншалықты айқын сияқтанғанымен, оны басқа адамдардың қалай қабылдайтындығы белгісіз еді. Сондықтан да ол бір тексерген жайларын қайта-қайта қарап, ерекше əзірленген үстіне... хабарлама жасайтын күнін асыға күтумен де жүр.



	10

	Аурухана тіршілігі сырт көзге бір-бірлерінен айнымайтындай көрінгеніменен, зер сала анықтап қараған жанға... оның кешегісі мен бүгінгісі түгіл, əрбір сағатының тартысқа толы екенін аңғару қиын емес. Міне, бүгін де сол өзіне лайық... өтіп жатқан қам-қарекетіне орай, жеткені мен жетіспегені мол... ұтқаны мен қоса ұтылғаны да бар, сəтсіздіктері мен қуаныштары алма-кезек ауысып жататын, клиниканың да өзіне тəн өмірі болатын. Бір түсті киініп... бір ырғаққа бағынғаны болмаса, оның ішіндегі адамдардың да алуан түрлі мінезді тіршіліктері бар. Тек бір ғана сəтте... алды туман ауыртпалығы мол дертке шалдыққанда, дүниенің тілін жүрегімен түсінетін ақын да... не бір тылсым құбылыстарды ақыл таразысымен шешетін ғалым да... он саусақтарынан өнері тамған зергерлер мен диқандар да, көңілі дарқан мəрттер мен көкірегі саяз көрбадам жандар да... не керек əйтеуір барлығыда бір деңгейге келіп, сан түрлі уайыммен... бір ғана үмітке қол созатын кез туады. Сонда əркім өз мұршасына қарай өткенін бағдарлап, болашағына да көз жіберер сəттерін енді ғана сезінгендей... ойпыл-тойпыл ойлардан көңіл-жүгі ауырлағандай күй кешеді. Бұл тіршілікке пенде болған соң, адамдардың басынан не өтпейді?! Екпінімен тау жығардай, кекілінен жел ескен сəттерде адамдардың көбі, мезгілінде уақыттың өтеріне де... ой тоқтата бермейтіндері белгілі ғой. Міне, осылардың бəрін де салалай түсінуге ұмтылатын қызыл тілдің шешені де, көркем ойдың көсемі де, қалғып жатқан кəрі де, басы ауырып балтыры сыздағанда ғана, өткен өмірлерін қамыға тұрып парақтауға тырысады. Олар денсаулығы түзелісіменен бар тірлігін жаңаша... бұрынғыдан əлдеқайда нəрлі етіп өткізбекке шешім қабылдайды. Бірақ, тағы бір тіршіліктің өз ырғағы басталып, күндер зулап, айлар сырғанай, жылдар жылжып өте бастайды. Əртүрлі өрекпулерді қайтадан басынан кешеді. Толқиды да толғанады... аз-көп айтқан серттерін орындауға тырысады. Ақырында сол ортамен тағы да қоян қолтық араласып кете барады...

	Міне, жүрегі егер сезімтал болатын болса, дəрігер адам осының бəрін көреді. Асан клиникаға еркін араласып, оның егжей-тегжейіне қанығып қана қоймай, осы тектес мол əсерден жан дүниесінің өзгере бастағанын да аңғаратын тəрізді. Əсіресе, клиникаға жаны ауырып шарасыз түскен адамдар мүлəйім күйге ауысып, қыбыр еткен қимыл мен ауыздан шыққан сөздің астарын іздеп əлекке түсетіндерін де байқап жүр. Мұндай күйге көбінесе күрделі операцияны күткен адамдар жиі ұшырайды екен. Сондықтан да олар дəрігердің жүзіндегі қимыл-əрекеттерін қағаберіс жібермей, əр сөзіне мəн бере кұлақ асады. Өзіне қажет бір ғана сенімділікті іздейді. Бұл айта салуға ғана жеңіл сияқты. Əйтпесе, осынау «сенім» атты жалғыз ауыз сөзде қаншама құдірет бар десеңізші?! Əсіресе, денсаулықтың кепілі қандауырдың жүзімен шешілерде, сенімнен басқа қуат берер медеу жоқ. Бұл заңдылықты жан дүниесімен түсіне білмеген хирургтің... өрісі де, өркенді өнегесі де болуы мүмкін емес. Сондықтан болар, жақсы хирургтер əрқашанда өз мамандығына лайық... аса сергек те, түйсігі терең сезімтал жинақы келеді. Ол ақырғы жасар қорытындысын тек творчестволық шешіммен ұштастыруға тырысады. Дəрігер мен сырқат адамдардың арасындағы бұл тəріздес түсініктерден, тек қана жақсылықтың мерейі үстем болары сөзсіз-ақ.

	Асан бүгін клиникаға ерте күлді. Ол алғаш аттап кіргендегідей қысылған сыңаймен ерекше толқып есігін ашты. Сырғақтаған сынаптай қобалжыған көңіл... өне бойыңды бусанта, буындарыңды ала бере ме, қалай?! Əйтеуір, ол қобыраған өз қимылына қанша ыза болса да, табиғатқа тəн жинақылығынан айрылып қалған тəрізді. Қолындағы заттарын біресе ұмытса... біресе түсіріп алып, тым əбігер болып жүр. Оның мұндай күймен сезім кешуінің өз себептері бар. Қазір кафедраның алдында... өзінің лабораториялық жұмыстарының қорытындыларын баяндап бермек. Ол ғылыми дəлелденген өзінің батыл пікірлерін ұсынбақшы. Соқыр ішекке жасалынатын операциядан кейін, антибиотиктерді мүлдем қолдануға болмайтынын айтпақшы. Бұдан былай қалыптасып кеткен кейбір түсініктерді тез арада өзгертуді батыл түрде талап етпек. Иə-иə... дəп солай, міндетті түрде өзгертуді талап етпекші!

	Ал, қалыптасып кеткен ырғақ пен қозғалыстарды өзгерту... өмірдегі ең күрделі мəселе екендігі бəрімізге де аян. Жаңа дүниені көре тұрып көргілері келмейтін, сене тұрса да сенбейтіндермен тіл табысу оңай емес. Əйтсе де, Асанның медеу тұтары, осынау қиын мəселені өз шаңырағының астында талқылайтындығы еді. Бірге істеген əріптестері мен ұстаздарынан көп ұлағат күтетін сияқты. Солай бола тұрса да... табылған жаңалықты, бірден лабораториядан тікелей адамдарға қолдану, қай кезде де үлкен жауапкершіліктер жүктеген болатын...

	Манағыдан гөрі Асан біршама өзіне-өзі келіп, іліп қойған таблицалары мен диаграммаларына, түрлі-түсті ақ-қаралы етіп үлкейтілген фотосуреттеріне байсалды тексере қарап, кейбіреулерінің орындарын ауыстыра ыңғайына қарай қайыра іліп жүр. Оның көңіліндегі күнтілік пен көпіршік сезімдерді сынға алып ескерткен Хамит, жаңарақта жазбаларын тағы да бір қайталай қарап шыққан болатын. Ол қарап болған қағаздарын Асанның өзіне қайыра беріп:

	– Сенің өзіңнен өзің дегбірек жүргенің қалай?! Ғылым эмоцияны қаламайды. Оған салқын қанды сабыр мен дəлелдене айтылған факті ғана керек. Инемен қазып алғандай болған тұжырымның өзін төкпейшашпай тыңдаушысына жеткізу... шын мəніндегі үлкен өнер. Табылған жаңалықпен айтылған ойды қорғасындай балқыта... ерекше байсалдылықпен шегелей түсіндіруді талап етеді. Ол үшін сергек сезім ғана керек, – деген еді.

	Асан ұстазының осынау сын пікірінен соң, мүлдем өзгере қанаттанғандай жігерленіп сала берді. Оның дайындалып жатқан бөлмесіне кіріп-шығып жүргендерге де, манағыдай емес, жайдары мінезімен байсалдылық байқатқандай. Осы күйге ауысқалы өзінің де көкірегі кеңейіп, иығынан басқан ауырлықта... шеңгелдей қысқан жайсыз сезімдер де шыңырауға шым батып кеткен тəрізді. Мінеки, адам психологиясы дегеніміз осы! Жанашыр жанның тауып айтқан жалғыз ауыз сөзі, өн бойыңа нұр сəулесін таратып қана қоймай... дер кезінде бойыңа қуат құйып жібергендей əсері бар...

	Мезгілді уақыттан қалмай кафедра қызметкерлері де жиналып жатыр. Доценттерін қасына ертіп Жорабек Есенұлы да келді. Ол шағын ғана мінбенің жанындағы столға келіп жайғасты. Өзі əлденеге ренішті ме, қалай?... Орындарынан дабырлай көтерілген ассисештері мен аспирант ординаторларының көрсеткен ізетіне... салқын ғана басын изеді де қоя салды. Жиналғандарды барлай шолып шықты да, кафедраның кезекті жиналысын ашық деп жариялады. Манағыдай емес түсін жылыта сөйлеп, күн тəртібіндегі мəселелерді хабарлады. Асанға сөз берместен бұрын, əуелі оның зерттеп жүрген тақырыбының актуальдығы мен маңызына қысқаша тоқталып өтті. Алынған лабораториялық жəне микробиологиялық зерттеулер арқылы жаңаша тұжырым жасауға əбден болатын, қызық-қызық деректердің бар екендігін баса айтты. Солай бола тұрса да, біздердің бүгінгі мақсатымыз жетіспей жатқан жағын көрсетумен қоса, диссертанттың ары қарай дамытар бағытына барынша көмектесуіміз керек. Ол енді ғана Асанға бұрыла қарап, қысқаша тұжырымды етіп баяндап беруін сұрады.

	Асан қолындағы қағазын ашпастан бұрын алдына қойды да, тамағын керней еркін əңгімелесуге кірісіп кетті.

	– Медицинадағы антибиотик эрасы алғаш басталғанда... оның бұрынсоңды болып көрмеген табыстарға жеткізгені рас. Оған уақыт куə?! Оның осы қасиеттерін шектеусіз деп түсінген біздер, ондаған жылдар бойы... қалай болса солай төгіп-шаша пайдаланып келеміз. Оның айналасына тигізер экологиясына мəн бергеміз жоқ. Сөйтсе де, соңғы жылдары... антибиотиктің ағзаға тигізер жағымсыз жағдайлары айтыла бастады. Бірақ, бұл жұмыстардың көпшілігі лаборатория жүзінде ғана жасалынған еңбектер еді. Антибиотикті бей-берекет қолданатын клиникалардағы жағдайы өзгеріссіз қалып отыр. Əйткенмен де эксперименталдық еңбектердің тұжырымдарына құлақ аспауға да болмайтын уақыт жеткен тəрізді. Əсіресе, антибиотиктердің организмдегі табиғи витаминдерді жойып, оның бүкіл иммуннобиологиялық қабілетіне əсер ететіні еріксіз ойлануға мəжбүр етті. Мұнымен қоса антибиотиктерді қиспасыз көп қолданатындықтан, жойып жібермекші болып отырған микробтарымыздың өзі... бірте-бірте оған бейімделіп алатындықтары анықталды. Əрине, бұдан антибиотиктен мүлдем безіну қажет дейтін ұғым тумаса керек. Тек, антибиотик арқылы ғылымның қолымызға ұстатқан өткір қаруын... қалай болса солай сермеп, айналамызды өз қолымызбен жарақаттандыра беруге қақымыз жоқ. Сондықтан, бұдан былай осынша мол қуаты бар шипалы дəріні, жүйесіне орай, жөніне лайық пайдалану, дəрігер атаулының азаматтық борышы болмақ. Осыған байланысты енді хирургиялық клиникаларға көңіл бөліп көрелік. Бүкіл Одақ көлемінде күні бүгінге дейін, соқыр ішек операциясынан соң... он шақты күнге шейін, ағыл-тегіл антибиотик құюмен келеміз. Оның шын мəнінде қажеті бар ма, жоқпа... онда шаруамыз болған жоқ əйтеуір, қалыптасып кеткен əдетке басып құя береміз. Сонымен қоса жиі қолданылатын пенициллин, стрептомицин, тетрациклиндердің емдік əсері... кейбір адамдарға жоқ десек те болады. Айта берсек... толғанатын да, ойланатын жайлар көп. Осымен мəселенің жалпы жағдайын доғара тұрып, өзіміздің алған нақты деректерімізді келтіруге рұқсат етіңіздер?...

	Мəселен, алынып тасталынған соқыр ішектің қабына өзгерген барлық қабаттарында микробтың бар-жоқтығын анықтадық. Оның сыртқы жəне ет қабаттарынан гөрі, көбінесе ішкі кілегей қабатында микробтардың бірнеше түрі кездесетінін анықтай отырып, бізден бұрынғы зерттеулердің нəтижелерін толықтыра түстік деуімізге əбден болады. Материалдардан өсірген микробтардың антибиотикке қатынасы қандай, оның пəрменді əсері бар ма, жоқ па соны анықтадық. Сонда үнемі қайталана беретін мынандай заңдылықтарға тап болдық. Зерттеліп отырған антибиотиктердің... микробтарға əсер етуі əрқилы екендігі байқалды. Сонда даралай жіктеп алған микробтардың түрлеріне... пеницилиннің 98 проценттейі, стрептомициннің 47 проценттейі, тетрациклиннің 68 проценттейі залалсыз екені, тіпті олардың айылын жимастан еркін өсіп... өне беретіндіктері белгілі болды. Аса бір қызықты жағдай... бойы үйреніп алған микро-тіршіліктің антиобиотиксіз, тіпті олардың өсу қабілеттері тежелетіндіктері байқалып отыр. Мұндай жағдайларды əлсіз үлкен микробтарға азды-көпті пеницилиннің ерітіндісін құйсаң, жауыннан кейінгі саңырауқұлақтай қаптай өсетіндігін көрдік...

	Осы алынған деректерді қорытындылай келіп, кез-келген антиобиотиктердің адам ағзасына тигізер кері əсерлерін ескерсек соқыр ішектің жарылып кеткен түрлерінен басқа формаларына ешқандай да антиобиотик қолданудың қажеті жоқ. Ал, жарылып кететін соқыр ішек не бары 1,5-2,0 проценттен аспайды. Жедел хиркургиялық клиниканың ең негізгі контингенті болып саналатын соқыр ішекті, антибиотик аз емдейтін болсақ, аурухананың қыруар қаражаты да үнемделеді. Операциядан кейін кемінде алты-жеті күн үзбей, əр адамға тəулігіне сегіз рет жасалынатын егудің жоғалуы, əнбе ауруға, əнбе дəрбикенің жұмысының азаятындығы айтпаса да түсінікті. Біздің жасаған орташа есебіміз бойынша... əрбір дəрбикенің 30-35 процентке жуық жұмыстары жеңілдемек. Ал, қажетсіз пайдаланған антиобиотиктің организмге тигізер залалы өз алдына бір пара əңгіме... оның таблицалық жəне графикалық көріністері алдарыңызда ілулі тұр. Көңіл құйып тыңдағандарыңызға өте көп рақмет. Осымен қысқаша жасалынған хабарламам бітті...

	Жорабек Есенұлы көңілдене:

	– Кəнеки, кімде қандай сұрақтар бар? – деп көтеріле түсіп қайтадан жайғасып отырды.

	Сұрақтар:

	– Антибиотиктердің микробқа əсер етпеуі неліктен?

	– Антибиотиктің организмдегі иммунобиология жүйесіне əсерін қалай тексердің? – деп Жаппар сəл-пəл кідіріп қалды.

	– Тағы да қандай сұрақтар бар? – деген профессор Асанға шалқалай бұрылып: – Қойылған сұрақтарды жазып алып тұрсың ба?...

	– Иə, Жорабек Есенұлы?!

	– Сөйт! Жауабыңды артынан біржола жинақтап айтатын бол

	– Кəне, тағы кімде сұрақ бар?

	– Жорабек Есенұлы, – деп орнынан көтерілген Жаппар: – Сонда операциядан кейін антибиотик бермекке, аурулар емсіз қалмай ма?

	– Тағы...

	– Басқадай сұрақ жоқ па?

	– Əзірше осы.

	– Енді жауабын естиік.

	– О да болсын, – деді профессор, – Онда, Асан, жауаптарыңа көше бер.

	Сұрақтардың қиын еместігін бірден сезінген Асан:

	– Ең əуелі... аты аталған антибиотиктердің микроб алдындағы пəрменсіздіктерін, оларды адамдар өз еріктерімен үйде де, түзде де, кезкелген уақыттарды керек пе, жоқ па былапы пайдаланатындықтарының нəтижесідегі түсінген жөн. Өйткені, операция жасалынған адамдардың бұрын қандай антибиотиктерді пайдаланғанын жəне қалай пайдаланғаны үнемі сұралып тіркелініп отырды.

	Ал, антибиотиктердің иммунобиологиялық əсерлері... көптеген иммунолог ғалымдардың еңбектерінде егжей-тегжейлі айтылған еді. Мұны қайыра зерттеу міндетімізде болған жоқ. Ал Жаппардың сұрағы... осында отырған дəрігерлердің көбінің көкейіндегі нəрсе?! Шындығында да операциядан кейін ешқандай антибиотик қолданбау... тіпті ақылға қонбайтын ұғым сияқтанып та көрінуі мүмкін. Бірақ бұл біздерге сіңісті болып кеткен қадеттеріміздің ғана жорамалы. Егер аппендэктомиядан соң бұрын антиобиотик қолданбай жүріп, енді жаппай қолдану керектігін айтса да... тұп-тура қазіргідей сақтық жасайтындығымызда да дау жоқ. Сондықтан, біздер бойға сіңісті болған қадетімізден биік болуымыз керек.

	Қашанда ғылымның айтқанына сенгеніміз жөн...

	– Басқадай сұрақ жоқ па?

	–?!

	– Ендеше, шығып сөйлеймін деушілерге рұқсат.

	Шошаң еткізіп қолын көтере қойған Жаппар, алдыңғы жақта орнынан көтеріле бастаған Хамитты көріп, кілт тыйыла қалды. Ол клиникалық ординатурасынан кейін... Жорекеңнің көмегімен осы күзде кафедраға ассисент болып орналасқан еді. Бірақ, диссертациясын əлі қорғай алмай жүр. Əйтсе де ассисент болғаннан бері, өзін еркіндеу ұстап, кез-келген мəселеге араласу қадетіне сіңе бастаған тəрізді. Əйтеуір, арты қалай болатынын кім білсін... жас ассисент тым жылдам, аса шапшаң... тез араласқыш болып жетіле түсуде...

	Мінбеге көтеріліп көзілдірігін киген Хамит:

	– Ғылым жолына түскен жас адамды аса қатты мақтауға да болмайды. Өйткені, əрбір мақтанның астарында... асыл тасқа түсетін қарабас құрт сияқты керенаулық жатады. Əйтсе де көңілге ұнаған жағдайды... əділетіне орай айтпаса шындықтың сағы сынады. Осы айтылғандардың екі жағын тең ұстай тұрып, Асанның алғыр ойлы пікірлеріне сүйсінбеске тағы да болмайды. Ал, оны зерттеп отырған тақырыбының дəп бүгінгі кезеңде... өте актуальді екендігі, ешкімге де күмəн тудырмаса керек. Өйткені, антибиотиктерді сақтана қолдануды, өмірдің өзі талап етіп отырған күрделі мəселе екені рас. Осы күнде дəрі-дəрмектерден жапа шеккендер көбейе түсуде. Соның ішінде өте-мөте антибиотиктен таралатын аллергиялық дертгердің бел алып бара жатқаны ешкімге де құпия емес. Аллергияның қауіптілігі сол – оларды ештемемен емдеп алуға болмайтын күрделілігі. Тіпті айта берсек... антибиотиктерді өте жиі қолданатын ана сүтін емген жас балалар да, егер сырқаттана қалса... анасына əсер етпейтін антибиотик балаға да шипалық əсерін тигізбейді. Сондықтан, да күллі медицинаның қай саласы болмасын, антибиотиксіз емдеп алуға келетін сырқаттарға... оны мүмкіншілігінше қолданбаудың пайдасы зор. Тіпті бұл мəселе келешек ұрпақ үшін де, бейтарап қарауға келмейтін нəзік дүние. Меніңше, алынған тұжырымды еш күмəнсіз клиникаға енгізгеніміз жөн, – деп өзінің ұсынысын жасады.

	– Жə-ə... – деп даусын соза үн қатқан профессор. – Тағы да сөйлеймін деушілер бар ма?...

	– Рұқсат болса, – деп орнынан көтерілген Жаппар, ұры мысықтай мойнын ішіне ала... жылтыңдап жан-жағына қарап алды. Оның осы бір əдетін отырғандар да жақтырмайтын сияқты. Оның сөзіне мəн бергілері келмей өзара күбірлесіп кетті.

	– Кел-кел... сөйле Жаппар, – деп ақсия күлген Жорабек Есенұлы. – Жастардың өзара пікір таластырғандары өте орынды. Тіпті ағат болса да ойындағыны іркілмей айт. Жастықтың құдіреті де осында жатыр...

	Профессордың сөзі əжептəуір желеу болған Жаппар əрнені айтып ұзағырақ сөйледі:

	– Сөзімді қорыта келе айтарым, Хамит ағаның айтқандарына түгелдей қосыла тұрсақ да, көңілімізде күдігіміз де жоқ емес. Антибиотик жайындағы жаңа бағыттар бəрімізге де таныс. Солай дей тұрсақта, соқыр ішек операциясынан кейін мүлдем антибиотик құймау... тым асыра сілтеуге соқтырып жүрмегей. Мəселен, оны басқа немен емдейміз деген сауалыма... Асан нақтылы жауап қайтара алған жоқ. Сонда мұның өзі қалай? Хирургтің операциясы үстінде қандауырсыз қалғанымен, иə болмаса, терапевтың ауыр сырқаттың жанында дəрі-дəрмексіз отырғанымен пара-пар емес пе? Əрі-беріден соң, ғылыми тұжырым өз алдына, ал адам өмірі ешкімнің де ойыншығы болмаса керек...

	– Жə, жə-жə, балақай, – деп қолын көтере тоқтатқан профессор: – басқа айтарың болмаса, отыр...

	– Тағы... тағы да, – деп міңгірлеген Жаппар селтиген күйі тұрып қалды.

	– Жарайды. Жетер... бар, орныңа отыр. Жорабек Есенұлы бұрыла беріп:

	– Асан, қорытынды сөзің бар ма? – деді. Орнынан ұшып тұрған Асан:

	– Рұқсат етсеңіз... аз ғана айтарым бар, – деді. Профессор да:

	– Қысқа ғана, – деп рұқсат етті. Асан сол орнында тұрып:

	– Мен Жаппардың сұрағына... қадай айтып жауабын қайырмаппын. Қайталап айтамын, соқыр ішектің жарылып кеткен түрлерінің... емдеу тактикасы бұрынғыша, ал қалған формаларын ешқандай антибиотиксіз, тек ауырсынуды басатын дəрі мен лоңқа ғана қойылса жетіп жатыр. Міне, операциядан кейінгі негізгі ем осы. Бұған клиникамыздың қолданып жүрген режимдерін қосамын, – деп сөзін аяқтады. Жорабек Есенұлы да:

	– Жарайды, отыр. Мен де бір-екі ауыз пікірімді айтайын, – деп орнынан тұрды.

	– Орныңызда отырып-ақ айта бермейсіз бе? – деген Жаппардың сөзіне залда отырғандар жақтырмай көз қиықтарын тастады.

	Оған жауап қатпаған профессор да:

	– Бүгін кафедрамыздың кезекті жиналысында... өте сəтті жинақталған ғылыми тұжырыммен танысып, оған өз пікірлерімізді білдіріп жатқан жайымыз бар. Антибиотик жайлы көп айтылды. Оларды қайталамайақ, тек бұл мəселенің толғағы жеткен жай екенін ерекше айтқым келеді. Оның себебі мынада: медициналық шала сауаты бар адамдар түшкірсе де, жөткірінсе де, тіпті аяқ-қолдары сыздаса да, қолдарына не түссе соны іше беретін заманға жеттік. Шөлмек мың күннің ішінде емес, бір-ақ күнде сынбай ма? Сонда шытынаған шөлмекті құрсаулауға жарар қару да, айла да жоқ болып шығады. Əрине, бұл өте ауыр жағдай екені түсінікті. Өйткені барлық қолұшын берер антибиотиктер пəрменсіз... адамды ажал аузына итерген микробтар тонналап құйсаң да мыңқ етпейді. Ал, енді не істеуміз керек? Бұл сұрақтың жауабы біреу-ақ. Дəрімен ойнаған бейбастақтықты тастау керек. Əр нəрсені ақылмен пайдаланатын уақыт жетті деген сөз. Бұл көтеріп отырған мəселеміз, бүкіл Одақ көлеміне тарататын маңызы бар. Сəт сапар сіздерге! – деп осымен күн тəртібінде қаралатын мəселенің біткенін хабарлады.

	Кафедра жиналысы бітіп, əркім өзара пікірлесіп жатыр. Алма-кезек Асанды да құттықтап, жақсы тілеулерін білдірді. Анадайда оқшау қалған Жаппар да жақындай түсіп жымия қолын созды.

	Адамдардың ең соңында қалған Жаппар:

	– Ой, ит-ай... бақытты-ақ жансың?! Мынау нағыз жуатын күн емес пе? – деді.

	– Кімге?

	– Əрине, бізге.

	– Əй-й, Жаппеке-ай ... орынды айтасың-ау. Бірақ, əлі жуудан бұрын істелетін де шаруалар жетіп жатыр ғой.

	Жаппар ыржақтаған болып:

	– Бұл қараудың сөзі, – деді. Асан оның жүзіне тіктей қарап:

	– Жарайды, Жаппар?! Сені қазір мен ресторанға шақырайын-ақ, сонда екеу ара сөйлесер əңгімеміз... не айтар сырымыз бар ма? жоқ Егер тек ішу үшін ғана болса, мінеки арақ адар ақшаң... – деп қалтасынан алып бес сомдықты ұсынды.

	Мырс етіп күліп, тісін шықырлатқан Жаппар:

	– Дұшпаннан түк тартса да олжа демеуші ме еді, əкел, – деп бес сомдықты жұлып алды да жүріп кетті.

	Асан не істерін... не дерін білмей, оның артынан қараған күйі тұрып қалды. Ол сəлден кейін өзіне-өзі келіп, ілулі тұрған таблицалары мен суреттерін жинастыра бастады...

	Соқыр ішектің жеңіл түрлерін операциядан кейін, антибиотиксіз емдеуге кіріскен уақытқа да біраз болып қалды. Дəлірек айтсақ, жарты айдан асып барады. Бұл Алматыдағы ең үлкен клиника үшін аз ғана мерзім емес. Бүкіл қала бойынша күнара кезекшілік өткізетін клиника, əр тəулікте жиырма-жиырма бестен астам соқыр ішек операцияларын жасайтын еді. Осыншама мол материал мен тез жинақталған тəжірибе... уақыттың аздығына қарамай, көп нəрсенің бетін ашып тастағандай еді. Қазірдің өзінде-ақ ондаған аурулар антибиотиксіз құлан таза жазылып кетіп жатыр. Іштей болса да кезінде күдік ойлаған дəрігерлер, жаңа бағыттағы емнің дұрыс екендігіне əбден көздері жетіп, көңілдері орныққандай күйде болатын.

	Бүгін операциядан бос тоб сабағын ертерек бітіріп жіберген Жаппар, кейбір аурулардың анализдерін қарамақ болып, дəрігерлер отыратын бөлмеге кірді. Терезе жаққа қарап əлденені жазып отырған Асанды көрді де, босағадан озбай қалт тұра қалып:

	– Ой, дөкейім-ай, ə... сен мұнда отыр екенсің ғой, – деді.

	Жалт бұрылған Асан:

	– Е-е, мені іздеп жүр ме едің? – деп іле сұрақпен жауап қайырды.

	– Жо-о-ға тəйірі... жəй əншейін айтылған сөз ғой, – деп жақындап келген Жаппар: – Əй, сен осы анадағыға өкпелеп жүргеннен саумысың?...

	–?!

	– Əрине, айтқан сөздерім мен істеген істерімнің қате екенін өзім де түсінемін, – деп терең күрсінген Жаппар, бір түрлі уайым шеккендей:

	– Сен мені кешір? – деді. Жақсы-жақсы... Жапеке, кешірмей сені не етермін...

	– Кешірмеуге де тұрмайсың дегенің бе?

	– Ай-й, Жапеке-ай... сенде алты алас, бес бересім жоқ. Немесе көңіліңді қалдырып иш-ай дескен жерім бар ма?

	Жауласып жүрген өзің емессің бе?

	– Дұрыс айтасың?! – деп келіскен Жаппар: – сондықтан сен мені кешір... егер кешіре алсаң...

	Асан оның жүзіне таңырқай қарап:

	– Сен бала болып кеткеннен саумысың? Осыншама күйзелетін не болды? – деген Асан орнынан тұрып: – Бірімізді-біріміз сыйлап... жетістіктерімізге қуанып жүргенге не жетсін...

	Асанның оң иығынан қапсыра ұстаған Жаппар:

	– Адамды күйдіріп, от жалынға түсіретін де, сенің осы мінездерің ғой. Жаңағы сөзді шын жүрегіңмен айтып тұрсың ба, жоқ əлде, қызықтай түртіп ойнап тұрсың ба? Ал мен болсам, біреудің жақсылығына тынысым тарылып, жүрегім сыздап жүре береді. Мұнымды сенен басқа ешкімге айта алмаймын. Олар сен сияқты түсінбейді де, соңынан күлкі етуге дайын тұрады. Кейде өзімді-өзім жарып тастардай жиіркенемін де... қайтейін, – деп іштей тынған күйі тұрып қалды.

	Асан тап осы қазір оған бар дүниені сыйлағысы келіп:

	– Жаппар, бүйтіп қатты күйзелмеші?! Өз қатесін түсінген адам... қандай жайсыз қылықтан болсын, тез арылып кететіндігіне күмəн жоқ. Саған бір айтар тілегім, дүниенің төрт бұрышын кезсең де кездестіре алмайтын... үлгі алар қасиетіміз қасымызда жүр. Ол – өзіміздің Хамит аға! Сол кісімен жиірек əңгімелесіп, айтқан ақыл-кеңестерін орындауға тырысып көрші. Ол кісі не айтса да ағынан жарыла ақтарыла сөйлейді. Адамдардың жүректері тазармай... ізгілік те бір басының қасиетіне айнала қоймас... – деді.

	Дабырлай келіп тоқтаған есік сыртындағы дыбыстан елең ете қалған Асан мен Жаппар орындық алып отырысты да:

	– Да!





– Да-да...

	– Кіріңіздер?! – десті.

	Айқара ашылған есік алдында ұйлыға түсіп тұрып қалған, бір топ дəрбикелер сестралар жайраң қаға ішке еніп келе жатты.

	– Жайша ма? – деген Жаппар.

	– Сірə, бір қуанышты жағдай-ау...

	– Иə-ə, өте қуанышты жағдай, – деп алға қарай сытылып шыққан Катя апай:

	– Асан қарағым, бар келген шаруамыз өзіңде ғана. Жақсылап тұрып тыңдап алғайсың, жарай ма?...

	Асан жадырай күліп:

	– Жарайды, Катя апай, құлағым сіздерде, – деді.

	Біраз неден бастарын білмей қыпылықтай қалған Катя апай:

	– Турасын айтсам... біздер, сені құттықтап, алғысымызды айтуға келдік. Мына мен... бұл клиникада, отыз жылдан астам істеп келемін. Бұйырса, келесі жылы құрметті демалысыма əзірленіп жүрмін. Осыншама жылдардың ішінде, бұл шаңырақтың астында көптеген ғылыми жұмыстар жасалынды. Тіпті, қаншама докторлық диссертациялар да қорғалды. Бірақ сөздің шындығына келсек, солардың ешқайсынан да... иə-иə, ғылыми тапқан жаңалығыңа жетерлері жоқ. Міне, өзіңнен бірер жыл бұрын келген Жаппар да диссертациясын жазуға кірісті. Бірақ іс жүзіндегі ашқан жаңалығын... мүмкін біздер түсінбейтін шығармыз, тан өзінің ашқан жаңалығындай сезіне қойғамыз жоқ. Сендер екеулерің де менің ұлдарымнан көп кішісіңдер, сондықтан аналық сыр етіп, мынау топырлап тұрған барлығымыздың бір кемшіліктерімізді аша кеткім келіп тұр. Бұл да Асан қарағым, өзіңнің ашқан жаңалығыңа байланысты, – деді.

	Қаз-қатар тұрған дəрбикелер:

	– Катя апай, – десіп шу ете қалысты.

	– Жə-жə... маңырамай тұра тұрыңдар?! Сөзімді бітірейін, – деген Катя апай. – Осы айға жуық уақыттан бұрын, мына тұрған сұлулардың бірбірлерімен ұрыспағандары жоқ.

	– Ну-у-у...

	– Ештеңе жоқ, шындықты айтқан дұрыс. Сонда олар неге ұрсысады дейсіздер ғой. Осы соқыр ішек үшін. Ол кезде палатаңа төрт-бес аппендикс түсті деген сөз, өз жаныңда өмір болмайтын. Ойлап көріңдерші? Тек бір адамның өзіне... сегіз рет келіп антибиотик егу оңай ма? Ол құрмағырың... бейне маған керектей, əр укол сайын тыржаңдап əлегіңді шығарады. Кейбіреулер тіпті тілдерін де тигізуге барады. Тіпті сегіз рет егуді қойшы тəйірі, ең қиыны толып жатқан шприцтерді... сегіз рет жуып, сегіз рет жарты сағаттан қайнатуды айтсаңшы. Жатқан бір тозақ болатын. Қазір міне... Асан қарағым, сенің еңбегіңнің арқасында, осылардың бəрінен де құтылдық. Біздер тату-тəтті жұмыс істейтін болдық. Бұрын соқыр ішекпен түсетін аурулардан ат тондарын ала қашатын болса, енді елден бұрын қағып əкетуге тырысады. Қадамыңа гүл бітіп, өнерің өркенді болсын! – деп Катя апай келіп Асанның бетінен сүйді.

	Ол бұрыла беріп:

	– Үй-й, Сəуле... не бітіріп тұрсыңдар?! – деді.

	Қыздар жасыра ұстап тұрған шоқ-шоқ гүлдерін бірінен соң бірі əкеліп, Асанды құттықтап жатты. Не дерін білмей жанарлары жасаурай тұрып қалған Асан, ешуақытта мұндайды күтпесе керек. Тамағына əлде бір нəрсе тұрып қалғандай қайта-қайта жөткірініп:

	– Рақмет... өте көп рақмет! – дегенді əзер айтты.

	Сырт қалып қалған Жаппар да не істерін білмей күлген болып:

	– Катя апай, Асанның абыройын аспанға бір-ақ шығардыңыз ғой. Егер манадан бері айтқандарыңызды ЖАК-қа жазатын болсаңыз... Асанға кандидаттықты қорғамай-ақ береді, – деп əзіл айтқан болды.

	– Несі бар?! – деген Катя апай: – мекен-жайын беріңіздерші... бүгін-ақ отырып жазуға кірісеміз.

	Айтарын айтып қалса да екі көзі атыздай болған Жаппар:

	– Жоға... əншейін, жəй қалжың ғой, – деп ойнап айтса да, ойланбай сөйлегеніне өзі де іштей ашуланып тұр.

	Асанның күйін жақсы түсінген дəрбикелер, адал жанның ақ айран болған сезімін одан əрі қинағылары келмей, кілт бұрыла шығып бара жатты. Тым-тырыс болып тына қалған бөлме ішінде... əркім өз ойларымен шарпысып, Асан мен Жаппар алдарындағы орындықтардың арқасына сүйенген бойы үн-түнсіз тұрып қалыпты. Біраз уақыт өткеннен кейін көзінің қиығымен Асанға қараған Жаппар, алай-дүлей болған жан дүниесіндегі қара мысығы мияулап қоя берді. Ол үн шығарып тіл қатса жарылып кетердей... өзін-өзі əзер тежеп, асыға басып жұлқи ашқан есігін серпе жауып шыға жөнелді. Сарт ете қалған есіктің дыбысы... Асанның көкірегіне қонақтаған сезім көгершіндерін үркіте ұшырып жібергендей əсер етті.

	Асан есік жаққа қарап басын шайқай:

	– «...Иə-иə, бүйтіп сүрген тіршілігің құрысын! Жақсылық атаулы жүрегіңе тікен болып қадалса, бұл сорлының өмірден алар лəззаты не? Осының алдында ғана айтқан сөздерін қалай түсінуге болады? Əлде... сиқырлыққа толы көлгірсу ме?... Қалайда Жаппар мені қолынан келсе оңдырайын деп жүрген жоқ өзінен-өзі жеп... ет бауыры езілген... жаны жаралы байғұс-ай»,

	– деп орындығына отыра кетті. Алдында жатқан гүл шоқтарынан бұрқырай тараған хош иіс сарайын ашып, көңілін сергіткендей болды.

	Асан алдындағы гүлдестелерінің ең ұнамды бірнешеуін алды да, операцияларынан əлі шыға қоймаған Жорекең мен Хамиттің кабинеттеріне əкеп, гүл қойғыштарына қадап қойды. Уақытына қараса əлі де ерте көрінеді. Ол институттың кітапханасына келмек болып, асыға жиналып далаға шықты. Оның қазір қауырт кірісіп жүрген шаруасы, диссертацияларының алғашқы тарауларын бастап кетудің қамы болатын. Ол екі жылдық ординатурасы біткеннен кейін, осы күзден бастап жарты ставка дəрігерлік қызметін атқарып жүрген еді. Оның шаршаса да, шалдықса да... ойлар ойы, талпынатын тілегі де біреу-ақ. Қалайда созбақтатып жібермей, диссертациясын келесі көктемнен қалдырмай қорғау болатын...



	11

	Кітапхана залында бірқыдыру отырып қалған Асан клиникаға келсе, кезекші дəрігерден басқалары түгелдей қайтып кетіпті. Ол өзінің қалыптаса бастаған дəрігерлік əдетімен, сол күнгі операция жасалынған адамдарды... бірін қалдырмай түгел қарап шықты. Бұл да Хамит ағасының үйреткен тəлімі болатын. Оның ұғымында: «Клиниканың абыройы бір адамның ғана игілігі емес. Осы шаңырақтың астындағы бəрімізге ортақ. Іс адам тағдыры болған жерде, ешқашанда менікі мен сенікі деу болмауға тиісті. Ендеше, бүгінгі операцияға қатыстың ба, жоқ əлде, қатынаспадың ба бəрі бір, клиникадан кешігіп шығатын болсаң, қайтарыңның алдында міндетті түрде операция жасалынған адамдарды қарамай кетуіңе болмайды...» деп үнемі ескертіп отырушы еді.

	Асан ординаторскіде отырған кезекші хирургтың жанына келіп, бүгінгі операциядан кейінгі сырқаттарды қарап шыққанын айтты. Əсіресе, өкпесіне операция жасалынған адамға ерекше көңіл бөлуін өтінді.

	– Оның жағдайы маған да ұнаңқырамайды, – деген кезекші хирург: – мүмкін, Жорекеңе телефон соқсақ қайтеді?...

	Ойланып қалған Асан:

	– Жоқ! Əуелі сол жатқан орнынан қозғамай, өкпесін рентгенге түсіріп көрелік. Сен осыны ұйымдастыра ғой, мен тоса тұрайын... рентген суретін көргеннен соң қайтармын, – деп сумкасындағы қағаздарын алып, өзінің жазып жүрген ісіне кірісіп кетті.

	Сол кеткеннен бірер сағаттан соң ғана оралған хирург, қолындағы жаңа түсірілген рентген суреттерін Асанға əкеліп көрсете бастады.

	– Рентгенологтың айтуынша... операция жасалынған өкпенің жоғарғы етегі қалпына келтіріліп керіле жазылмаған, яғни, ателектаздың4 бар екенін айтады, – деді.

	– Өте жақсы?! Дер кезінде анықтағанымыз абырой болды, – деген Асан рентген суреттеріне сүзіліп ұзақ қарады да:

	– Тез барып анестезиологты ертіп келе ғой.

	Екеуі де ординаторскіден асығып шығып бара жатты. Асан ауру жатқан палатаға қарай кетті. Уақыттан ұтылмас, бұл аса қауіпті асқыну емес. Қолдан дем алдыратын аппарат арқылы, жирылып қалған өкпені қалпына келтіре жазып жіберуге əбден болады. Реанимацияда кезекшілік ететін анестезолог та көп кідірмей палатаға келді. Ол ауруды өзі тыңдап көрді де, рентгенологтың айтқан пікірін толық құптайтындығын білдірді. Мұндай жайларды қиыншылыққа санамайтын ол дереу аппаратын іске қосты. Ауру оттегімен дем алып біраз жатты да, кеңірдегіндегі түтікшені суырып алысымен-ақ өз еркімен толық дем алуға көшті. Рақаттанып қалған ол: Кеудесін жаншып... өкпесін қысқан ауырсынудың да бірден тыйылғанын айтты. Барлығы да ризашылық сезіммен палатадан шықты...

	Асан ординаторские келгенде уақыт əжептəуір болып қалған еді. Ол асыға жиналып үйіне кетті. Қолындағы бір шоқ гүлді ақ қағазбен қымтай орап, үйінде екі көзі төрт болып күтіп отырған Нəзікенін қуантпақ. Оның үстіне осынау гүл шоқтары... өзінің ғылыми ізденісінен тапқан алғашқы алғысы екенін де айтпақшы. Осылайша ол ақшам батып ел орынға отырған кезде үйіне жетті.

	Желтоқсан айының орталанып қалғанына қарамай, Алматыда қарсыз үрген қара суық қақап тұрған еді. Əлденеше рет жауған қырбақ қар ұзақ жата алмай еріп кете берген болатын. Жыл мезгілдерінің уақытында ауыспауы, қашанда адамдарға қолайсыздық тудырады. Суық ауамен көтерілген шаң-тозаңнан берекең əбден кетеді. Сондықтан болар, қалың болып түсер қарды алматылықтар сағына күтіп жүрген еді. Жалпы мұндай жағдайлар соңғы кезде жиі ұшырайды. Кейде тіпті жаңа жылды қарсы алып жатқан түні ақ көрпеге орандыратын сəттері де бар. Мұндай кезде қуанбайтын пенде жоқ, бүкіл қала таң атқанша аққала жасап ойнайды. Биылғы қыстың мінезі де осыған саятын сияқты...

	Асан есіктің қоңырауын əдеттегіден ұзақ шырылдатып, қолындағы алқызыл гүлдерін оңтайлай ұстап, жанындай жақсы көретін жарына айтпақшы əзілдерінде ернінің ұшына жақындап қойғанға ұқсайды.

	Ішкі жақтан:

	– Қазір, қазір... – деген Нəзікеннің көңілді дауысын естіген Асан, тұла бойы əлдеқандай қуаныш кернеп, өзінен-өзі мырс етіп күліп қойды. Іле ашылған есіктен албырай көрінген Нəзікен:

	– Жаным-ау, қайда жүрсің? Үйде Асыл аға мен жеңешем келіп отыр, – деді.

	– Құттықтаймын... Нəзікен, құттықтаймын, – деген Асан қолындағы гүлдерін Нəзікенге құшақтата салды да, өзі оны айқыра бауырына басып, алма-кезек екі бетінен сүйе бастады.

	Төргі үйден жүгіре шыққан Асылбектің əйелі:

	– Бетім-ау, мына бауырыңды қара, – деп сылқылдай күлген жас əйел:

	– Қойшы əрі тіпті... соншама, бұларың қалай?...

	Оның сөзін аяқтатпай дөңгеленте көтеріп əкеткен Асан тұп-тура апарып, ақсия күліп отырған Асылбектің алдына ауната салды.

	Асанға қарап көзін қысқан Асылбек те:

	– Айналайыным-ай, ақ маралым-ай, көптен қолыма түспей жүр едің, – деп қарқылдай күле ол да əйелінің маңдайынан сүйіп жатыр.

	– Сығыр-ай... мыналарға бірдеме көрінген шығар, – деп тыпырлай түрегелген ол сыпырыла түскен орамалын қайыра байлады.

	Асан орнынан ұшып тұрған Асылбекке:

	– Ассалаумағалекум, Асыл аға?! – деп оның еңгезердей денесіне күмп беріп тұмсығын тыққан бойы бір сəтке үндемей қалды.

	Асылбек те елжірей еміреніп:

	– Қалай Асанжан... денсаулығың жақсы ма? Шаруаң орныңда ма? өзіңнен біраздан бері хабар алмаған соң... – деп сəл кідірді де. – Бүгін қалдарыңды біліп қайтайықшы деп тарттықта кеттік...

	Шынымен мəре-сəре болып қуанған Асан:

	– Бүгін неткен бір бақытты күн еді. Асыл аға... өздеріңіз қалай? Аманесен оралдыңыздар ма? Батыс елдерінің тұрмыс жайы жеңешеме ұнады ма? – деп барлығын бірден біліп алғысы келгендей бастырмалата сауалдарын үйіп-төгіп жатыр.

	Асылбек те мəз-мейрам болып:

	– Оған ұнағанын... иə, ұнамағанын білмеймін. Көп жағдайлары өзімнің көңіліме қонатын сияқты. Ол жайында жата жастанып айта жатармын. Қалай, ел-жұрттан хабар алып тұрасың ба? Сырымдардың жағдайы жақсы ма? – деп қайыра тағы амандыққа ауысты.

	Асан:

	– Ауыл-аймақ өзіңіз көргендегідей... дін амандықта сияқты. Сырым жақында оқуынан келіп, совхозда бухгалтер болып істеп жатыр, – деді.

	– Қайырлы болсын! – деген Асылбек. – Мұнысы өте орынды болған екен.

	Асан жеңешесі мен Асылбекке кезек-кезек қарап:

	– Əжемнің жағдайы қалай, тың ба? – деді.

	– Əжең əлі тың, Асанжан, – деп бар көңілімен жауап қатқан Асылбек:

	– күніне неше рет өзің жайлы айтып, əр нəрсені уайымдап ойына ала береді. Өзіңнен хабар естімеген соң, мұнысы ақырғы күндері тіпті молайып кетті. Оқта-текте əзілге айналдырайық десек, бұлқан-талқан болып ренжіп қалады. Сондықтан «жаңа ғана Асанмен сөйлесіп келдім» деп күн ара алдап та қоюға тура келеді. Əйтеуір, өзің дегенде шығарға жаны бөлек...

	Қатты ойланып отырып қалған Асан:

	– Иə-ə, ана жүрегі деген шалқар дария ғой. Ана махаббатынан ұлы не бар дейсіз бұл жалғанда?! Бұл шеті мен шегі жоқ... жаныңа жақсылық қана дарытатын, аяулы бір əлем емес пе? – деді.

	Сөзге араласқан Ажар:

	– Жүр Нəзікен, дастарқанымызды дайындайық?! Бұларды тыңдап отыра берсең, таңның атып, кештің батқанын білмей қаласың, – деді.

	– Бə-ле-е... – деген Нəзікен де. Мен не бетіммен отырмын. Жеңеше, сіз қозғалмаңыз?! Өзім де үлгеремін ғой.

	Нəзікенмен бірге көтерілген Ажар:

	– Жə, жарайды... екеулеп жіберейік, – деп олар ас үйге шығып кетті.

	Екінші бөлмеде мəре-сəре болып ойнап жүрген Асанның тұңғышы мен Асылбектің кіші ұлы тете болатын. Екіден үшке кеткен екеуінің де, тіпті туған күндері де бір болса керек. Бұл Асылбек пен Ажардың тоғызыншы балалары. Үлкендері биыл оныншы бітіріп осында келмекші. Асылбектің өз еркіне жіберсе, оған отыз бала да аз. Оның өз пəлсапасы бойынша, «Халықтың санына үлес қосу... қолымнан келер жалғыз ғана азаматтық борышым. Тіпті қала берді... артымда қалдырар ізім де, өмірімнің мазмұны да солар...» деп отырады. Оның бұл мəселе жайлы пікір таластыратындарға айтары қысқа: «Егер де көп қорқытады десек, оның құдірет күші санында екенін түсінеміз, ал терең батырадының сыры да... сол ұлан асыр молдығында ғой. Олай болса көптікке жетіп, береке-бірлікке ұмтылудан асатын жақсылық жоқ. Айрандай ұйып отырған ағайынды кім құрмет тұтпайды...» дейтін тұжырымдарын Асан сан рет естіген.

	Асан мен Асылбек ас ішіп болғаннан кейін де ұзақ отырып асықпай əңгіме-дүкен құрды. Олар өздерінің аға бауыр ретінде қалыптасып кеткен əдеттері бойынша, бастарынан өткен қуаныш реніштерін, болашақта істелмек əртүрлі ойларына дейін түп-түгел ортаға салып, жан-жақты сөз етісіп отырды. Асылбектің бүгінгі екі айтып, бір айта бергені, ендігі күзде оқуға келетін тұңғышының жайы. Ерте бастан ескертіп, бар жауапкершілікті Асанға жүктегелі келгенін ашық айтты. Бұл алғашқы айтып отырған қолқасы екенін де құлаққағыс етіп қойды. Асан да қолынан келер бар мүмкіншілігін салатынын айтты. Бұл өзінің де қызығы, өзінің де мақсаты екенін де сендіре жауап берді. Асылбек те бұл əңгімені онан ары созғысы келмей, өздерінің туристік сапарларын əңгімелеуге кірісті.

	– Бұл сапардың өзі, – деп рақаттана көсіліп, еңгезердей денесін бос тастаған Асылбек: – Айтары не... кереметтей-ақ болды ғой. Көп жерлерді көрдік, əртүрлі елдердің тұрмыс жағдайларымен таныстық. Асанжан-ау... көргенге жетер не бер дейсің?! Менің өз басым, қазақты оқымаған... білімі кенде дейтіндерге сенбеймін. Өйткені, «көре-көре көсем боласың, сөйлей-сөйлей шешен боласың...» немесе «атың барда жер таны, желіп жүріп, асың барда ел таны, беріп жүріпті...» айта білген халықты... қарабайыр, тағы еді деуге ауыз бара ма? Бұл нағыз көргенсіз... мəдениетті тани білмейтін адамдардың айтатыны болса керек. Əрине, мынау шалқар кең дүниеде неше алуан халықтар өмір сүреді. «Халық» деп аталған елдердің саны көп пе, аз ба, онда шаруамыз жоқ, барлығы да ұлы ма деп қалдым. Көре білген жанға əр халықтың да өзінің бір тəлімі болатын сияқты. Міне, осыларды көргенде өз еліңнің бары мен жоғын да, артығы мен кемін де... айқын аңғарады екенсің. Бұрын байқамай жүрегін көптеген кемшіліктеріңді, өзгеден гөрі өзің көруің де бір ғанибет тəрізді...

	– Оның рас, Асыл аға? – деді Асан да құптай. – Адам баласының ақыл-ойын жетілдіріп, азаматтық өресін өсіретін де... бір-ақ нəрсе дейді ғой. оның аты – салыстырмалы түсінік екен. Адам ақ пен қараны да салыстырып барып түсін ажыратады.

	– Міне-міне, дəл айтып отырсың?! Осы сөзіңді тірілту үшін, өзім түйген кейбір ойларымды айта кетейінші, – деген Асылбек қызына сөйлеп:

	– Менің білетінім бағбандық қой. Сондықтан болар, өсімдіктер əлемін тез түсініп, тез табысып кететін сияқтымын. Менімше, бүкіл бір елдімекеннің мəдениеті... оның ауылының көркін ашып тұрған, жасыл желектердің жапырақтарында жазылып тұрса керек. Тіпті осы, «бақшабаудың» сырын бір кісідей білемін деп жүргеніме ұялып, қайтқандаймын. Ал, мынау аралап қайтқан елдерде... ағашты күту, соншама ұқыптылықпен ерекше тəртіпке бағындырылған екен. Біздер көбіне тəртіп пен тəрбиені ұштастыра алмай жататын сияқтымыз...

	Асан:

	– Сонда қалай, олардың қалалары... біздің Алматының көгалынан да күшті ме екен? Келушілердің көбі Алматыға таңдай қағып тамсанып келіп жатады ғой, – деді.

	Сəл ойланыңқырап қалған Асылбек:

	– Олардың қалай... неге таңырқайтындарын, мен түсіндіре алмаймын.

	Оған тіпті өрең те жетпес. Бірақ туған өлкеміздің соншама бай... соншама жомарт табиғат екендігіне, осы сапарымнан кейін оның қадір-қасиетін ерекше ұғынған сияқтымын. Əрине, келген қонақтар сыпайы сөйлеуге тырысатын шығар, немесе, тұнып тұрған табиғаттың өз құдіретіне тəнті болғандарын да айтулары мүмкін ғой. Əйтпесе, басқа елдімекендерді қойып... тіпті Алматының өзіндегі жасыл-желектердің күтімін дұрыс деуге аузым бармайды, – деп қолын сілтеп басын шайқады.

	– Ойбай-ау... Асыл аға, Алматыға қатты сын айттыңыз ғой.

	– Е-е, айтпай... қайтейін?! Рас, қала ішінде құрылыс қатты жүріп жатыр. Ал, сол əрбір құрылыстың маңайындағы ағаштарды көргенде бетіңнен отың шығады. Он екі мүшесінде сау жері жоқ. Бұтақтары сынған бойы салбырап... жапырақтары жырым-жырым жылап тұрғандарын еш қайсымыз да естігіміз келмейді. Əсіресе, ыбырсып қалған арықтардың жанынан өткенде, құрылысшы деген аттарына сай емес, ішкі мəдениеттері мен парасаттары қасаң жандар ма... бұл қалай, деген ойлар еріксіз мазаңды алады. Күтімсіздіктерін былай қойғанда, шөліркеп тұрған ақ қайыңдар мен көк теректердің күйінен... жүрегің қағын өкпең аузыңа тығылғандай болады. Сонда қасындағы жүрген адамдар мен тиісті орындардың безбүйректеріне ішің күйеді...

	Асан айтылып отырған шындыққа осы қаланың тұрғыны ретінде өзі де кінəлі адамдай күмілжіп:

	– Оныңыз рас... Асыл аға?! Бұл əділ шындық. Барлық алматылықтар өз қаласын мəдениетті етуге, сəл ғана ұмтылыс жасағанның өзінде, қисапсыз жетістіктерге жетер еді. Кейде аялдамада тұрғанда автобустан түскен адамдар, қолындағы билеттерін қалай болса солай əдейі шашып тастайтындарын қайтерсің?! Анадайда арнайы қойылған ыдыстар тұр ғой, соған тастау қиын ба екен? Əрине, еш қиындығы жоқ. Бұл жаңағы айтып отырған сəл ынтаның жоқтығын дəлелдесе керек, – деп қоштады.

	– Жоға деймін де, басқа жұрттардың жоқтан бар жасап, қолындағысын алтындай етіп ұстап отырғандарына... еріксіз қызығады екенсің, – деген Асылбек те қыза сөйлеп. – Тіпті олардың түсінігінде бір қадау ағашты бабымен өсіруден... күмбездері күнімен шағылысқан ғимараттар тұрғызу əлдеқайда жеңіл сияқты. Құрылыс жүріп жатқан жерлерде өсіп тұрған ағаштардың бұтағы сынбақ түгіл, айналасында шашау жатқан еш нəрсені көре алмайтындығыңа риза боласың! Осыншама ұқыптылық пен тəртіп тіпті, істеліп жатқан істі ерекше арайландырып жібереді екен. Құрылыстың маңайындағы арықтарда сылдырай су ағып, жасыл желектері ерекше күтімге алынған.

	Асан:

	– Апыр-ай, Асыл аға, қаншалықты көп байқап, сəтті салыстырмалар жасап отырсыз. Осылайша, бір-бірлерінен тəлім алған халықтардың бірте-бірте танымдары биіктеп... қиялдағыдай нұрлы азаматтық санаға да жетері хақ. Сонда өзіңіз айтып отырған қарапайым еңбектің түрлері... өнер туындыларындай өрнектеліп, күллі адамзат атаулының рухани азығына айналатын шығар, – деді.

	– Ол жағын мен қайдан білейін, Асанжан, – деген Асылбек сəл кідіріп. – Бізді əйтеуір ес білгелі қарапайым еңбекпен етене жақындасып кеткендіктен, оның бұрын-соңды өзің көрмеген жаңа сипаттарын байқап, жаңа үйренген əр ісіне шаттанатын жас баланың қылығына ұқсас күй ғой. Қоғамы бір... достық салттары жарасқан бауырлас елдің жетістіктерін айтып, риза көңілмен қайтқан туысқандық қуанышымыз тəрізді. Адамдардың бір-бірінен үйрене отырып, бір-бірлеріне ізет көрсеткенге не жетсін! Өзіміз аралаған болғар мен румыния, чех пен мадьярлар бейне көптен жолықпаған туыстардай жылы шырайларын көрсетіп-ак, жатырау. Қай жерге барсақ та ыстық ықыластарын сезініп-ақ жүрдік. Бұл қандай ғажайып заман десеңізші?!.

	– Иə-иə, Асыл аға... халық атаулы бір-біріне етене жақындасып, шынайы сыйластыққа ауысқанда, дүние бір тамаша заманға ауысатын болар.

	Асылбек білегіндегі сағатына қарап:

	– Асанжан-ау, түннің жарымынан ауып кетіпті ғой. Қой, дем алайық?!

	Ертең ертерек тұруымыз керек, – деді.

	Асан да:

	– Сөйткеніміз жөн болар, – деп олар орындарынан көтерілді. Бүгінгі кешке де, айтылған əңгімелерге де дəн риза. Олар салулы тұрған төсектеріне жайғаса бастады. Көздеріне ұйқы тығыла берген соң Ажар мен Нəзікен балаларын алып, бағана жатып қалған болатын.

	Асан есік-терезені тексеріп, шамды өшіріп жатқаннан кейін де, біраз уақыт өз ойларымен əуреленіп, ұйықтай алмай жатты. Оған Асылбектің əңгімелері өзінше əсер еткен тəрізді.

	«...Қандай өркенді өнеге алып қайтқан... не деген өнімді байқағыштық десеңізші?! Өмір көріністерін ауыл адамдары... табиғаттың өзі сияқты, қарапайым да дəл ұғынып түсінеді. Соншама құштарлықпен əдемі-ақ салыстырып отыр. Бəрін тап тасып... тани білгендіктен анық айтып отырған жоқ па?...Көрген сайын көкжиегің кеңейіп, жүргенге жөргем ілінеді деу осыдан қалса керек-ті. Аз ғана күннің санадағы əсеріне риза болмау қиын. Асыл аға бұл сапарынан... екі түрлі нəрсеге ерекше назар аударыпты. Бірі – тəлімі мол жақсылығымен ұнаса... екіншісі – жанын жаралай бойын сескенткендей əсер қалдырыпты. Өзі сезінген жақсылықтарын тəпіштей талдап... қызыға құмарта ұзақ əңгімеледі де, ал оғаштау көрген жайларын... тек бір-екі рет сөз арасында келтіріп, аса қатты қиналғандай қынжылыс байқатты. Менің дəрігерлігіме сүйей салды етіп, жай құлаққағыс етті де қоя салды. Онысы... бүкіл Европа жұртшылықтарының үлкені мен кішісі, еркегі мен əйеліне дейін көк түтін ете темекі шегетін əдеттерін ұнатпай отырды. Əсіресе, жап-жас қыздардың будағын... бүкіл болмысымен қарсы болып қайтыпты. «Өкпесін ыстап, өздерін-өзі улағандары несі? Бүгінгі жас қыздар... ертеңгі бір елдің аналары емес пе?» – деп қатты өкініп отырды. Иə-иə... Асыл ағаның ішкі мəдениеті үлкен, нəзік жан...»

	Асан манадан бері кірпіктерін айқастыра ауырлатқан тəтті ұйқының књшағына қалай батып кеткенін өзі де аңғарған жоқ. Бұл кезде үйдегілер түп-түгел терең ұйқыға кеткен...



	12

	Биыл да Алматыға қар жапалақтай жауып, тұп-тура жаңа жыл кіретін түні ғана түсті. Табиғаттың мұндай сыйы алматылықтар үшін бірінші рет болып отырған жоқ. Мұнан бұрын да бірнеше рет жаңа жылды осылай қарсы алған болатын. Осы жолы да бүкіл қала түнгі он екіден кейін далаға шығып, үлкен-кіші демей, түп-түгел ақшақармен атысып, таң аппақ болып атқанша ойнаған еді. Əйтсе де, биылғы қардың түсуі тым қабағат сияқты. Қаланың ішінде адамның қара санынан келетіндей болып қалың түсті. Екі-үш жылдан бері арнайы құрылған Алматыны селден сақтандыру ұйымның хабарларына қарағанда, Мыңжылқы жайлаулары мен Тұйықсу шатқалындағы қардың тереңдігі үш-үш жарым метрге дейін жеткен. Сондықтан болар, қаңтар айының екінші жартысынан бастап, бірінші кезегін былтыр күзде қолға алған... Кіші Алматы өзенінің арнасына салынатын. Медеу плотинасының ақырғы кезеңіне қауырт кірісіп жатыр. Медеу шатқалының қос босағасы тəріздес... оқшаулана жоталанып қарама-қарсы тұрған екі тауды, дүниежүзілік тəжірибеде болмаған соншама мол қопарылғыш затпен, негізгі арнаға көлденең тарта бірінің үстіне бірін қондыра төкпек. Сөйтіп, сел жүретін жолға алып бөгеу жасалынбақшы.

	Былтырғы жылдың 21-ші қазанында, осынау алып құрылысты бірінші кезеңі өте сəтті аяқталған еді. Енді міне, одан да жауапты, екінші кезегіне дайындық жүргізуде. Таудан құлан түсетін су тасқынының жойқын қорқыныштары, Алматы үшін... соңғы жылдары тіпті күшейе түскені жиі айтылып жүр. Бар сенім осы Медеу плотинасына ауған.

	Асан былтыр арнайы құрылған... медициналық жедел көмек көрсету отрядының құрамында, сол Медеу шатқалында он бес күндей кезекшілік міндетінде болды. Ол шатқалдың шығыс жақ бетінде тұрған алып тауды... бұрқ еткізген күйі аспанға бірақ көтеріп, ағып жатқан су арнасының үстіне дəл əкеліп төңкере төккен... адам ақылының жемісін өз көзімен көрген еді. Сондықтан да, жауапкершілігі бұрыннан да зор екінші кезеңнің қадір-қасиетін... сөз жоқ. Асан елден ерекшелеу тереңірек түсініп жүргені анық. Салдыр-салақтыққа ауыспай... екінші кезектің ертерек дайындала бастағанына да, ол ет-жүрегімен елжірей шын қуанып жүр.

	Сырт қараған көзге... осыншама мол өзгерістерімен енген жаңа жыл, қым-қиғаш қарама-қайшылықтарымен қоса... ішкі мазмұнымен де ерекше сияқты. Асан лаборатория тұжырымдарын клиникада қолданғаннан бері, жинақталған қорытындыларына дəн риза. Бірақ соңғы жарты айдың жағдайы күрт өзгеріп тұр. Аяқ астынан молайып кеткен... операциядан кейінгі жарақаттардың іріндеуі, оның өрекпіген көңіл-күйін су сепкендей басты. Жарақаттары іріңдеп асқынған ауруларға қайыра антибиотиктер біріле бастады.

	Бірақ мұншалықты күрт басталган өзгерістердің... лайық күдігі де жоқ емес. Од Хамит ағасының ақылымен... өзін-өзі бекем қолға алып, болып жатқан жайсыздықтардың себебін шұқшия тексеруге кірісті. Күні-түні клиникадан шықпай... Асан өзінің ойына оралған əртүрлі болжамдарын тексеруге кірісіп кетті. Үш-төрт айдан бері рақаттанып қалған медсестралар да... екі шоқып бір қарағандай, барлығы да бір мақсатпен жайсыздықтың сырын ашуға тілектес.

	Бір күні ординаторскінің есігін серпе ашып кіріп келген, жарақаттарды қарап қайыра байлайтын бөлмеде істейтін медсестра:

	– Асан аға, кешіріңіз... менің шыдамым таусылды, – деді. Сасқалақтап қалған Асан:

	– Иə, не боп қалды? – деп оның жүзіне қарады.

	Енді болмаса жылап жіберердей болып тұрған сестра:

	– Соқыр ішектің жарақаттары неге іріндеуі көбейіп кетті дейсіз... себебін білесіз бе? – деді.

	Енді ғана көңілі орныққан Асан сəл жымиып:

	– Білсем іріңдеуге жол беріп қояр ма едім. Қалай болғанда да себепшісі өзіміз. Не операция жасайтын хирургтер қолдарын дұрыстап жумайды... олай дейін десең, алғашқы байлауға дейін аурулардың жағдайы өте жақсы. Немесе, өзің істейтін бөлмеде... не болмаса, материалдар дұрыс стерелизация жасалмайды. Оны да бірнеше қайтара тексердік, барлығы да жақсы?! Не істерімді білмей басым қатып жүр. Ал кəне, өзің біліп тұрсаң айтпайсың ба? – деді.

	– Соны айтуға келдім, – деген медсестра өзінің ойындағы күдігін айтуға бір жола бекінгендей қабағын шытынып:

	– Асқынуларға негізгі себепші болып жүрген Жаппар... бұлар сол кісінің істері!.

	– Қой, тек! Не деп тұрсың?!

	– Міне, шындық ешкімнің де құлағына жақпайды. Жарақаттары іріңдеп жатқан сырқаттар, негізінен сол кісінің қарауындағы палаталардан емес пе? Əлде, бұған да күмəніңіз бар ма?...

	Орнынан тұрып кеткен Асан:

	– Бұл сөзіңді бекер дей алмаймын, тексере келе менің де анықтаған бір күдігім осы. Бірақ бетіне басып кінəлауға дəлелім де жоқ. Ол жарақаттарды қалай байлап жүр? – деп медсестраның жанына келді.

	– Бүгін өзім де соны айтуға келдім, – деген медсестра Асанның жанарына тура қарап: Ол алғашқы перевязканы5 еппен жасамайды. Əдейі жарақаттардың бетіне қанмен қатқан марлыны жұлқи тартып жұлып алады. Сол кездерде енді-енді біте бастаған жарақаттардың аузы қанап кетеді. Аққан қандардың үстіне марлыны салып байлай салады. Өзіңіз жақсы білесіз... кез-келген микроб қан қалдықтарында қаулай өспей ме? Екі-үш күннен кейін қайыра перевязкаға алғанда, жарақаттардың көпшілігі-ақ іріндеп шыға келеді...

	Асан не дерін білмей, сəл ойланып қалды да:

	– Сенемін! Айтып тұрғандарың орынды. Бірақ оны қалай əшкерелесек екен? – деді.

	– Онда тұрған не бар?! Қазір барыңыз да ол кісінің қарап байлаған адамдарын көрсеңіз болды емес пе?

	Асан азды-көпті сасқалақтап:

	– Жақсы, қазір... қазір келемін. Сен жүре бер, – деді. Ол бірден біреулерді ерте барып көрсетпек болды да, ол ойынан тез қайтып, əуелі өзі көріп шығуды ұйғарды. Сөйтті де жылдам басып ауруларды байлайтын бөлмеге келді. Ол жаңарақта ғана Жаппар байлаған бірнеше ауруларды қайыра столға алып қарап шықты. Барлық жарақаттардың ауыздары қанап қалған екен. Аққан қандарын сүртпестен байлай салыпты. Асан көріп тұрғандарына ерекше күйзеліп, қатты толқыды. Оның маңдайынан бұрқ ете қалың суық тер басты. Ол үндемеген бойы терезенің алдына келіп, өзін-өзі меңгеріп сабасына түсті де, келесі сырқатты əзірлей беруін сұрады да шығып кетті. Тура келіп болған жағдайларды Хамитқа айтып, оның өзін бірге ертіп келді. Естіген жайларын жүрегі түршіге жиіркенген Хамит, еш лəм деместен столда жатқан аурудың жанына келіп бір-ақ тоқтады. Ол Асан айтқан жайларды көзімен көргенде, сұп-сұр бола түрі өзгеріп, ауру шығып кеткеннен кейін:

	– Тірі жанға тіс жарушы болмаңдар! Мұндай істің үстінен түсіп... тапжылмастай ете, ұстамасаң дəлелдеу қиын. Келісім осы болсын, – деді де ширыға басып шығып кетті.

	Өз ойларымен шарпыса жүріп сəл кідіріп мойнын бұрған Асан:

	– Сəуле, саған өте көп рақмет! – деді де, шыққан бойы тура ординаторскіге келді. Жолай Жаппарды іздестіріп еді, еш жерден көре алмады. Ол ет-жүрегін сыздатқан жаңағы əсерлерден шыға алмай отыр...

	«... Не деген сұмдық?! Адам осыншама арсыздыққа да барады екен-ау. Тар көңілден шыққан қызғаныштың оты, нені күйдіруге əзір екеніне көзім жеткендей болды емес пе? Сұмдық! Адам жүзі шыдамастай сұмдық?!. Бірақ қалай болғанда да, бітеу жарадай жанымды қинаған белгісіздіктің беті ашылғаны қандай жақсы болды. Айға жуық созылған мазасыздықта... клиникада шарпысқан қолайсыздықта бітсе екен. Жүзімді жыртып, жанымды күйдірген сорақылықтың өзінен де ризашылық тапқандай сезімдемін...»

	От басын алғандай орнынан ұшып түрегелген Асан, асыға басып Хамиттің кабинетіне келді.

	– Ой, батыр-ау... қайда жүрсің? Ашу үстінде Жаппармен шатасып қалды ма екен деп отыр едім.

	Асан езу тарта күлген болып:

	– Оның өзі... қазір клиникада жоқ. Тегі бір жаққа шығып кеткен болу керек, – деді.

	– Ə-ə, онда жарайды.

	– Хамит Мұратұлы?! – деген Асан ашуланып. – Бұл не қылған сұмдық!

	Сіз мұны түсінесіз бе?

	– Е-е, түсінбейтін несі бар? – деген Хамит оның сабыр етуін өтініп отырғызды да. – Бір бұл емес... үлкенді-кішілі мақсаттарымен өмір бойы келе жатқан адам мінезіндегі сүйкімсіз қылық. Сонау бағзы замандарда Сократ пен Моцартқа у бергізген... кешегі данышпан Абайдың денесіне сойыл ойнатқан, Біржанның қол-аяғына кісен салдырып... Ақанды иен түзге қаңғыртып жіберген де, осы мінездің əртүрлі көріністері. Оның аты – қызғаныш! Өрттей алау оты бар... айналасын шарпи күйдіретін, ішке сыймас арсыз сезім! Мұның түсінбейтіндей несі бар?...

	– Ағатай-ау?! – деген Асан қинала отырып. – Менен Жаппар нені қызғанады? Оның алдындағысын алып, арманына кедергі жасап жүрген мен жоқ.

	– Бір қарағанда солай екені де рас. Бірақ клиникаға бірер жыл болса да соң келіп, енді онан бұрын қорғағалы жүргені Жаппарды күйіндіреді. Оның үстіне сенің ашқан тұжырымдарыңды бірден клиникаға пайдаланып жатыр. Жұрттың арасындағы саған деген ілтипатты көрмей,.. ризашылық сөздерін естімей жүр дейсің бе? Ішкі тəрбиесі жоқ көр көңіл жандарға осының өзі жетіп жатыр. Өйткені, Жаппар сияқты жандарда үлкен мақсат болмайды. Бар болғаны бір бастарының қамы ғана. Ондай жандар əзірше ешкімді де аяған емес. Иə, олар ешкімді аяуға тырыспайды да...

	Бірсыпыра үндемей отырып қалған Асан:

	– Хамит аға, қалай қарайсыз? Бүгінгі жайды Жорабек Есенұлына айтайын ба? – деді.

	– Ім-ім-м... – деп, ыңылдай орнынан тұрып кеткен Хамит:

	– Дүниеде қайталанбайтын, жаңғыра өзгеріп, жаңа түрге, жаңа сипатқа ие болып, оралмайтын нəрсе жоқ екен-ау. Бір айналған құбылыс... бұл тіршілікте, шыр айналып қайталана беретіні де қызық қой. Барлығына да сабыр керек. Əзірше ол кісіге де айтпай тұра тұрғаның жөн.

	– Жарайды, Хамит аға...

	– Əй-й, Асанжан-ай, – деп оның жанына келіп, қолын иығына салған Хамит: – Шын мəнінде адам үшін көп нəрсенің қажеті де жоқ. Ең əуелі оған сергек сезім мен көңілінің əйнегін кірлетпей, таза ұстаса жетіп жатыр. Бірақ, осы айтылған екі түрлі қасиет те, тікелей айналасындағы ортамен тығыз байланысты. Олай болса, ғылымның да... білімнің де, тіпті өнердің де мұраты – сол айналасындағы ортаны өнегелі ету ғой. Адамзаттың армандай алыс мақсаттары осы емес пе? – деп тебірене толқып, терезенің алдына келді. Күннің шуағы ақша қармен шағылыса жарқырап тұр екен. Топырласа түсіп күн шуаққа жиналған суық торғайлар, үздіксіз жүріп секектей жем іздейді. Бір-бірімен үндескен шиқылдарын да қоймайды.

	Олардың қимыл-əрекеттеріне ойлана түсіп қарап қалған Хамит:

	– Асан, бері келші. Мыналарға қарашы? – деген Хамит оған терезе алдында жүрген торғайларды нұсқап. – Осы суық торғайларды біз көбінесе менсінбейміз. Оған да көңіл аударып... несімен ерекше екенін тіпті ойланбаймыз-ау. Байқайсың ба? Меніңше... өзге құстарға қарағанда, бұлардың туып-өскен мекеніне деген сүйіспеншіліктері ерекше. Олар алты ай қыс арып-ашып... тоза жүріп тоңса да, ешуақытта мекендерін тастап, басқа жаққа кетпейді. Өскен ұясымен ажыраспай тіршілік ететін осылар ғана. Тіпті, олар үшін тіршіліктерінің мазмұны да осы ма екен дейтін ой туады...

	– Оныңыз рас, Хамит аға, – деп құптай түсіп өзінің пікірін айтқан Асан:

	– Біздер, шынында да, айналамыздағы көптеген нəрселерге үйреншікті көзқараспен қараймыз. Оның өзінше ерекшеліктеріне мəн бере... сырын түсінуге ұмтыла қоймаймыз. Осы жақында Индияның ұлы перзенті Жавахарлал Нерудің түрмеде жатып, қызын тəрбиелеу үшін жазған «Əлемдік тарихқа шолу» атты еңбегімен таныстым. Сонда мынандай бір пікір бар. Адам өзі шыққан табиғаттан қаншалықты үздік шырқап кетсе де, оның кейбір құбылыстарынан мезгіл-мезгіл үйреніп отырмақ, мəселен, құмырсқа мен араның тіршіліктеріндегі... темірдей қатал тəртіппен қоса, өз міндеттеріне деген мүлтіксіздікті тəлім етеді. Осыны адамзат қауымы алдындағы ұлы мақсаттай бейнелейді.

	Хамит оған күлімсірей қарап:

	– Иə, адамзат қауымы неше алуан ойшылдарды дүниеге əкелген ғой. Солардың көпшілігі-ақ адамның рухани ер жетуінің жолдарын іздеуге ғұмырларын сарп еткен. Адамдықтың үлгісін əрбір санаға жеткізу, сөз жоқ, əділетті қоғам мен əлеуметтік талаптың міндеті болары хақ. Əрине, мұнда да адамзат қауымы тар жол, тайғақ кешулерден өтеді. Үлгі алары... сөз жоқ табиғат екеніне күмəн болмаса керек. Тіпті адам өз организімін түлетіп, жаңа сипатқа ауыстырар құпияны да табиғаттан үйренуге тиісті. Біздер əлі табиғаттың тереңінде жатқан тылсымдарының бірін де ашып үлгергеміз жоқ, – деді.

	Жадырай күлген Асан:

	– Адам өмір мақсаттарын терең ұғынған сайын, кішігірім болымсыз жайсыздықтарды кешіруге дайын тұра ма, қалай? Тіпті менің манағы Жаппарға деген ашу-ызам тарқап кеткен сияқты, – деп ұстазының ойлы жүзіне құмарта қарады.

	Хамит та оған жылыұшырай қарап:

	– Иə-ə, бауырым?! Өмір деген соншалықты қатал да... соншалықты қызық-ақ, – деп терең күрсінді.

	Бұлар бірсыпыра өздерімен өздері болып, үнсіз қалды. Жайлап орнынан тұрған Асан, басын изеп, ым қатқандай үнсіз шығып кетті. Ол ординаторскіге келсе... ыңылдап өлең айтып, көңілді жүрген Жаппарды кездестірді. Оған лəм демек түгіл... жүзіне де қарағысы келмей, өз орнына келіп теріс қараған күйі отыра кетті. Манағы бір түйінтек алқымына қайта тығылып, көкірегін тырмалаған тарғыл мысық мияулап қоя берді. Бүгінгі көрген оқиғаларын ойша қайталап шыққан ол, жүрегін сыздата шаншудай қадалған сезімдерді жайлап төзімнің сөліне сала салқындатумен болды...

	– Үй-й, Асеке... тіпті үндер түрің жоқ қой, – деген Жаппар өтірік күлкісіне салып: – Немене, бірдемеге ренжулімісің, қалай ? Əлде, үй-ішінде ыдыс-аяқ сылдырлап қалып па еді?...

	– Əə-й, Жаппеке-ай, өз басыңның ауруын басқаға жаппасаң тұра алмайсың-ау, – деген Асан да мысқылдай күліп: – Шүкіршілік, үй-ішіміздің жағдайы көңілді. Өз қотырыңның қышығанын маған аударып қайтесің. Қайран, Жаппеке-ай...

	Мырс ете қалған Жаппар:

	– Иə, сендер үнемі бал жаласып отырады деп естігенмін, – деді.

	– Онда несін сұрайсың? – деген Асан оны шуқи түскісі кеп. Ит пен мысықтай болып күн кешкен түрің құрысын...

	– Əй, өзің шынымен де көңілсізсің ғой, – деп құбыла қалған Жаппар, елжіреп түскенсіп: – Жайша ма? Əлде жұмыс бабында бірдеме болып жатыр ма?

	– Жұмыс бабын көрмей-білмей жүрген жоқсың ғой, – деген Асан да оған қолын сілтеп: – Несіне маған көлгірсіп тұрсың? Дұрыс келе жатқан шаруам аяқ астынан бөлініп кетті. Бірақ, себебін жақын арада міндетті түрде табамын...

	– Ə-ə, манадан бері солай демейсің бе? Əрине, қиналатындай-ақ жағдай. Бірақ онда тұрған не себеп бар, төркіні белгілі емес пе?

	– Белгілі болса неге айтпай жүрсің?

	– Əй... əй, əй... əй?! Өзің адамның көңіліне келеді-ау деп ойламайсың. Соңғы кездердегі... менің саған деген пейілімді, өзің жақсы білесің ғой. Өзің айтатындай: «Жарық дүниеден жақсылықтан көп нəрсе жоқ Оны күндейтіндердің көңілі көр... жүректері тұл жандар» демеші ме едің. Əлде, мені де сондайларға балайсың ба? Немесе сезіктенетін күдігің бар ма? Ондайыңды бетіме аямай-ақ айтып сал.

	– Жо-жоқ, Жаппеке, – деген Асан оның тақымдай түскен түріне жирене қарап: – Мүлдем олай емес... Өзің тіпті қалай-қалай сөйлеп кеттің? Қойып тұрған сұрақтарыңда мəн көп...

	– Ғалым емеспіз бе? – деп мұртынан күлген Жаппар: – Шын мəніндегі нағыз ғалымдар, міне осылай... əуелі сұрақ қоя білуге тиісті. Тұжырым атаулы онан кейін, өзінен-өзі келіп жатады. Сенің бойыңдағы ең үлкен кемшілік те осы. Лап етіп бірден тұжырымға жармасып, айғай-шумен абырой тапқың келеді.

	– Мынауың қызық екен? – деп Асан да сылқылдай күліп: Кəнеки, мұнымен не айтпақшысыз?

	Жаппар оның күлкісіне де күдіктене қарап:

	– Сенің іздестіріп жүрген себебіңді айтпақпын, – деді. Асан мүлдем сабырына түсіп:

	– Бəре-келді?! Мынауың ғажап екен. Жаппеке-ау, баяғыдан бері неге айтпай жүрсің? Айдан аса уақыт өтті ғой, – деп əжуалағандай сыңай танытты.

	Жаппар енді оның қимыл-əрекеттерінен көз алмай:

	– Е-е, өтсе қайтейін?! – деп еріксіз aшy шақыра сөйлегенін өзі де аңғармай қалды.

	Асан дауысын жұмсарта:

	– Иə, сонымен... – деді.

	– Сонымен, менің көзімнің жеткені бір-ақ нəрсе, – деген Жаппар сөздерін нығыздай түсіп: – Соқыр ішек операциясынан кейін, əртүрлі асқынулардың жиілеуі, атап айтқанда, жараның іріндеуі, оның талаурай қызарып қабынуы, немесе сырқаттың қызуының көтерілуі, міне, осылардың бəрінің де себебі біреу-ақ. Ол сенің асығыс əкеп клиникаға қолданған... лабороториялық жалған тұжырымдарының салдары екені сөзсіз. Əрине, мұндай шындықты есту... саған тіпті де оңай емес екендігін де түсінемін. Бірақ амалым қанша, «Дос жылатып, дұшпан күлдіріп айтады» дейтін халық даналығы бар ғой. Сондықтан əлі де кеш емес, бұл тақырыпты тастағаның жөн.

	–?!

	Асан іштей тына қараған күйі, бірдеме деп үн шығарудан жасқанып, тістері тістеріне тимей, дірілдей қалтырап, көпке дейін үндемей отырып қалды. Оған тіпті Жаппардың жүзіне қарау жиіркенішті сияқты. Еріндерін тістеген күйі төмен қарап отыра берді.

	Жаппардың айызы қанғандай:

	– Үй-й, Асан?! Саған не болды? Менің жазығым не? Айт дедің, өз түсінігімді жасырмай айтып бердім, – деп екі қолын жайды.

	Өзін билеп, енді ғана тілге келген Асан:

	– Жо-жоқ, Жаппеке... сенде ешқандай кінə жоқ. «Достық ықыласыңа» қатты толқып отырмын, – деп сөзінің соңында тістеніп қалды.

	Оның бəрін жақсы байқап тұрған Жаппар да:

	– Бəсе, бəсе, солай болса керек қой, – деп аңқаусыған қалып танытты. Тістене сөйлеген Асан:

	– Сенің берген кеңестеріңде «данышпандықтың» ұшқыны жоқ емес. Бірақ рақмет айтуға сəл ертерек. Келтірген дəлелдеріңнің жаны бар сияқты. Əйтсе де екеуміз де асықпайық, жарай ма? – деп езу тартып күлген болды.

	– Əй, жігітсің-ау?! – деген Жаппар да күлген болып:

	– Сенің қабілетің үлкен-ақ, – деді.

	– Қызығасың ба? Жоқ əлде қызғанасың ба?

	– Осы сен кейде бала сияқтысың, – деп жымыңдаған Жаппар: – Қызыққан адамдарда азды-көпті қызғаныштың да болатыны шындық қой. Бірақ менің саған деген сүйсінісім көп-ақ...

	– Лайым солай болғай, – деген Асан да: – Пəктіктен нұрлы... ақтықтан көркем, тіршілікте не бар. Келешекте үміт сəулесі де осыларда ғой.

	Жаппар өтірік ыржиған боп:

	– Əй, өзің де бір нағыз итсің-ау. Осындай сөздерді жаттап алғансың ба, əп-сəтте ойыңа қалай келе қалады ? – деді.

	Асан оның жүзіне зерделей қарап:

	– Адамдардың ішкі мəдениеті... немесе жүрек тəрбиесі ананың құрсағында қалыптасатын көрінеді ғой. Сондықтан мұндай ойлар ешқашанда əп-сəтте орала қалмайды. Үнемі олар жүрегінде əлдиленіп жүргенде ғана... тілге тиек болып, көңілге қуат құяды. Тербелетін бесігіңсіз терең сезімдер де, алғыр ойлар да болуы мүмкін емес деп ұғынған жөн.

	Жаппар бұл ойынан да жалыққандай:

	– Жарайды. Сен бұл жағынан алдыңа жан салмайсың. Ал жаңағы менің берген кеңесімді... Жорекеңе қашан түсіндірмексің? – деді.

	Асан жан дүниесін аяздай қарыған ішкі сезімдерін əрең тыйып: –

	Оқасы жоқ Жорекеңе айтарда, өзіңді шақырамын. Жорекең бəрін де өз құлағымен естуге тиісті. Бірақ осынау кездейсоқ жағдайдың салдарын анықтай түсу үшін, бұдан былай қарай, барлық операциядан кейінгі ауруларды өзім жүргізіп, өзім ғана перевязка жасасам ба деген бір ғана ойым бар. Жақын арада соған кірісуге тиістімін, – деді.

	Жаппар табанымен шоқ басып алғандай шыр ете қап:

	– Қалай?... Оның керегі қанша? – деп жүзі құбылып кетті.

	– Өз тақырыбымның жұмысын өзім бастан аяқ істеуім керек қой.

	– Жоқ, Асан?! Мен өз қарамағымдағы ауруларды, тек өзім ғана қарауға тиістімін, – деген Жаппар бұлқан-талқан болып: – Əлде күдігің бар ма?

	– Айтып тұрғаның қандай күдік?

	– Соны айтамын да...

	– Жаппеке-ау, «күдікті» қайталай беретін өзіңсің ғой.

	– Сен осы мені «Жаппеке... Жаппеке...» дегендеріңді қойшы. Достық жүрегіммен қиыла сұраймын. Өзі тіпті құлаққа да жайсыз тиетін тəрізді.

	Ішек-сілесі қаға күліп алған Асан:

	– Менімше, Жаппеке деу... бар ырғағымен өзіңе жарасатын сияқты.

	Тіпті, айбынды естілетінін сезбейсің бе? – деп оның жүзіне қарады.

	Жаппар да ыржалақтап:

	– Қойшы-ей, сен де осыны қайдағыны шығарасың. Айбынды естілетіні шын ба? Анада дəл осылай Хамит ағамыз да айтып еді. Оған да онша сене қоймап едім. Қалайда «Жаппекең деген... өзіме бір түрлі жайсыздау естілетін сияқты, – деп аңқауси қалды.

	Асан сөз салты етіп:

	– Адам өз жаратылысын өзі аңғармауы мүмкін емес. Өзің жайлы сенің ішкі түйсігің қателесіп жүрген шығар, – деді.

	Жаппар да қолын сілтеп:

	– Əй, жарайды, қалай десең де өздерің біл. Жылдамырақ мынау шаруаларыңды реттесең екен, – деп манағы өзі айтқан ойын меңзеді.

	– Жаппеке, оған асықпайық... пікір алысқанымыз бүгін ғой, – деген Асан да күлген болып: – Дəл соңғы айдағыдай жайсыздықтар жалғаса берсе... қоймағанда қайда барамыз. Бірақ, алғашқы айлардың қорытындылары ойдағыдай ғой. Мүмкін операция жасайтын хирургтердің қолдарында бір кінəрат бар ма? Ертеңнен бастап хирургтердің қолдарын тексеруді қолға алмақпын. Ұқыптап дұрыс жуылмаған қолдан ба? – деп те ойлаймын.

	– Əрине, тексеру деген дұрыс қой, – деген Жаппар мұны да онша құптамайтынын сездіріп: – Бірақ елдің бəріне күдік жасаймын – деп көңілдерін қалдырып алма! Жазықсызды бостан-босқа тексертудің өзі де қиянат қой.

	– Жаппеке-ау, қандай қиянатты айтып тұрсың? Операцияның алдында хирургтің қолдарын тексеру... менің шығарып тұрған заңым емес қой. Өзің өткен жылдарды есіңе алшы. Біздерді күнде келіп тексермеуші ме еді.

	– Солай... солай ғой.

	– Онда айтып тұрған қиянатың не?

	– Жарайды, оны өзің білесің, – деп тайқи берген Жаппар: – Барлығын да тексергеніңді мен де құптаймын. Əрине, асқынулар жалғаса берсе... Жорекеңе өзің барып айтып, онан ары шатастыра бермей тоқтатқаның дұрыс болады.

	– Айтқандарыңа рақмет, – деп келіскендей сыңай танытқан Асан: – Клиникаға кешегі кезекшіліктің өзіңде ғана... жиырма сегіз адамға операция жасалыпты. Бұрнағы күні түскен адамдардың да мөлшері сондай екен. Осы алпысқа тарта адамдардың жағдайларын байқап көрелік. Болмаса, сөз жоқ, профессорға айтуымыз керек...

	– Өте дұрыс! Бар ғой... тіпті нағыз данышпандық шешім! Түбінде сенен ұлы хирург шығады.

	– Əумин... ақтарыла айтқаның «алланың құлағына шалынсын»?!

	– Өй-й, итіңнің ұлы адам болудан қашар түрі жоқ.

	– Үй, Жаппеке-ау, – деп сықылықтай ұзақ күлген Асан: – Тіпті өзің берген батанды да қызғанып тұрмысың? Қимайтының бар... неге сонша, жомартсына шашылып едің? Жұрттың айтуынша «адамдарға алғыс айта бермейтіндерді... батасы тез тиеді» дейді ғой. Сенің сандырағың шын болып, менің ұлы хирург болып кетуім де ғажап емес-ау.

	– Иə деген?! – деп басын шайқаған Жаппар: – Өзің тіпті... қалжыңды да түсінбейді екенсің.

	– Е-е, жақын досыңның айтқанына сенбей... маған не көрініпті, – деген Асан Əбден ажуалай: – «Жақсы лепес, жарым ырыс» деп қабылдап тұрмын.

	– Ту-у, ит-ай... ұлы болмақ түгіл, дөкей болсаң да өзің біл. Тек анау шаруаңды шешсең екен, – деген Жаппар тез жиналды: – сөз осымен бітті! Сенімен бəлдір батпақтасамын – деп өз шаруамды ұмытып кетіппін ғой... Ол асыға басып шыға жөнелді. Асанның бар қорыққаны онымен алғашқы кездесу еді. Мұны да сəтті тиянақтаған Асан ризашылық сезіммен əрлі-берлі шайқалып ұзақ жүрді. Болған əңгімелерді есіне алып, қайта-қайта басын шайқай береді.

	«...Иə, мынау сұмдық екен?! Анық жиырмасыншы ғасырдың жантығы ғой. Сірə, уақытына орай құбылып жеткен түрі осы болса керек. Манағы Хамит ағаның да айтқаны осы емес пе?! Жо-жоқ, бұл Яго мен Сальери... Жантықтардың, тек көлеңкесі ғана. Сонда арамдықтың өзі де соншама ұсақтап кеткені ме? Мүмкін емес! Бұлар өздерінің жойқын күштерін жоймаса керек. Ендеше, олар шала-жансар жылмақай қалыпқа көшкен. Өмір сүрген қоғамы мен уақытына байланысты... жамандық атаулының өрісі тарылып, өткенімен салыстырғанда түсік тəріздес түрге ауысқаны ғой. Бірақ, арамдықтың қандай түрін болмасын, ескермесең айналасын ыстандыра неше түрлі лаң таратып жібереді. Сондықтан оның жылбысқа түрімен де аяғына дейін күресу керек...»

	Қайтып оралған Жаппар:

	– Əй, сен əлі отырсың ба? – деді.

	– Иə. Бірдеме болып қалды ма?

	– Жоға?! Тентек болған текедей телміріп қалыпсың, – деп сақылдай ұзақ күлген Жаппар: – Ой, итің-ай... итің-ай, əйтеуір... – дей берген де...

	Оған лəм деместен шығып кеткен Асан, өз бөлмесінде келесі күннің материалдарын əзірлеп отырған Сəулеге:

	– Не, не жаңалық бар? – деді. Сəуле басын көтеріп:

	– Манадан бері Жаппар ананы сұрап, мынаны сұрастырып, сіз жайында сыр тартумен болды. Осы жаңа ғана шығып кеткен еді, – деп өзі білетін жаңалықтарды айтты.

	– Оның сөздерін сен қалай қабылдадың?

	– Е-е, мен қалай қабылдаушы едім?...

	– Жоға деймін де... бүгінгі жайды сездіріп алған жоқсың ба?

	– Тіпті, Асан аға, қойыңызшы, – деген өкпелей сөйлеп:

	– Мені соншалықты бала санайсыз ба? Күндегідей жайраңдап күліп, ештемені де сезбейтіндей бола қалдым.

	– Аздап өзін мақтап та жібердім.

	– Жарайсың?! Оның көңіл-күйін аңғармадың ба?

	– Аңғармағанда ше?! Менімше, ол бүгін қалай да көңілді сияқты. Өз қарауындағы адамдарды өзі ғана перевязка жасайтынын айтты. Əдеттегідей сізден кейін жасайтынын ескертті.

	– Жарайды онда... келісім бұрынғыдай, – деген Асан тура келіп Хамиттің бөлмесіне енді. Қысқа ғана етіп, жаңағы Жаппар екеуінің арасында болған əңгімелерді баяндап берді.

	Асанды бастан аяқ үн-түнсіз отырып тыңдаған Хамит:

	– Ертең ауруларды байлауды бірер сағаттай кешіктіріп бастағандарың жөн. Мұны қазір барып Сəулеге айтып қой. Столын əртүрлі сылтаулармен кешіктіріп жабатын болсын. Ертең Жорабек Есенұлы... клиникаға сағат бірлерге қарсы келеді. Ал, мынау жайды ол міндетті түрде өз көзімен көруі керек. Əйтпесе, барлық жасалынбақ əрекеттер... нысанасыз атылған мылтықтың даусындай, құр жаңғырыққан күйі далаға кетеді. Мұндай істі əшкерелеу үшін екі шоқып, бір қарамай тіпті де болмайды. Екінші, бір ескертетін жағдай бар. Жаппарды бірден бірінші ауруынан кейін, ұстамақ болғанымыз тым асығыстық етеді. Бүгінгі əңгімеден кейін ол да сақтанары сөзсіз. Олай болса оған бастапқы үш-төрт ауруларын байлатып барып, үстінен түсуді Сəулемен жақсылап келісіп қой. Ол іштен белгі беретін болсын, – деп өзінің кеңестерін айтты.

	Асан орнынан тұрып:

	– Жарайды, Хамит аға, барлығы да ұғынықты. Мен барып Сəулеге тапсырмаларды айтайын, – деп асыға басып шығып кетті.

	Жұмыс аяғы да болып қалғандықтан... Сəуле кетіп қалмады ма екен деген Асан, бірден оның байлау бөлмесіне келді. Сəуле де киініп кетуге əзірленіп жатыр екен. Ол келе Хамиттің тапсырмаларын түгелдей түсіндіріп айтты да, ертең Сəуле оларға, қолындағы лотогын жерге түсіріп алғандай дыбыспен белгі беретін болып келісті.

	* * *

	Ертеңінде профессор жұмысқа келе алған жоқ. Бір жағдайлармен күні кешке дейін институт жақта болды. Хамит пен Асан өздері жоспарлағандай, Жаппардың əрекетінің үстінен түсіп көрді. Бірақ ол əдейі қанатпайтындығын айтып, одан кейін де бірнеше аурудың жарасына қанмен қатып қалған мəрліні жұлқи тартып көрсетіп жатты. Операция жасалынып біткеннен кейін жарақатты байлаған мəрліні... ол бірден жұлқи тартып жұлып алады екен. Жаңа бітіп келе жатқан жарадан еріксіз қан ағып кетеді. Міне, осы қанды сүртпестен қайыра байлап қоятын көрінеді. Қанға өспейтін микроб жоқ. Екі-үш күннен кейін, жараның ауыздары іріндеп сала береді. Былайша жарақатты еппен байламайтын сияқты ғана əсер қалдырады. Оны əдейі жасадың деу өте қиын. Хамит бұдан былай соқыр ішек ауруларын, тек Асанның өзі ғана жасайтынын тапсырды да шығып кетті. Жаппар жанарымен ата... Асанға қарағанымен, ештеме деп тіл қатқан жоқ. Асан да оған тіктей қарап, біраз тұрды да шығып кетті. Бұл жағдайдың жайын кешке дейін клиникадағылардың барлығы да естіп үлгірді. Көпшіліктің көзқарасына қарап шыдай алмаған Жаппар үйіне ерте кетіп қалыпты.

	Ертеңінде Асанды өз кабинетіне шақырған Хамит:

	– Кешегі жайды профессорға ашып-жарып айтпасам да, ұзын ырғасын қысқаша баян еттім. Ол кісі екеулеріңді де өзіне шақырып отыр, – деді.

	Асан:

	– Жарайды, Хамит аға?! Мен Жаппарды шақырып келе қояйын, – деді де шыға жөнелді.

	Хамит оның соңынан:

	– Тезірек келіңдер? – деді де өзі қайыра профессордың кабинетіне еніп кетті.

	Асан жүгіре басып бөлімшелерді аралап, Жаппарды таба алмаған соң, енді оны институттың кітапханасынан іздемекші болып, төмен түсіп келе жатты. Қарсы жолыққан Жаппар оның асығыс екенін байқап:

	– Ау-у, не боп қалды? Тіпті өзің асығыссың ғой, – деп көлденеңдей келіп тұра қалды.

	Оның кездесе қалғанына қуанған Асан:

	– Сені іздеп жүрмін, – деді.

	Қатаңдау естілген дауыстан сескеніп қалған Жаппар:

	– Иə, жайша ма? – деп Асанның қолдарын ұстай алды. Асан енді ғана оның бозарып кеткен өңін көріп:

	– Шошып тұрсың ғой, – деді. Ыржалақтаған Жаппар:

	– Өй, айтсаңшы енді... не боп қалды? – деп ашу шақыра бастады.

	– Сені іздеп жатыр.

	– Кім?

	– Профессор...

	Ойлана қалған Жаппар:





– Қойшы-ей... солай ма? – деп зыта жөнелді. Асан қарқылдай күліп:

	– Ay, сабыр... Жаппеке?! Екеумізді бірге шақыртыпты, – деді.

	– Бірге келсін десе... жүрмейсің бе? – деген Жаппар ажырая қарап: –

	Осы сенің-ақ сабырлылығың тозбайды екен...

	– Табиғаттың бергеніне шүкір...

	– Өй-й, табиғатыңмен өзің бол... жүр тезірек, Жорекең күткенді ұнатпайды...

	Осылайша олар екінші қабатқа көтеріліп, профессордың кабинетінің есігін ақырын ғана тықылдатты да... сыпайы басып ішке енді. Босағадан озбай қатарласа тұрып қалды.

	Аяқ-қолы пайыздаса, аузы тыныш тұрмайтын Жаппар:

	– Сіз шақырып жатыр... деген соң, – деп мүлəйім үн шығарды. Хамитпен əңгімесін кілт доғарып, бұларға қабағының астымен қараған профессор:

	– Отырыңдар! – деп иегімен диванды нұсқады.

	Кінəлі баладай екі ассисентте үн жоқ. Қатарласа келіп тізелерін бүгіп отырған болды. Олар профессордың ашулы екендігін бірден-ақ біліп қойды. Ондай сəтте барынша үндемеген дұрыс. Жорекең сөз жарыстырғанды қаламайды. Əсіресе, мұны Жаппар ішкі түйсігімен түсініп отыр. Оның көз қарасынан өзіне деген көңілсіздікті... мына қабағының астымен қарағанда-ақ сезіп қойған еді. Енді тек үндемей ғана құтылудың жолын іздестіруде...

	Кенет профессор:

	– Асан, жұмысың қалай? – деді.

	– Не десем екен, – деп кідіріп қалған Асан: – соңғы кездерде... – дей беріп еді.

	– Не соңғы кездерде! – деп гүр ете қалған Жорабек Есенұлы сызданып:

	– Сірə, жұмыс басты болып жүрсің-ау деймін...

	– Жоқ, Жореке...

	Профессор тағы да оның сөзін аяқтатпай:

	– Ендеше не? Өз тақырыбыңа байланысты ауруларды... өзің неге қадағаламайсың? Оларды Жаппар неге байлауға да... қарауға да тиісті? Мұндай бассыздықтарды тоқтату керек. Клиниканың абыройын көздің қарашығындай сақтау бəріміздің де міндетіміз. Артық ауыз сөз... ырыңжырың əрекеттер де нұқсан келтіруге тиісті емес, – деп көп нəрсенің жайын аңғарта сөйледі.

	Асан енді не дерін білмей бірсыпыра кідіріп қалды. Хамитқа қараса... ол да төменшіктеген күйі үнсіз қалыпты.

	Осы үнсіздікті бұзған Жаппар күмілжи сөйлеп:

	– Оған Асан кінəлі емес. Өз ауруларымды өзім қараймын деген мен едім, – деп басқаға айтқызғаннан гөрі өзі мойындағанды іштей түсіне қойды.

	– Ə-ə, солай ма? – деген профессор: – Кінəнің бəрі сенде екен ғой.

	– Жо-жо...жо-o, жо-ға...

	Профессор зірк ете қалып:

	– Тыныш отыр! – деп зекіп тастады.

	– ?!

	– Бас-басыңа билік құруды... қашаннан бері шығарып жүрсіңдер?! Мүмкін бұл клиниканың ежелден келе жатқан дəстүрі де, тəртібі де ескірген шығар. Əйтпесе, кəне, айтшы, Жаппар, сенің басқа жұмыстарың бітіп, тек соқыр ішекті байлау ғана қалып па еді?! Кафедра алдындағы қарызың шаш етектен. Оның бəрін қашан істемексің? Созылып кеткен диссертацияңның жағдайын қалай етпексің? Мұның бəрі саған жұмыс емес пе?...

	– К-к-кешіріңіз...

	– Кешіріңіз, – деп Жаппарға зілдене қараған профессор: – Не кешіретіні бар?! Осы балалықты тастайтын уақыттарың жетті емес пе? Екеулеріңнің отырған түрлерің мынау. Жаппар, саған ең соңғы айтылатын сөз, бүгіннен бастап... соқыр ішекпен түскен аурулардың маңайынан жүруге тыйым саламын түсінікті ме?

	Қорқып кеткен Жаппар:

	– Түсінікті Жорабек Есенұлы... түсінікті, – деп өзін аялай сөйлеп отырған профессорды, ол іштей əбден ұғынғандай ризашылығын аңғартуға тырысты.

	Оның бұл күйін жазбай танып отырған Жорекең де:

	– Ендеше, бүкіл түсініксіздік атаулы... осы арада қалсын! Қоңырсытып қайта қоздыратын болсаңдар... онда сөз басқа болады. Мұны екеуіңе қалай айтамын. Бұған қалай қарайсыңдар?...

	Жаппар мен Асан жарыса:

	– Дұрыс.

	– Дұрыс, – десті.

	Қарқылдай күлген Жорекең:

	– Ендеше, боссыңдар, – деді.

	Бұл шешімді Хамит те басын изеп құптаған болды. Ол мана Жорекеңнің алғашқы сөз саптасынан-ақ, ешкімге де сөз бермей... кінəласуды да, жамандасуды да тыйып тастағалы отырғанын сезген еді. Өзіне таныс жағдайды созатын болса, Жаппардың əбден масқарасы шығатындай болғанын бірден-ақ ұққан болатын. Неге екені белгісіз... Жорекең қашанда Жаппарды қорғап қалуға əзір жүретін. Оның бүгінгі осы икемін... Жаппар да жақсы түсінген еді. Естіп отырған Хамит пен Асан да ұққандай болды. Олар үшін ең үлкен олжа, Жаппарға салынған тыйым болатын. Мұның өзі де аз жеңіс емес...

	Асан мен Жаппар кабинеттен бірге шыққанмен, лəм демеген күйлері екі жаққа бұрыла берді. Жаппар кідірместен тағы да төмен түсіп кетті. Сірə, іші удай ашып бара жатса керек. Бірақ, оны білдіргісі келмейді. Оның арманы осы жол Асанды құлату болатын. Бұлт етіп тағы да уысынан шығарып алғанын анық сезініп барады. Оның өкініші... енді күзден қалдырмай Асанның қорғап кететініне күмəні жоқ. Ол үшін бұл соншама қиын соққы болатын. Істер енді амалы қанша...

	Асан өзін күтіп жүрген Сəулеге келіп болған жайды қысқаша хабардар етті. Жаппарды əбден жек көріп кеткен Сəуле, бұл шешімге онша қанағаттана қойған жоқ, оның ойынша Жаппарға бұдан үлкен жаза қолдану еді. Енді бүкіл соқыр ішекпен түскен ауруларды, тек қана өзі байлайтынын айтқан Асан, өзінің сəл-пəл сырқаттанып тұрғанын ескертті де, кідірместен ординаторскіге келді. Манағыдай емес, екі шекесі солқылдап əкетіп барады. Тегі, жарты айдан аса өткен ұйқысыз түндер мен күлкісіз күндердің əсері болса керек. Бүгін ол аса қиын түйінді шешкендей қатты толқығаны да рас. Бір жағы əділетсіз күйгеніне ашуланса.., екінші жағынан көзін бақырайтын қойып Жаппардың қорлағанына да қиналады. Бірақ, басқа істер шара жоқ. Бұл клиникада əзір Жорекеңнің ақ дегені – алғыс, қара дегені – қарғыс! Онан басқа шешім жоқ. Көнбеске тағы шараң жоқ. Енді бірдеме десе Жаппар оны... таудай қылып профессордың өзіне бірден жеткізеді. Ал Жорекең, айтқанын орындамаған жанды... екі дүниеде де кешірмейді. Ендеше барлық жағдай осымен бітуге тиісті. Қазіргі Асанның ұйғарымы да осы. Енді Жаппардың алдында ағаттық жасап алмауы керек. Бұл жағдайды бүгін Жаппар да жақсы түсініп кеткен еді. Сондықтан ол тіпті əңгімені өзі бастап... қоздыруға тырысары да хақ. Асан өзінше осылардың бəрін саралағандай болды да, орнынан тұрып жинала бастады. Бүгінгі жемісінің кермек дəмі көп болғанымен, бəрібір іштей сезінген қанағаттанғандық бар еді. Басының манағыдан бетер, ауырғаны күшейе түскен тəрізді. Ол əртүрлі дəрі-дəрмек те қабылдады. Бірақ аздап басылғанымен... біржола қояр емес. Денесі сел соққандай ауырлап, үйіне сырқаттанып қайтты...



	13

	Асан институтты бітіріп, өз бетімен жұмыс істегеннен бері, шаруасынан алғаш рет қалғаны болатын. Ол бүгін əдеттегісінен əлдеқайда ерте тұрды. Бір түрлі өзі сүйетін еңбекті сағынғандықтан ба, бейне жылға жуық қол үзіп кеткен жанша... көңіл-күйі алып-ұшып, əйтеуір, ерекше əсерде жүрген сияқты. Ол өзінің тым ертерек оянғанын... тұрып кеткеннен кейін ғана аңғарып, таңғы ұйқының құшағында жатқан отбасын мазаламауға тырысты. Еш сыбдырсыз аяғыныш ұшымен еппен басын ауызғы бөлмеге шықты. Ac үйге барып шай қойды. Сақал алғышының дыбысын да естіртпей қырынды да... асықпай жуынып-шайынып ас үйге келді. Көгілдір оттың үстіндегі шəйнегі сақылдай күліп, екі бүйірін шапақтай секек қағып тұр екен. Дереу астындағы отын басып, шағындау ғана шəйнекке шай шығара бастады. Ол уақытына қарады да, асықпай отырып шайын ішуге кірісті. Біраздан соң манадан бері тұрған тыныштықтың да іргесі сөгілгендей, көрші үйлердің бірінің сағатының шырылы... екіншісінің краны сырылдап, қала тіршілігінің қозғалысы іркес-тіркес басталып кеткен тəрізді. Асан ойламаған жерден шыр ете қалған есіктің қоңырауынан селк ете түсті. Сəл абыржыңқырап қалған ол, дереу жүгіре басып келді де, есікті ашты.

	Өзіне таныс Маша апай:

	– Қайырлы таң?! – деп қолындағы телеграмма қағазын ұсынып жатты. Асан да:

	– Сау-саламатсыз ба? – деп телеграмманы алғандығын білдіріп, қолын қойып берді.

	– Cay болыңыз! – деген Маша апай кідірместен асыға басып кете барды.

	Асан тез бұрылып жарыққа келіп, қолындағы көк қағазын ашып оқи бастады. Сол сəтте төргі үйден жеткен Нəзікен де телеграмма қағазынан секем ала:

	– Қайдан? Кімнен келіпті? – деп жақындай берді.

	Алғашында өзі де сасып қалған Асан қағазға көзін жүгіртіп шығысымен көңілденіп:

	– Дастан мен күнəйімнен келіпті, – деді.

	– Иə, амандықта ма екен?

	– Болғанда қандай?! Дастан «Еңбек Қызыл ту» орденін алыпты. Той жасамақшы көрінеді. Біздерді тілеулеріне шақырыпты, – деді.

	Жаңа ғана үрпиіп тұрған өңі алаулай түскен Нəзікен шынайы қуанышпен:

	– Ту-у, шошып кеткен едім... қандай жақсы хабар еді. Тойларын қашан жасамақ екен? – деп Асанның қолындағы қағазды өзі алып қарай бастады. – Алдыдағы сенбіде екен ғой, – деген Нəзікен күйеуіне қарап: – Қалай, барып қайтамыз ба?...

	Асан күмілжіп:

	– Қайдам?! Жұмыстың жайы болмаса... – деп еді. Нəзікен оның жауабына қанағаттанбай:

	– Жоқ! Міндетті түрде баруымыз керек. Бірер күнге екеуміз де сұранайық! Үнемі жұмыстан қалып жүрген жандар емеспіз ғой, деп өзінің үзілді-кесілді шешімін айтқандай сыңай танытты.

	Асан тағы да:

	– Мынау ауырып қалғаным... ыңғайсыз болып тұр, – деді.

	– Сен өзің қызықсың ғой, – деген Нəзікен қатаңдау сөйлеп: – Біз дегенде ішкен астарын жерге қояды. Жан дүниесімен берілген жан досымыздың қуанышына ортақтаспау... барып тұрған əбестік. Бармау дегенді ойыңнан шығар! Қыста соғымың, жазда жолдамаң солардың мойнында емес пе? Ондай жақсылықты осы күнде екі туып бір қалғаныңда жасамайды, – деп өз дəлелін барынша төндіріп-ақ айтты.

	Асан əйелінің жүзіне ризашылық сезіммен қарап:

	– Жақсы... өте жақсы айттың, Нəзікен?! – деп неде болса тəуекел ететінін білдіріп.

	Жайраңдай қуанып кеткен Нəзікен:

	– Мен осы сағаттан бастап тойдың əзірлігіне кірісемін. Достары қуанып, дұшпандары қызығарлықтай етіп, тарту-таралғыларымды өзім дайындаймын. Бүгін, жұмыстан ертерек шығып, Асылбек ағанікіне барамын да, апамды алып келемін. Біраз күнге балалардың қасында болады. Мүмкін кейбір заттарды аға-жеңгеміздің өздері-ақ тауып берер, – деп күн ұзаққа бітірер өзінің жоспарын айтты.

	Нəзікеннің мына мінезіне қызыға қараған Асан:

	– Жақсы... қадірлім менің?! Алып қосарым жоқ. Ал онда жолың болсын! Мен жұмысыма кеттім, – деді.

	Əзілге сүйесе де айтып қалғысы келген Нəзікен:

	– Əй... Асан-ау, мен болмасам осы сен қайтіп тіршілік етесің, айтшы?! Ештемеге ебің жоқ əлі күнге дейін бала сияқтысың?! Құдай саған... далиған ақ көңілмен, адал жүрегін берген де қойған. Оныңды терең түсінетін Хамит аға.., Асылбек аға, Дастандар болмаса, қаншалықты қорлық көрер едің... өмірімізге тəубе дегеніміз жөн, – деп өзінің көңілінде көптен бері ұялаған сөздерін айтты.

	Асан үнсіз ғана басын изеп тұрды да:

	– Дұрыс айтып ескерттің, аяулы аруым менің! Сендерсіз менің күнім де жоқ өмірден бұдан артық бақытты тілемеймін де, тіпті басқаның керегі не?! – деп адал ойын білдірді де, асыға басып шығып бара жатты.

	Жүрегіне нұрлы сəуле түскендей қуанышқа кенелген Нəзікеннің шаттығында шек жоқ. Балаларын тамақтандыра аузын жаппай сөйлеп жүр. Оларға Дастан ағаларынан келген телеграмманы көрсетіп, «Еңбек Қызыл Ту» орденін алғанын айтты. Өздерінің тойға дайындалу қажеттілігін де түсіндірді.

	Ұлдары:

	– Біздер де барайықшы! – деп қыңқылдап қоя берді. Оларды алма-кезек құшағына қысып еркелеткен Нəзікен:

	– Бүгін ауылдан апаларың келеді. Екеуіңді əбден сағыныпты. Онда не істейміз, апаларыңа келмей-ақ қойсын дейік пе? Жоқ əлде келсін бе? – деп оларға қарап үндемей қалды.

	Екі ұлы да:

	– Жо-о-оқ! Біз апамызбен қаламыз, – деп орындарынан секіре айқайлап, қуаныштары қойындарына сыймай жүр.

	– Ендеше, анықтап тұрып келісейік, – деген Нəзікен екі ұлының қылықтарына сүйсіне қарап: – Мен жұмыстан кейін барып апаларыңды алып келемін. Ол кісі келгеннен кейін анау-мынау деп қыңқылдамайтын болыңдар, жарай ма?

	Екеуі де:

	– Жарайды, жарайды, – деп келісімдерін берді.

	Нəзікен бүлдіршіндей болып тете өсіп келе жатқан екі ұлын бауырына басып, беттерінен сүйді. Олар жаз болса ес білгендерінен бері, Асылбектің шешесінің қолында өсіп келеді. Күзде тіпті əжелерінен кеткілері келмей, жылап-сықтап əзер дегенде оралатын еді. Соншалықты бауыр басып кеткен болатын. Көп баланың ішінде араласып өскендіктен бе, мінездерінде менікі, сенікі дейтін өзімшіл қылықтары да жоқ. Əлде, дана көңіл асыл ананың алақанының қасиеті ме, əйтеуір, екі ұлының мейірімді мінездеріне Нəзікен де іштей ризашылық сезіммен, əркез шүкіршілік етіп жүреді. Ол ұлдарының сырларын əбден біледі. Егер де «апатайларың келеді» десе бітті, олар үшін дүниенің басқа қызығы жоқ сияқты. Шіркін, сəби жүректің сүйіспеншілігінен таза не бар бұл дүниеде?! Олар барып жүрген балабақшасы тура есіктің алдында ғана болатын. Көбіне үлкені кішісін жетелеп, өздері барып қайтатын еді. Кетіп бара жатқан олардың соңынан Нəзікен ас үйдің терезесінен қарап тұр. Аналық сезіммен жан жүрегі елжірей түсіп, өзінің аса бір бақытты шағын тұшынып тұрғандай. Болымсыз нəрседен көркейіп, түкке тұрмайтын дүниеден жасып қала беретін, адам көңілінің нəзіктігімен сезінгіштігінде дауа жоқ.

	Нəзікен бүгін тіпті жұмысының қалай аяқталғанын да аңғарған жоқ. Ол жол-жөнекей түскі асын ішті де, колхоз-совхоздарға жүретін автобустың аялдамасына келді. Жеткен бойда «Алматау» колхозына жүргелі тұрған автобусқа отырып та алды. Көкбазардың қызуы əлі тарқамағандықтан болар, ішіндегі адамдар да аз көрінеді. Кешке қарай қаладан қайтатындардың саны қабағат көбейіп кететіні де белгілі. Машинаның оң жақ қапталындағы бос орындыққа келіп жайғасқан Нəзікен мойнын созып жан-жағына қарап еді, жүзі таныс ешкімді байқай алмады.

	Иығына шағын ғана былғары сумкасын іле салған жастау шофер, алдыңғы жақтағы есіктен енді де, жағалай отырғандарға билет сата бастады. «Алматауға» дейін деп Нəзікен де билетін алды. Жүрер алдындағы бұл міндетін тез атқарған жүргізуші, онан кейін де анасын бір, мынасын бір шұқылап, айналшықтай түртініп əзер дегенде қозғалып еді. Əлде, көңілімен жер-көкті шарлай асығып отырған Нəзікен үшін, дəл солай болып көрінген де шығар. Тіпті, оған автобус əдеттегісінен ақырын жүріп келе жатқандай да сияқты. Қолындағы сағатына қайта-қайта қарап, «жақсы жүріп кетсе, бірер сағатта жетіп те қаламын» деп түйді. Орнына түсіп жайғасып отырған ол... тойға апарар көрімдігін ойластыра бастады.

	«...Шынында да, мұндайда не апарады екен?! Дүние деген оларда жетіп жатыр. Бейне таң-тамаша қалдыратындай болып, таңертеңгі əбігерленгенімді айтсайшы?! Дастан мен күнəйімға деп жаздырып алтын сағат апарсақ па... бірақ алтын сағат əкелетіндер де аз болмас. Қайталанған нəрсенің де қадірі кетеді. Үйбай-ау, сонда... не апарамыз? Дастанның бір өзінің басында... бірнеше кино да, фото аппараттары да толып жатыр. Соның көпшілігі-ақ тарту-таралғымен келгендер. Қазір халықтың халтұрмысы жақсы... Тіпті байлық таластыруды, өздерінің қадеттеріне айналдырған Қаратау өңірі емес пе? Оларды сыйлықпен таңқалдырамын деген менде де ес жоқ. Сонда да не істесем екен?! Астанадан досы келіпті дейді-ау. Осыншама желпінгеніме орай, сəті түссе жарады. Қазір жеңешеммен де ақылдасып көремін ғой. Жалғыз өзімнің миым жетер емес. Нартəуекел, ақылдаса көре жатармыз...»

	Манадан бері өз ойымен болып келе жатқан Нəзікен... мойнын бұрып айналасына қараса, жол ортасынан əлдеқашан өтіп кеткенін аңғарды. Енді көп ұзамай колхоз орталығына да жетіп қалуға тиісті. Асфальт жолмен бірсыдырғы зымырап келе жатқан автобустың жүрісі де білінбейді. Солқылдата ырғап шайқамаған соң... келе жатқан жолаушылар, бір сəтке болса да оқшаулана өздерімен өздері болып əрқайсысы-ақ ой кешіп отыр. Кейбіреулері қалғып та, енді біреулері жеңдерін жастана ұйқыны соғып келеді. Аңыраған күйі ой кешіп... қиялға берілген адамдардың жүздерінде, ерекше бір тылсым бардай сезіледі.

	Айналасындағы көріністерді қызықтап өзінше жорып отырған Нəзікен енді ғана бұрылып терезеге көз салса, бет алып келе жатқан «Алматау» колхозының орталығы да анадайдан бой көрсете бастапты. Ақ шағаладай шатырлы етіп салынған еңселі үйлерді... алқа қотан бола мəуелей өскен жасыл желектер көмкеріп, көшелері сап түзегендей тізіле қалыпты. Ауыл ішін аралап... тоқтар жерге таянған сайын, өз қызығы мен өзінше тынысы бар тіршіліктің сипаты байқалады. Көптен бері естімеген сиырдың мөңірегендері, өрістен қайтқан қойлардың маңырағандары, тіпті əр үйдің төбесінен түп-түзу болып аспанға атылып жатқан түтіндер де көңіліңе жылы ұшырап, сонау бір алыста қалған балалық шақтың базарын көз алдыңа елестетеді.

	Ақырғы аялдамасына келіп тоқтаған жұрт жапа-тармағай түсе бастады. Бұл сəулетті етіп нақыштай тұрғызған зəулім де биік мəдениет сарайының алды болатын. Осы арадан Асылбектің ауласы екі-ақ аттам жерде. Бауыр басып кеткен шаңырағын көрісімен-ақ, Нəзікеннің де көңіл күйі алаулап сала берді. Тап-таза етіп жиналынған аула ішіне енген Нəзікенді... бірінші болып қарсы алған, Желқұйын еркелей жетіп аяғына оралды. Ол өзінен басқа ешкімнің шықпағанын ерсі көргендей, есік жаққа қарап екі-үш мəрте «гүмп-гүмп» еткен мол даусымен үріп те қойды. Асылбек итінің жақын адамдар келгенде беретін белгісін жазбай танып, төргі бөлмеден дауыстап əйеліне айтты:

	– Қазір, қазір, – деген Ажар да жеделдете басып сыртқы есікке беттеді. Ол қарсы жолыққан Нəзікенді көріп, дабырласты да қалды. Олардың дауыстарын естіп іштегілер де ат шаптырымдай кең залға жинала бастады. Қоңыр қаздай мамырлай жеткен Əдеп əжей де ойда-жоқта келген келінінің бетінен сүйіп, ағынан жарыла мəз-мейрам болып жатыр. Балалар да өз қуаныштарын білдіруде. Əдеп əжей екі айтып, бір айтып, қаладағы немерелерінің жайын сұрап, тауыса алмай жүр. Жан-жағынан жауған сұрақтарға үлгіре алмай жүрген Нəзікен қаз-қатар тұра қалған балаларға ыңғайлап əкелген тəттілерін таратып жатыр. Қолдарына тəтті тиген кішкентайлар секіре қуанысып, өз бөлмелеріне қарай зытып барады.

	Абыр-сабырды күтіп, əзер тілге келген Асылбек:

	– Ажар, неғып тұрсың? Нəзікеннің жұмыс күні келгенін тойлайық, – деді.

	Ажар да:

	– Е-е, несі бар?! Сендер дайын болсаңдар, мен дайынмын, – деп күліп жатыр.

	Асылбек:

	– Əйтеуір, үй-іші амандықта ғой, – деп тағы да бір пысықтай сұрап алды.

	Қуаныштан ес-ақылы шыққан Нəзікен де:

	– Амандықта... аға, барлығы да жақсы. Ініңіз де орынша, шаруа десе шала бөлініп кеп жүргені, – деп сендіре сөзін аяқтады.

	Енді ғана көңілі орнына түскен Асылбек:

	– Ой, айналайын... азамат қой ол, – деп жатыр. Нəзікен де əзілдей:

	– Əне-əне... інісін мақтап көкке көтереді, – деп Ажарға қарап көзін қысып қойды.

	Асылбек:

	– Жо-ға... жеке ол ғана емес, өзің де азаматсың?! – деді. Нəзікен күліп:

	– Жарайды, аға, мақтауды өзім сұрап алғандай болдым, – деп төргі бөлмеге лып етіп кіріп кетті.

	Жұбайымен əлденені сөйлесті де, Асылбек сырт киімін желбегей жамылып, далаға шығып кетті. Əне-міне дегенше-ақ қуырдақтатып жіберген Ажар дастарқанын жайып, шайын жасай бастады. Олар шай үстінде Нəзікеннің келген жағдайын естіп, бəрі де бір ауыздан баруларының қажетгігін бірден құптады. Ал, апаратын көрімдіктің жайы бірсыпыра сөз болды. Əркім өз пікірлерін де айтып көрді. Бірақ бір шешімге келе алған жоқ. Бұлар да Асанға деген Дастанның шынайы достық қарымқатынастарын жақсы білетін-ді. Көп нəрсеге араласа бермейтін Əдеп əжейдің өзі де неше дүркін əңгімеге қатынасып, өз ойын ортаға салды.

	Қарт ананың ақырғы сөзі:

	– Достықтың жолы бөлек. Сендер де аянбай көмектесіңдер! – деп келіні мен ұлына қадап тапсырды да, өзі жолға əзірленбек болып шығып кетті. Асылбек иегін қағып, Ажарға қарады да:

	– Кемпірдің сөзін ұққан шығарсың? – деді. Əлден уақытта:

	– Таптым, таптым, – деген Ажар төргі үйден барып шағын ғана қорапшаны алып шықты да: – Нəзікен, айналайын, мына затты өздерің жаңа үйге шыққанда апармақшы болып дайындап едім, осыны байқап көр. Сендерге арнап сонау Чехославакиядан əкелген, өте əдемі хрустальді люстра еді. Меніңше, осыдан басқа заттың ыңғайы жоқ сияқты. Оның үстіне осы сенбіде жүріп кетсеңдер.., басқадай нəрсені табу да оңай емес. Люстраны алып көрсеткенде, Нəзікеннің қызыққандығы соншама, тіпті не дерін білмей сасқалақтап:

	– Жеңеше-ау, мынауыңызды ұнатқанмын... алып кетуге батылым жетпейді. Көңілдеріңізге рақмет, – деді.

	– Жүр əрі! Мына сығырың не деп тұр? – деген Ажар ағынан жарылды.

	– Адамның да, құдайдың да алдында, сендерге арнап əкелгеніміз де анық. Өзімізше жаңа шаңырақтарыңның астын жарқыратып, өз қолымызбен ілеміз бе деген едік. Бұл зат өздеріңдікі, бүгін алып кетсең де өз еркіңде. Ал, Дастанға қиғың келмесе... оны да өзің шешесің...

	– Жо-жоқ... жеңеше, Дастанға қимайтындай дүниенің қажеті не? – деген Нəзікен толқығаннан көзіне жас алып:

	– Асанның айналасы толып тұрған жан емес. Өзінің адалдығына орай... өмірдің өзі қосқан үш досын, өмірімнің ақырына дейін сыйлап өтпекпін. Олар үшін жанымнан басқаның бəрі құрбан.

	– Айналайын... боталарым?! – деген Асылбек емірене келіп Нəзікеннің бетінен сүйді де: – өзің қалай шешсең... солай болады. Қазір өзім машинаммен апарып саламын. Бірер сағат асықпай деміңді алып тынық.

	Ажар люстраны өзіндей етіп орады да, анадай жерде тұрған столдың үстіне қойып:

	– Жарайды... Шайымызды ішейік, – деп орнына келіп жайғасты.

	Олар біраз əрнені айтып, əңгіме соғып отырып қалды. Шыттай болып киініп алған Əдеп əжей:

	– Ұшпақ болсаң зымыра, – деп асықтыра бастады.

	Ақ «Волганы» мана сақадай сақ етіп қойған Асылбек... жаңа үйден киініп шыққан бойда, есік алдына машинасын көлденең тарта үйдегілердің шығуын күтіп тұрған. Əдеп əжей өзінің бауырына басып, иемденіп жүретін, ортаншы немересі Асқарды да ала кетуді жөн көрді. Оны жылы киіндіріп: «бар да машинаға отыра бер» деп далаға шығарып жатыр. Ол өзі қыс бойы ермек ететін, бастап қойған сырмағының жарым жағын да, өрнекті шəлі тоқымақ болып... қылшықтап қойған бір бума түбітін де, өзімен бірге алатын заттарымен будырып... машинаға апарып салдырды. Сəл кідіріп ойша түгендеді де, енді ғана қаз-қатар тізілген немерелеріне бұрылып, оларды алма-кезек беттерінен сүйіп əрқайсысына өзіне лайық тапсырмаларын беріп жатыр. Осылайша асықпай өзі де далаға шықты.

	Манадан бері асыға күтіп тұрған Асылбек те, гүр еткізе машинасын оталдырып, ауладан шығып жөнеле берді. Ақ маралдай керілген «Волга» да ауыл арасынан шығып, асфальт жолға түсісімен-ақ атыла ытқып зулап келеді. Сылаң қаққан шіркіннің жүрісіне... тіпті көз ілесер емес.

	Ə, дегенде, біразға шейін өз күйімен елітіп отырып қалған Əдеп əже:

	– О-о... тəубə, бергеніңе шүкір?! – деп мінəжат етті де: – Еңбекпен тапқан зейнеттің рақаты да мол. Адам ғұмырының мазмұны да осы шығар...

	Нəзікен бұрылып:

	– Апа, нені айтасыз? – деді.

	Оған мейірлене қараған Əдеп əжей:

	– Ана нені айтушы еді?! Тəрбиелеп өсірген балалары жайлы... солардың қолы жеткен қадір-қасиеттері мен кісіліктеріне қуанады да, ұрпағың армандағанындай болып ер жетсе... адамшылығына сүйсініп масайрайды емес пе? Міне, өздеріңді де көріп мен де рақат күй кешіп отырмын. Береке бірліктеріңді ұзағынан сүйіндірсін?! Ана байғұс одан басқа не ойлап... не айтушы еді, – деп алдыңғы жақтан көрінген Алатаудың заңғар тұлғасын қызықтап кетті.

	Бағанадан бері үндемей тыңдап қана отырған Асылбек:

	– Міне, қалаға да келдік, – деді.

	– Ту-у, шіркін-ай, десеңізші?! Көзді ашып-жұмғанша ғана əсерде қалдық – деген Нəзікен қарсы алдындағы жаңа салынған ғимаратты көрсетіп: – Апа, жаңа салынған автовокзалды көріп пе едіңіз?...

	– Жоқ, жаным... жолаушылар үшін салынған дүние ғой.

	– Иə. Жолай Талдықорған, Алакөлді асып, сонау Алтайға дейін сапар шегеді.

	– Е-е, жаным-ай... ə, Алтайға шейін болса... Асандардың аулына да апарады екен ғой.

	– Асандардың ауылы одан ары кетеді, – деп сөзге араласқан Асылбек:

	– Жанында суыры өрген Тарбағатайдан да асып, сонау баурайында марқасы түлей жамыраған Маңырақ дейтін өлкеде ғой. Ол ұлыңның туып өскен жері шалғайда жатыр.

	– Шіркін-ай, десеңші?! – деп тамсана үн қатқан Əдеп əжей: – Аттары аңызға ұқсас, естіп жүрген жерлер ғой.

	Нəзікен:

	– Ала, осы жазда барып қайтайық! «Сізді алып келіңдерші!» деп жалынғанда, Сырым ішкен асын жерге қояды, – деді.

	Елітіп қалған Əдеп əжей:

	– Қайдам?! Ғұмыр жетсе, осы күнде жер алыс емес қой, – деді.

	– Мынау бір ойланатын жақсы əңгіме екен, – деп қостаған Асылбек те.

	– Біздердің барып қайтқанымызға да бірнеше жылдар болып қалыпты-ау. Үйге келгеннен кейін Асанмен ақылдасып көрелік. Мүмкін екі машинамен, жазда барып та қайтармыз...

	Нəзікен ағынан жарыла қуанып:

	– Қандай жақсы болар еді. Сөйтейікші, аға, – деді.

	Екінші бір айналмадан бұрыла берген машина, əне-міне дегенше, зулаған күйі үйге де жетіп тоқтады. Олар абыр-сабыр болып машинадан түсе бастады. Асан мен балалар əлі жата қоймаған тəрізді. Үшінші қабаттағы үйдің барлық терезелерінде жарқыраған шамның жарығы көрінеді.

	– Сірə, дөкейлердің бəрі де үйде болар, – деген Нəзікен самбырлай сөйлеп: – Есікті өзіміз ашып, ойда-жоқта кіріп барайық.

	Оның қолтығынан ұстап, баспалдақпен көтеріліп келе жатқан Əдеп əжей:

	– Е-е, олар күтпей отыр дейсің бе? – деп ширақ басып көтеріліп келеді. Асандар да елегізіп отырған еді. Кешкі астарын ішкеннен кейін, теледидардың алдында екі ұлымен, қайталана көрсетіліп жатқан «Қыз Жібек» фильмін қызықтауға жаңа ғана жайғасқан болатын. Нəзікен есікті қаншалықты еппен ашса да, табалдырықтан аттай бергенде-ақ... Асан мен балалары оларға тура ұмтылысты.

	Ұлдары жарыса:

	– Апа!

	– Апа-тай... – деп жүгірген күйлері барып, əжелерінің етегіне оралып жатыр. Сомадай болған Асан да келіп, анасындай болып кеткен жанның омырауына бетін басып тұрып қалды. Бар аналық жүрегімен елжіреген Əдеп əжей біресе əкесін, біресе балаларын емірене аймалап жатыр. Асанның қолтығынан тартып өзіне бұрған Асылбек, оның бетінен сүйген күйі ішкі үйге қарай алып кетті. Апалары енді ғана еріктеріне тиген екі ұл... еңкейе берген əжелерінің бетіне екі жағынан жабыса сүйіп, кішкентай қолдарымен айқастыра құшақтап алыпты. Қарт ананың осыншама мерейлі қуанышы көз жасымен араласып, тіліне оралған небір мейірімді сөздерін аяған жоқ Осылайша сағыныса табысқан жандар, түннің бір уағына дейін əңгімелесіп ұзақ отырды. Асылбек те асықпай таңертең қайтатын болды. Сөйтіп, олар барлық жайдың шама-шарқын келісе отырып шешті. Досына апарар сый-сияпаты Асанға қатты ұнады...



	14

	Дастан мен күнəйім өздерінің дəрігерлік қызметін Кентау қаласында бастаған еді. Қазір олар үй-жайларын көңілдегідей етіп тұрғызып, балалы-шағалы болып əбден орныққан. Бұлар тұрағын Кентау қаласы да... бүкіл оңтүстік өлкесінің ажарлы айдарындай болып соңғы жылдары тым қауырт өсіп келеді. Ол аса үлкен өндіріс орталығы ретінде... ұлан байтақ Отанымызға да əйгілі болатын.

	Жұмыстарынан үш-төрт күнге сұранған Нəзікен мен Асан достарының шақырған тойына бастан-аяқ арнайы қасында болу үшін бірер күн ертерек келді. Олар ЯК-40 самолетімен Алматыдан тура шығып, бар болғаны екі сағатқа жетер-жетпес уақытта еш шалдықпай жеткен еді. Ай оздырып хабарласа алмай қалса – ұялып, жыл создыра көрісе алмаса – жыласып табысатын достар құшағы... аэропорт басында-ақ ыстық сезімдермен қауышқан-ды. Самолет қонатын айдыны үлкен кең жазық қаланың батыс жақ бетіне орналасқан екен. Жеңіл машинаның өзімен əжептəуір уақыт жүрегін көрінеді. Жол-жөнекей əңгіменің көбі... өсіп келе жатқан қала жайында болды. Оның соңғы жылдары салына бастаған зəулім құрылыстарын сөз еткен Дастан:

	– Бастан аяқ қала көз алдымызда өсіп келеді. Оның тарихын айта бастасам болды, осы отырған өзімнің кешегім мен бүгінім көз алдыма елестейді. Өйткені, аз ғана жылдың ішінде Кентау алып шаһарға айналғанмен бұл құрғырың менен мүшел жасы кіші ғой. Осыдан он бір – он екі жыл ғана бұрын, мың тоғыз жүз елу бесінші жылдары, Мырғалымсай атты ауылдың негізінде іргесін көтерген еді. Өзінің терістік шығысында уақыт тылсымымен тұмшаланған... əлемге аты əйгілі көне Түркістанды, аз ғана жылдардың ішінде он орап алатындай болып өсті, – деп Кентау жайындағы əңгімесін соза берер ме еді.

	Кенет күнəйім сөзге араласып:

	– Пай-й-пой... Кентаудың жайын сөйлесе, досың таңды таңға ұрады сонда да тауысып бітіре алмайды. Қойшы тəйірі... тіпті басқа сөз құрып қалғандай... – деп əңгіменің арнасын бұрып жіберді.

	Дастан күліп:

	– Өзі туып-өспегеннен кейін, Кентауды менен қызғанады, – деп Асанға қарап көзін қысып қойды.

	– Нəзікен-ау, балаларды неге ала келмедің? – деген күнəйім шынайы сағынышын айтып: – Томпаң қаққан қоңыр қозыларым-ау десеңші! Үйде өздері ғана қалды ма?...

	Оның риясыз толқыған үніне еліте қалған Нəзікен де:

	– Ту-у, жарығым-ай... – деп күнəйімнің бетінен сүйіп: – Сенің осылай дейтініңді білсем де, тойға келетін адамдардың көптігін ойлап, тоқталып қалған едім. Олар үйде əжелерімен бірге қалды.

	Күнəйім:

	– Өйткенің бекер болған. Құдайға шүкір, бөлмелер де... қарайтын адамдар да жетіп жатыр ғой, – деді.

	Осы кезде машина да зəулім етіп салынған үлкен үйдің алдына келіп тоқтай қалды. «Алматыдан шықтық» деген хабарды алғаннан бері, ертелі-кеш сұрап... əбігерлері кеткен. Дастанның төрт-бес қара домалақтары да жамырай жетіп, Асан мен Нəзікеннің алдарынан шықты. Бауыр етіңді елжіреткен сəби қылықтарымен жан дүниеңді марқайтқандай. Үлкендер арасындағы қалыптасқан шынайы сыйластықтың белгісі де осы сəбилердің сүйіспеншіліктеріндегі пəктік пен қадір-қасиеттері арта түсетін сияқты. Осылайша көкіректерін шайқаған көңіл дариясын кешкен тату құрбылар мəре-сəре болып ішке ене бастады. Айқара ашылған өрнекті қақпаның табалдырығын аттап аулаға кірді. Ат шаптырым аумақты алып жатқан, Дастанның бес этаж етіп салдырған ақ үйі тым еңселі екен. Сырттай қарағандағы пішіні өте əдемі болып шығыпты. Ауласының ішінде ұтымды пайдаланатындығы көрініп тұр. Кестелей еккен жеміс-жидек ағаштары да, қысқы қара мақпал көріністерімен де көз тартқандай. Бұдан үш жыл бұрын Асан мен Нəзікен осы үйдің тас қабаты қаланбай тұрып, сым тормен қоршалған аумақты жерге өз қолдарымен отырғызған ағаштардың сымбатына қызыға қарап қалыпты. Дастан мен күнəйім де əр ағаштың тарихын естеріне түсіріп, кімнің отырғызған ағашы қалай жетіліп өскенін жарыса сөз етіп жатыр. Осылайша бірсыпыра уақыт аула ішін қызықтаған Асан мен Нəзікендер енді ғана үйге кіре бастады. Дастанның үлкенді-кішілі туыстары, жаңа үйдің табалдырығын аттаған Асан мен Нəзікенді шашу шашып енгізді. Жақсы тілеу мен жарасымды дəстүрге жетер не бар?! Адам тіршілігіне ерекше мазмұн беріп, нұрландыра түсетін де солар ғой. Олар ауызғы бөлмеде киімдерін шешініп, жеңілдене түсіп төргі бөлмелерге озды. Күнəйім мен Дастанның ырқына ере барлық бөлмелерді аралап шықты. Үйдің іші де, бөлмелердің молдығы да өздеріне қатты ұнағандықтарын білдірді. Олардың аралап көргендерін қызықтаған балаларды енді ғана аңғарған Нəзікен:

	– Жаным-ау, мына сəбилерімізді ұмытып кетіппіз ғой, – деп ауызғы бөлмедегі екі бірдей үлкен шамадандарын залға алдырды. Дереу шамадандарын ашып олардың əрқайсысына арнап əкелген киім-кешектерін таратып қолдарына тəтті-дəмдіні үлестіріп жатты. Риза болған сəби көңілдерімен балалар да өз бөлмелеріне сіңіп кетті.

	Нəзікен күлімдей бұрылып, Күнəйім мен Дастанға қарап:

	– Мынау жаңа шаңырақтарыңның іші əманда жақсылыққа толсын. Ел құрметіне бөленіп жатқан абыройларың үстем болсын. Осынау биік шаңырақтың жарығы мол жарасымдылығын тілеп – деді де алдына алған қағаз жəшіктің ішінен əдемілігі мен сəнділігіне тіл жеткізгісіз... формалары хауызы ашылған гүл тектес, таза хрустальдан жасалған шамды күнəйімнің қолына ұстатты.

	Заттың құнын тани білетін күнəйім таңырқағанын жасыра алмай:

	– Бауырларым-ау, мыналарың қолға түспейтін қазына ғой. Өзі тіпті не деген керемет етіп, көрікті жасалған нəрсе еді. Рақмет! Достарымыз əкелді деп ертең елдің бəрінен көрімдік алайын, – деген күнəйім əзілдей күліп, Асан мен Нəзікеннің беттерінен сүйді. Шынайы ризашылығын білдірген Дастан да рақметін айтып жатыр.

	Жаңа шамдалға шынымен қатты қызыққан күнəйім:

	– Дүние боқтықты кім арқалап кетер дейсің, бірақ сол шіркін арқылы сездіретін көңілді айтсайшы?! Жасырып жабары не, бұл оңтүстікте əлі де алған-бергенге ерекше мəн береді. Дəл осы қазір... бірден ауыстырып ілдіріп қоямын. Ертең «жар дегендегі жалғыз досымыздың əкелгені мынау...» деп барлық жұртқа паш етемін. Шынымен де желөкпелеу ағайындарымның қалтасын да қағып көрейін, – деп жадырай күлген Күнəйім, қояр да қоймай ескі шамдалды алдырып тастап, жаңасын ілдіріп те үлгерді. Жарқ еткізе электр жарығын қосқанда, мың құбылып сəулемен ойнаған хрустальдар... жеке-жеке салынған өрнектей болып, бөлменің ішін ерекше жарқыратты да жіберді. Үйдегілердің бəрі де келіп қызықтап жатыр. Осылайша алғашқы қуаныштар басталып та кеткен еді. Дастарқан да жайылып... мана Асанға бата жасаттырып алған, ақсарбас марқаның қуырдағы да келіп қалған екен. Алқақотан дастарқан басына жайғасқаннан кейін, Асан мен Нəзікен үй толы адамдармен түгелдей танысгы. Барлығы да бір кіндіктен өрбіген Дастанның бауыр-қарындастары мен жеңгелері көрінеді. Бұл кешке бір анадан туған алты ұл, бес қыздың жапырақ Жайған үрім-бұтақтары жиналыпты. Олар Асан мен Нəзікенді өздерінің шын жүректерінен шыққан ыстық сезімдерімен толқытып жіберген еді. Дастан ұлдың кенжесі болғандықтан, əлі де сол баяғыдай еркелетіп ұстайтын тəрізді. Бірақ, ол осыншама барлық пен молдықтың буына піспей, ел сыйлайтын азамат болып кеткені айдан анық. Дастанның ағалары да... апа-қарындастары да түгелдей оқыған жандар. Олардан өрбіген ұрпақтар да əр жақта. Оқуда көрінеді. Немере бауырлары сонау Москва, Ленинград, Киев, Ташкентте оқиды екен. Бұл Асан мен Нəзікеннің бұрыннан-ақ білетін нəрселері болса да, мəуесін өз көздерімен көріп, ортасында отырғандықтан ба, толыса түскен бақытты шақтың нұрына балқығандай əсерде еді. Ол еріксіз ойға шомып... осыдан төрт-бес жыл бұрын дүние салған Дастанның ата-анасын көз алдына елестетіп отыр. Ешқашан да асып-сасып ештемеге тарылуды білмейтін қариялардың сол бір момақан қалыптарын есіне түсірді. Олардың адамдық парасатқа толы рухтарын əкеп, өз анасының əзиз қалыбына салыстыра берді.

	Той қатарынан екі күнге созылды. Бірінші күні жан-жақтан келген адамдармен қоса, ауыл үлкендері жиналды. Келесі күні барлық құрмет пен күтім жастарға арналды. Ежелден ел болғалы... халқымыз қолындағы барын қонағына жиған мүмкін қуанышынан аямайтын əдеті ғой.

	Сол əдеті бүгінгі күнмен жараса дəстүр болып кеткендей еді. «Той дегенде қу бас та домалайды» дейтін сөз осыдан қалса керек. Сонау көнеден жетіп... болашағымен табысқан, тойға келушілердің де өз жолы мен жоралғылары жаңа сипат алыпты. Ежелгі салт бойынша тілеуге тірі мал тартушылар – бірі – ат, бірі – құлын, бірі – тана, бірі – бота жетелеп келсе, қалғандары көкала қағаз салған конверт пен заттай əкелген тарту-таралғыларын қосуда. Дастанның бірге туған туыстары жиналып, көгілдір түсті «Волганы» араби кілеммен жабулап аулаға енгізді. Міне, осының бəрі де жаңаша өскен тұрмысымыздың сəн-салтанаты сияқты. Өтіп жатқан тойдың материалдық көрінісі осылай болғанда, екі күнге созылған өнер тартыстары... тіпті ерекше болды. Шырқалған əн мен тартылған күйлер өз алдына бір сала. Ақындардың айтыстары мен жыраулардың толғаулары да ерекше нұсқаға ауысыпты. Жастар арасында өркен жая бастаған тағы да бір жақсылықтың нышаны байқалады. Олар кең ауланың ішіне жағалай отыра қалып, əркім өзара өнер сайыстыруды дəстүрге айналдыра бастапты. Өздеріне қажетті құрал-жабдықтарын тойға бірге ала келетін көрінеді. Жиналған жұрт бір жерде... жасалынып жатқан зергерлік бұйымды тамашаласа, екінші жерде... тоқылып жатқан шілдерлер мен таспалы өрімдерді көріп жүр. Бұлармен қоса ақ қағаздың бетіне неше түрлі суреттер салу мен шахмат, дойбы... тоғыз құмалақ ойнау жарыстары да өткізіліп жатыр. Неше түрлі тапқырлық сөздер мен ақыл таластырып, ой жарыстыру да жаңаша салтқа айнала бастапты. Бұрын еш жерден көрмеген мынау сипатты... Асан ерекше бағалап, түнгі болған əсерінен көпке шейін айыға алмады. Ол осы жолы өнер кені ел ішінде екенін ұққандай еді. Үлгі тұтар үлкенімен қоса, өнеге ұғар ұрпағы бар жұртына риза сияқты. Осынау ғажайып заманда барлық пен тоқтық... тек тоғышарлықты ғана əуейілемей, өркенін жайған өнерге ұмтылатындығын танып, жан дүниесімен толқып, қуанышқа кенеледі. Асан əңгіме үстінде... өзінің алған əсерлерін ортаға салып, əркімнен сұрастырып байқаса... мұндай жағдайлардың болуы тек той жасаушыға тікелей байланысты екен. Өйткені, əр өнердің жеңімпазына жүлдені той иесі тағайындайды. Оның үстіне күні бұрын жариялап, барлық жайды хабардар етіп қоятын сияқты. Сондықтан да өнерлі жастар... той қызығын қызықтаумен қоса, өз өнерлерінің өрісін де байқатуға үлкен əзірлікпен келетін көрінеді. Осынау жаңа дəстүр... осы өңірдің өмірге əкелген жаңалығы тəрізді. Əзірше жаппай жасалынып жатпаса да, жыл өткен сайын жиілене түскен. Асан мен Нəзікен той өткеннен кейін де, бір-екі күнге кідіріп демдерін алды. Бос уақыттарында Кентаудың маңайындағы не бір аттары əйгілі жерлерді аралап, ұлан-ғайыр əсерге бөленді. Əсіресе, солардың ішіндегі ең бірегейі... көне Түркістан шаһарының іргесіндегі Ахмет Яссауи ескерткішінің іші мен тысындағы сəулеті, ақылыңды тəнті етер қас шебердің өнеріндегі көз қарықтырар көркемдік еді. Атадан мұра болып... ұрпаққа жеткен осынау ғимарат, бүкіл қазақ даласының аспанын тіреген көгілдір күмбезді діңгегі ғана емес, неше ықылым замандардан бері құбыласына құрған қағбасы тəрізді. Ол не бір қызық тарихи деректерді де бауырына басып, мелшиген күйі үнсіз тұрғандай əсер етеді. Əйтсе де, көріп шыққан жанның көкірек көзін ашқандай... рухани берері де аз емес. Оның өткені мен өркені жайлы сөз етсек, сонау ғасырлар төріне қарай қадам басып кетеді. Ең əуелгі ірге тасы Қарахан дəуірінде қаланып екі жүз жыл өткен соң... он төртінші ғасырдың аяқшенінен бастап, аты айдай əлемге əйгілі Ақсақ Темірдің бұйрығымен күмбезі ерекше сəулетпен қайыра көтеріле бастайды. Бұл ғимарат аңдаған жанға... əккілігі мен айласы бар басына жетерлік, аты шулы Темірдің əр қилы саясаттарының соңына қойған нүктесі сияқты. Ол замана биігіне екпіндей шыққан кезде... көлденең келгенді еңсере жайпан, ыдырай бастаған Дешті Қыпшақтың алты ордасының күлін көкке ұшырған еді. Енді өзінің қол астына қараған, ұлан байтақ елді дін жолымен шырмап, ислам уағызымен табындыруға бекінеді. Өйткені, ол көкірегімен көк тіреп тұрса да, ен жайылып жатқан Қыпшақ даласындағы елдер... əр кез сескенбей отыра алмаған. Сондықтан да қазақ даласына ықпал ететіндей дін ошағы етіп, осынау бір ғажайып ескерткішті салдыруға мəжбүр болған. Оның үстіне кезінде Орта Азия мен Дешті Қыпшақ даласына... аты əйгілі болған, софпизмнің атасы Ахмет Яссауидің мовзелейі атандырып дүниеге дабыра етіп жібереді.

	Осынау ғажайып құрылыстың ішінде əртүрлі мақсаттармен салынған, отыз бес түрлі бөлме бар. Ғимараттың ені – қырық алты жарым метр де, ұзындығы – алпыс екі жарым метр. Бүкіл құрылыстың өзегі ретінде... Қазандық бөлме өрілген. Оның аумағы – он сегіз бүтін оннан екі квадрат метр де, төбесін зəулім етіп жалаңаш қабат күмбезбен көмкерген. Осы бөлменің тақ ортасына... төрт құлақты, сырты, ою-өрнектермен безендірілген алып қазан қойылған. Ол қазан қазір Ленинградтағы эрмитажда сақтаулы тұр. Осынау тендесі жоқ қара қазанды... оның өзіне лайық мақсат-мүддесімен көз алдыңа елестетсең, бейне тарбиып жатқан алып өрмекшіге ұқсайды. Ол анау сол Қазандық бөлмесінде тұрып-ақ, бүкіл ұшы-қиыры жоқ Қазақ даласы мен Орта Азияны өрмегімен шырман алғандай көрінеді. Оған жан-жағынан тарам-тарам болып, ағыла кеп сіңіп жатқан жолдарды... сол алып өрмекшінің арбия жайылған ұзын сирақтарына ұқсатуға болады. Қазандық бөлмесінің аумағы да басқа бөлмелерден əлдеқайда үлкен. Оның үстіне сол арқылы Герханаға, Мешітке, үлкен Ақсарай... Кіші Ақсарайға жəне кітапхана мен кітап қорын сақтайтын қоймаға, тағы сол сияқты əртүрлі қызмет атқаратын болмелерге өтуге болады. Бүкіл осы айтылған бөлмелердің ішкі қабырғалары... асқан шеберлікпен безендірілген. Алуан түсті бедерлі көзелермен қапталып, төбелері күмбездене өрілген. Олардың қабырғаларындағы кірпіштен қиылған кілем суреті... Сарыарқада жатқан Алаша мен Жошы зираттарының қыш өмірін еске түсіреді. Мұндағы айырмашылық сол... сан қилы əшекейлі өрнектердің орнына, өрнекке ұқсас етіле əдемілеп құран сөздері жазылған. Күллі бөлмелердің ағаш есіктердің сырты... қазақтың ою-өрнектерінің кестесі шеберлікпен пайдаланылғаны көрініпақ тұр. Түркістан қаласы қазақ хандығының астанасы болған кезде, осы ғимараттың ішіндегі Ақсарай... екі жүз жылдан аса, яғни он алтыншы жəне он сегізінші ғасырларда... хан сарайының қызметін атқарғандығы да белгілі. Не бір тас түйіндердің билігі де осы арада шешіліп, байтақ жатқан өлкеге осы арадан таралатынды.

	Бұрын келгендерінде де сан рет аралап көрген Нəзікен мен Асан... осы жолы да, ескерткіштің ішін құмарта қызығып аралаған еді. Албырт көңіл бұрын... осыншама сұлулық пен ұлылықтың жымдаса қауышқан сипатына тəнті ғана болып, зəулім күмбездердің тұлғасымен оның ішкі мағыналарына ой жіберуге шамаларын келтірмепті. Асан бүгін сырт көріністерін қызықтаудан гөрі, көбіне көп шырақшыдан тарихи деректерді тəпіштеп сұраумен болды. Герханада жатқан Абылай мен Қаз дауысты Қазыбек бидің бастарына қойылған құлпы тастарға көбірек үңілді. Оны əр қырынан қарап, қатар жатқан құлпы тастарды киелі заттардай алма кезек алақанымен сипап қояды. Халқының басына түскен аса бір тар кезеңіндегі ауыр міндеттерді атқарған, осынау жатқан екі адамның азаматтық сипаттары... оған сонау уақыт төрінің жаңғыра жетіп тұрғандай елестетеді. Азды-көпті өзі білетін өтіп кеткен замандардың деректері, оның ойын онға, санасын сан-саққа жүгіртіп жібергендей...

	«...Иə, қазақ деген халықта... зерделей байқап қараса» қайран қалатын жайлар баршылық. Аса көп қазбалап жатпай-ақ, тек солардың кейбіреуіне ғана көз жіберіп көрген артықта емес. Сонда алдыңнан көлденеңдеп шығатын неше түрлі күрделі сұрақтарға еріксіз тап боласың да, ойға шомуға тура келеді. Тіпті, тіршіліктің өзге сипаттарын айтпағанда, қазақ даласы айналасындағы аса үлкен елдермен шектесе отырып, осыншама ұлан-байтақ жерлерге қалай ғана иелік еткен?... Басқа халықтар аядай жерді мекен ете отырып-ақ... толып жатқан ана тілдерінде бір-біріне түсініксіз жайлар кездеседі. Ал, қазақ даласының батысы мен шығысына жету үшін... алты айшылық алыс жолдар жатса да, бұл халықтың тілінде диалекті болмауының себебі неде?... Осы күнге шейін жеткен «жеті атаға толғанша қыз алысып, қыз беріспеу дəстүрі» неге қатты сақталынған?... Осы дəстүрдің сыры... табиғи сұрыптаумен тікелей сабақтасып жатқанына қайран қалмасқа бола ма? Мақал-мəтел ретінде ұрпағына қалдырған философиялық түйіндер ше? Айта берсе қызыл тілде тиек жоқ. Осы сұрақтардың желісі... жұпыны ғана қалпы тастардың астында жатқан, дала данышпандарымен қалайда сабақтас сияқты əсер етеді екен...

	Осынау сандық тастардың астында жатқан Абылай мен Қазыбек... ел басына күн туып, етегімен су кешкен шақтарында... бұл жарық дүнияда халық ретінде «...қалу иə қалмау...» сияқты зұлмат кезеңді бастарынан кешкен. Олар тар кезеңге тап болған халқын... түнсіз терең шыңырауға құлатып алмай, ақыл менен айлаға шырақ жаға отырып аманесен алып шыққан жандар еді. Он сегізінші ғасырдың басында... жоңғар шапқыншылығына үш жүздің басын біріктіріп, күшін қоса білген Абылайдың еңбегімен теңдесер ештеме жоқ екенін əркім-ақ біледі. Ал, осы Абылай жау қолында қалып, тұтқынға түскенде, оны қызыл тілдің күшімен босатып жұртымен табыстырған... жанында жатқан Қаз дауысты Қазыбек би болатын. Бұл əңгіме бүгінге дейін ел аузында жүр...»

	– Үй-й, батыр-ау... жалғыз өзің мұнда неғып тұрсың? – деген Дастанның даусына жалт қараған Асан жымия күліп:

	– Дəрігермін ғой? Мына жатқан данышпандардың неден қаза болғанына ой жүгіртіп тұрмын.

	– Бəлі... – деп қарқылдай күлген Дастан: – Оны мынау шырақшыдан сұрасаң... жырдай етіп айтып бермей ме?

	Асан оны қолтықтай түсіп:

	– Досым-ау, айтып беру бір сəрі... толғана тұрып ойланғанның өз жөні бар сияқты, – деді.

	Күнəйім осы сəтте:

	– Ұйбай-ау, мына екеуі мұнда тұр ғой, – деп сыбырлай сөйлеп: –

	Жүріңдер, шақырып жатыр...

	– Қайда? Күнəйім күліп:

	– Шырақшы шал... қонақтарға құдықтағы «зəм-зəм» суынан татырмақшы, – деді.

	– Жүр, кеттік, – деген Дастан қолтықтаса аяңдап, Асанмен құдық орналасқан бөлмеге қарай келе жатты. Өздерімен бірге келген адамдар құдық суынан татып тараса да бастаған екен. Олар да кеп бір-бір тостаған етіп, шыңыраудың мұздай суынан дəм татты. Қызықтап көрушілер тағы да күмбездерге көз жіберіп қайта-қайта қарай береді. Барлықтарының жүздерінде толқыған ой мен толып жатқан түсініксіз сұрақтар көп сияқты. Күдіктері мен көрсіністері де аралас мақтаныш сезімдер де жоқ емес. Осылайша олар шырақшы шалға алғыстарын айтып шығып бара жатты. Далаға шыққаннан кейін де олар біразға дейін кете алмай, айналсоқтап ғимараттың сыртқы тұлғасын қызықтаумен болды. Іргесінде тұрып күмбезіне көз жіберсең... төбендегі тақияң сырғып түсердей зəулім-ақ. Күн нұрымен құбылған күмбездегі көкпеңбек тастар... ғимаратты сағымдандыра түсіп, шайдай ашық аспанның күмбезімен астастырып тұрады екен. Ол өзінің жұмбақ күйімен арбап қана қоймай, ғасырлар биігінен сұқтана қарап... көріп жүрген адамдарын ойға жетелейтін тəрізді. Асандар да осындай сезімдерге оранып, марқая өсіп масайрағандай күй кешті. Ертеңінде олар дос жүректің құрметіне риза күймен, шалқар сезім теңізімен жүзгендей боп ауылдарына қайтты.



	15

	Асан жұмысына шығысымен-ақ өзінің негізгі шаруасына кірісіп кетті. Ол анадағы Жаппармен болған əңгімеден кейін, соқыр ішекпен клиникаға түскен сырқаттарды өзі ғана жүргізіп жүр. Көп болған соң оның арасында көпірме сөздер де жиі кездеседі. Бірақ шындық қанша жасырғаныңмен тарап кетпей қоймайтын көрінеді. «Отыз тістен шыққан сөз отыз рулы елге жетеді» деген осыдан қалса керек. Əңгімені астыртын естісе де, ашу шақырмай қалған бірде-бір медсестра жоқ. Барлығы да «ащы таяқ тұщы еттеріне тигендей» қатты қиналды. Содан бері Асанның өзі жоқ болса да, оның шаруасына көз қиықтарын салатын адамдар көбейіп кеткен еді. Соқыр ішек операциясынан антибиотиксіз сауығып кетушілердің саны да көбейе берді. Асан профессордың нұсқауымен Жаппардың суық қолы тиген адамдардың саны, жинап жүрген клиникалык материалының ішінен шығарып тастады.

	Ол Кентаудан оралғаннан бері бос уақыттарын дерлік кітапханада өткізіп жатыр. Соңғы жылдардағы өзі оқып зерттеген ғылыми еңбектердің тізімін бір жүйеге келтіріп, алфавит бойынша реттеп бітіп қалған болатын. Осыдан кейін бұрыннан жазып жүрген, диссертациясының тарауларын қайыра тағы бір қарап шығып, ақырғы тексеруден өткізбекші. Сөйтіп жазғы демалысқа дейін, аманшылық болса... профессордың қолына тигізбек. Егер барлығы да ойдағыдай болып оңынан бітсе, келесі қыстан қалдырмай қорғап кетуді жобалап отыр. Соңғы кездерде Жорекең... оның бір тоға ұстамды мінездерін жоғары бағалап, шамасы келсе қолынан келген көмектерін аянайын деп жүрген жоқ. Сонда да «адам тіліндегі аспандағы бұлт айналады» дегендей, кейде түртінектеп жүріп-ақ Жаппар бүлдіріп те қояды. Ондай сəттерде Жорекең екеуінде қамшылаған үстіне тоқпақтай түсетін еді. Ұстазының осы ыңғайын таныған Асан... шаршағанына да қарамай, жанталаса еңбектеніп жүр. Күн өткен сайын творчестволық жұмысының жемісін іштей сезініп, Асан бұрынғыдан бетер өндірте істеуге күш салуда. Ол жаз бойы тез жазумен шұғылданды. Ізденіспен табылған қорытындыларына тоқмейілсу дегенді, ойына алу түгіл көңілінен шығарған. Бар мақсаты тапқандарын төкпей-шашпай қағаз бетіне түсіру еді. Өстіп жүргенде ол күздің қалай өтіп, қыстың қалай бітіп кеткенін де аңғарған жоқ. Айналаны көгал басып кетсе де, көктем күні жан біткенді елжіретіп өз шуағына ала бастаған мезгіл де жеткен болатын. Күндегі əдетімен клиникадағы шаруалары бітісімен-ақ кітапханаға жиналып жатқан Асанды, профессор аяқ астынан «кіріп шықсын» деп кабинетіне шақырыпты. Секемдене селк еткен көңілдің əсері ме, ол дереу ести сала профессордың келіп есігін қақты. Ішке кірсе Жорекең қарқылдай күліп көңілді отыр екен. Қасындағы клиниканың бас дəрігеріне... қалжыңдай сөйлеп, қызықты бір жайды əңгімелеп жатса керек.

	Асанның сəлемін жылы қабылдап, сөзін профессорға қарата айтқан бас дəрігер де:

	– Міне, олардың қалап отырғандары да... сіздің осы шəкіртіңіз, – деді. Жорекең маңғаздана түсіп, сарғыш түсті былғарымен қапталған үлкен креслосына көміле шалқайып:

	– Асан қазір диссертациясын жазып жүр еді. Басқа біреуді жіберсек... болмас па екен? – деп алдында отырған адамдарға алма-кезек қарап қойды.

	– Жо-о... жоқ Жореке-ау, – деген бас дəрігер: – Олай етуге болса... сіздің мазаңызды алып қайтемін. Өзім-ақ біреуді жібере салмас па едім?! Жарылыстың бірінші кезегіне қатысқан адамдардың аты-жөндерін өздері жіберіп отыр. Асан, өзіңнің де есіңде болар?

	– Медеудің бе?

	– Ие. Қопарылыс былтыр қазанның 21 күні болды емес пе?

	– Өзің басы-қасында болдың ғой.

	Əңгіменің төркінін енді ғана анық түсінген Асан:

	– Дұрыс айтасыз... барлығы да есімде, – деді. Бас дəрігер:

	– Онда биыл тағы да баруға қарсы емессің бе? – деді. Асан профессордың ыңғайына қарап:

	– Қайдам?! Өздеріңіз біліңіздер, – деді.

	– Жарайды, – деді Жорекең басын изеп: – Өзіңді арнайы сұрап отырған көрінеді, осы жолы да барып қайт. Алып-жұлып бара жатқан ештеме жоқ шығар?! Жазу-сызу шаруаларыңды... сол жерде де істей беруге болады емес пе?...

	– Жақсы. Солай істеуге де əбден болады.

	– Ендеше, сөйткенің жөн болар, – деген профессор: – Өзі неше күнге созылады екен?

	Сөзге араласқан бас дəрігер:

	– Бұл ең негізгі жауапты кезеңі көрінеді. Айтулары бойынша... осы сəуір айының 21-де бастайтын тəрізді. Қаншаға созылатынын анық білмеймін, – деді.

	– Иə-ə, мұның өзі дүниежүзінде бұрын-соңды болып көрмеген қопарылыс дейді ғой. Екі тауды тік көтеріп əкетіп бірінің үстіне бірін тастай салу оп-оңай болмаса керек. Бұл жолы біріншісінен де жауапты болса... шынымен де айтары жоқ екен, – деген Жорекең былтырғы жылды есіне алып: – Қопарылыстың күші... өткен жылы, ұмытпасам, төрт балдан асты емес пе?

	Отырғандар:

	– Солай...

	– Дұрыс айтасыз.

	– Бүкіл қала дүрлігіп кеткен еді-ау, – десті.

	– Онда бұл жолы, тіпті айтары жоқ екен, – деген Жорекең бұрылып Асанға қарады да: – өзіңді шақыртқан шаруамыздың жөні осы. Келістік қой?

	– Келістік.

	Жорекең жылы шыраймен:

	– Онда бара бер, – деді.

	Осы əңгімеден кейін де Асан бір жарым аптадай... клиникадағы шаруаларымен əлек боп жүріп жатты. Бұл қазақша жыл санауы бойынша «Қой» жылының бастапқы кезі, яғни бір мың тоғыз жүз алпыс жетінші жылдың сəуірі. Қазіргі Медеудегі сел жолына салған бөгеудің ең соңғы жұмыстарына кіріспекші. Совминнің арнайы қаулысымен... Медеу шатқалында көп жылдардан бері жұмыс істейтін, «Қазақстанның он жылдығы» атты демалыс үйі түгелдей... жан-жақтан келген тəжірибелі құрылысшылардың жатақханасына айналды. Шаруа биыл да өте қарқынмен үрдіс басталып кетті. Республикамыздың он жеті облысынан... өз техникаларымен келген озат жұмысшылар, күні-түні демей кезектесе екі сменмен еңбек етіп жатыр.

	Медеу тасқыны алматылықтар үшін ежелден-ақ жауапты қатер болатын. Міне, енді осы қауіптің көзін жоймақ. Алатаудың асқарлы шыңқұздарының арасында... қатпар-қатпар бола қабаттасқан қарлы мұздақтар, кей жылдары ерекше түсетін ыстықтардан қабағат қатты еріп, таудан құлай ағатын сел тасқынының қатерін күшейтетін еді. Мұндай апаттар Алматыны бұрын неше дүркін жер соқтырған болатын. Осы жағдайды үзбей зерттеудің нəтижесінде, республика ғалымдары үлкен-үлкен ғылыми тартыстарда Медеу бөгеуінің Алматы үшін ауадай қажеттілігін анықтады. Сөйтіп, алдын-ала жасалынған қажетті шаралардан кейін-ақ, үлкен құрылысты іркілместен бастап кеткен...

	Асан келе былтырғы тəжірибесін пайдаланып, өзі басқаратын дəрігерлік бөлімшені... сол баяғы бірінші кезекте орналасқан үш бөлмеге жайғастырды. «Жаман айтпай жақсы жоқ» дегендей, ол əсіресе дəрігерлік жедел көмектің ең алғашқы сəтіне қатты дайындалды. Өткендегідей емес бұл жолы, өзінің ерекше ықшамдылығы мен ысылғандығын байқатқандай еді. Ол неше дүркін құрылысшылармен тіл табыса отырып, оларға қолдан дем алдырудың əдістерін, атқылай аққан қанды тоқтатудың тəсілдерін, ауыр затпен жаншылған денені қалай босату керектігін, барынша карапайым тілмен түсіндірігі, олардың өзді-өздеріне жасаттырып, жаттықтыру жұмыстарын да қызықты өткізіп жүр. Жарылыс болатын күнге қызмет көрсететін ұйымдар соның ішінде өрт сөндірушілер мен қоғамдық тəртіпті бақылайтындар да қатты əзірлену үстінде. Жиырма бірінші сəуір күні басы артық адамдардың бəрін қауіпсіз жерге əкетіп, тек бақылау бөлімшесінде қалған санаулы адамдардың көзінше теңдесі жоқ қопарылысты жасаған еді. Арнаның оң жақ босағасы делінетін бөлек тұратын бүйрек тау сол қалпында жер табанымен аспанға бірақ атылып, тура барып бұрынғы жасалынған бөгеудің үстіне қонақтай қалды. Осылайша арнаны буған жаңа көлденең тау пайда болды. Оның бүкілаймақты қалтыратқан қатты толқыны, Алматының өзін де дүр сілкіндіріп алды. Бірақ ғалымдардың есебіндей ешқандай да шығын болған жоқ. Осылайша халық үшін жасалынған ұлы мақсат дүниеге келген болатын...

	Алып құрылыстың екінші кезеңінде де еш қиыншылықсыз абыройлы оралған Асан клиникаға келісімен-ақ, өзінің кідіріп қалған жұмысына бел шеше кірісіп кетті. Ерте келген көктемнің жайлы мінезі жақсы бапқа ауыса бастағандай еді. Күн сəулесімен елжіреген жасыл желектер де тез көгеріп, қайта оралған дəуреніне назданғандай ырғала толқып тербеледі. Жыл мезгілінің бұл шағында Алматы ерекше əдемі-ақ. Оқтай түзу көшелеріндегі жапырағын жайған көгілдір ну... көк күмбезімен астаса, адам сезімдеріне ерекше əсер ететін. Оның үстіне Медеу платинасын дүниеге əкелген биылғы көктем тіпті ерекше болатын.

	Асанның ала жаздай күні-түні отырып, екінші рет қайыра жазып шыққан диссертациясын, қамқор көңілмен тексеріп шыққан Хамит, көптеген түзетулер мен өзгерулер енгізіп, жақында ғана қолына тигізген еді. Асан қазір бəрін қойып, тек осымен ғана шұғылданып отыр. Ол соңғы рет тағы да машинкаға бастырып, кеше ғана демалысына шыққалы отырған Жорабек Есенұлының қолына берді. Профессор да риза болған көңілмен... ертеректе айтқан уəдесі бойынша, міндетгі түрде жаңа оқу жылына тексеріп əкелетінін ескертті.



	16

	Күллі он сегіз мың ғаламның тіршілік тегі нұрлы сəуле болғанда, оның тербеле қозғалып шайқалар алтын бесігі уақыт атты құдіретпен сипатталатындығында шек жоқ. Тіршіліктің осынау ең бір негізгі мəнін ұғынған жан, ықылым замандардан бері уақытпен таласа жарысуды мақсат тұтқан. Ғасырлардан озып адам баласының келешегін ой көзімен шола білген неше алуан дүлдүлдердің дүбірін, бүгінгі ұрпақ түсініп қана қоймай, сол ұлы көшті ілгері қарай дамытуда ғой. Сондықтан да адам баласының тілейтін бармақтай бағы – тындырмақшы ісінің сəті болса, жоқтан барды жасайтын таудай талабы – арман мен қиялының қайнар көзі екені шүбəсіз. Заманына заңы сай уақыт қана, адамдардың бойындағы шын асылын жарқырата түспек. Өмірінің мəнін осылайша түсінуге тырысқан Асан да, институт қабырғасынан бастап, бүгінге дейін өзі таңдап алған құштарлығынан бірде-бір сəт суынып көрген емес. Қайта кемеліне жетіп есейген сайын, үздіксіз талпынудың тамаша ырғағына бой ұрған тəрізді. Өзінің жастық жалынын толық пайдалану үшін күні-түні еңбектенуден жалықпауға серт еткенге ұқсайды. Ол жазғы демалыс кезінде, клиниканы басқарып қалған Хамиттің жетегімен, аса күрделі асқазан операцияларын да меңгере бастады. Оны темір қанат етіп балапандай баулуды ешуақытта есінен шығармайтын Хамит, осы жазда клиникада қалуының ең үлкен мақсаты да, сол Асанның əліде үлкен операцияларды меңгере қоймағандығының қамы болатын. Өйткені, Хамит шəкіртінің бұл кемшілігін, өзінің мойнындағы қарызындай сезінетін еді.

	Осы уақытқа дейін мойын бұрғызбай келген ісі ыңғайланып қалған Асан да, асқазан операцияларына құлшына кірісіп кетті. Кафедра қызметкерлерінен клиникада жүрген екеуі ғана. Сондықтан, олардың бұл мақсатына кедергі жасар ешкім жоқ. Барлығы да жазғы демалыстарына кеткен. Осы жазды қажетінше пайдалануға бел буған Хамит пен Асан ауруларды барынша тез тексеріп, асқазан операцияларын күн құрғатпай жасап жүр. Негізінен операция жасайтын Асан да, оны сан қилы қиын сəттерді еркін игеруге баулитын Хамит болатын. Ұзын ырғасы екі айға созылған бұл талпыныстың да, қорытындысы жаман емес. Асан бұл шаруада да ұстазының көңілінен шығып, ризашылық сезімге толы алғысына бөленді. Олар онымен қоса диссертацияға қажетті таблицалары мен графиктерін де қайта пысықтап, түрлі-түсті бояумен қайыра сыздырып қойды. Бұл қорғауға қажет əзірліктері болатын. Енді көп ұзамай қыркүйек айының басында, профессордың өзі де келіп қалуға тиісті. Асанның асыға күтіп жүргені де сол, Жорабек Есенұлының айтар төрелігі еді.

	Хамит профессордың оралуын ғана күтіп жүр. Ол келісімен-ақ еш аялдамай кезекті демалысына аттанбақшы. Айтқан күні шығар мерзімінен қалмай Жорабек Есенұлы да жұмысына шықты. Шындығын айтсақ, Хамиттің бойындағы ұқыптылықты жетілдірген Жорекең болатын. Бірақ Хамит мінезіндегі бір сөзділік пен ұқыптылықты үндестіре өзінше көркейткен болатын. Клиникаға профессор шыққан күні-ақ жаз бойы істеген істеріне қысқаша есеп беріп, қасында болған Асанды асқазан операциясына үйреткенін жасырған жоқ. Өздері жасаған жиырма шақты асқазан операцияларының қорытындысын профессордың алдына қойды. Барлығы да аман-есен сауығып үлгерген-ді. Басында профессор тыржия тыңдағанымен болар іс болды деді ме, тез көңілденген шырай білдіре Асанға құтты болсын айтты. Онша ағынан жарыла қоймаса да, Хамит та қысқаша алғысын сездірді. Сөз соңында сумкасынан алып, столының үстіне қойған Асанның диссертациясын асықпай тексеріп шыққандығын əңгімеледі. Өзінің азды-көпті түзету енгізген жерлерін түсіндірді. Ол мұның да бітіп тұрған іс екенін айтып, кідіртпестен қайыра бастырып, түптеуіне рұқсат етті. Осылайша профессормен кездескен алғашқы күн сəтті өткен сияқты. Хамит өзінің ертеңнен бастап демалысқа кететіндігін айтты.

	Асан болса осыншама қуанышынан қуат алғандай, ұстаздарының тапсырған ісін тындырмақ болып, шаруасына құлшына кірісіп кетті...

	* * *

	Алматының күзі өтіп, қысы келгелі қашан. Бірақ, Асан дайын тұрған жұмысын əлі күнге шейін қорғай алмай жүр. Алматыда негізінен хирургиялық жұмыстарды тек медицина институтында ғана қорғайтын. Оның ғылыми советінде... кезек күтіп жатқан жұмыстардың көптігі сонша, Жорекең мен Хамит біріге отырып бедел салғанның өзінде, тағы да жылдан аса уақыт күтуге тура келіп тұр. Осы жайдың барлығын ескерген Асан... бауырлас қырғыз халқының астанасы, Фрунзе шаһарына барлау жасап қайтты. Онда да кезек күтіп жатқан жұмыстар баршылық екен. Бірақ Алматыдан əлдеқайда жеңілірек көрінеді. Бұл жағдайды естісіменақ Хамит та əрекеттенуге кірісті. Ол бірден атағы Одақ көлеміне белгілі... академик Ахунбаевтың өзіне телефон соқты. Хамит көптен көңілдес болып жүрегін ағасына қолқа салып, қол ұшын беруін өтінді. Өйткені, бұлардың ағалы-інілі болып кеткен көңіл жақындықтары ерекше еді. Көп жылдардан бері жанұяларымен араласып тұратын. Оның үстіне академик Иса Қонайұлы Ахунбаев... қазақ еліне күйеубала болып келетін-ді.

	Арасына төрт-бес-ақ күн салып, Асан қайыра Алатаудың арғы бетіндегі ел-жұртқа тағы да сапар шекті. Бұл жолы ол тура тартып, есімі мен еңбектері бір халықтың мақтанышына арналған... əйгілі ғалым-хирургтің өзі басқаратын кафедрасына келді. Асан сырттай көп естігенімен... академик Ахунбаевты алғаш рет көргелі тұр. Сондықтан болар ол жасқаншақтай келіп есігін қақты. Іле ұлықсат еткен дауысты естісімен-ақ, есікті ашып, ішке енді. Кабинеті əжептəуір үлкен сияқты көрінді. Өзі терезе алдында темекі тартып тұр екен. Асан оны осыншама еңгезердей үлкен адам деп ойламаған еді. Оның нардай тұлғасы мен бадырая қарайтын шарасы мол жанарлары... тіпті Асанға аса сұсты сияқтанын əсер етсе керек. Ол кірген бойда аңыра қарап тұрып қалғанын аңғарған жоқ. Өзге жұрттың адамы екенін жобаласа керек, академик те түсін жылытқанымен тіл қата қоймады.

	Енді ғана бойын жиған Асан:

	– Ассалаумағалəйкум, Иса аға! – деді. Өзі қозғалмастан сол орнында тұрып қалды.

	Академик столына қарай беттеп:

	– Əликусалам! Қай баласың? – деп қолымен жоғары өтуіне белгі берді.

	Оған жақындай түскен Асан:

	– Алматыдан келіп тұрмын. Сізге Хамит аға дұғай-дұғай сəлем жолдады, – деп манағыдай емес ширақ сөйледі.

	Орнына отырып жатқан Иса Қонайұлы:

	– Бəрекел-ді, қонақ бала екенсің ғой. Қанеки, жоғары шық. Жақын келіп отыр, – деп орындық нұсқаған ол барынша түсін жылыта ілтипат көрсетіп жатыр. Оның күлімдеген жүзінің өзі сұсты екен. Əсіресе, оның дөңгелек жүзді дидарын айдындандырып жіберетін... оттай жанған қос жанары, бірден ұмытылмастай болып көңілінде қалып қоятын тəрізді. Қиғаштау біткен қалың қабақ... жазық маңдайымен жалғаса көтеріліп, үйренісе келе ашық-жарқын мінезді... аса ақкөңіл адам екен. Көпті көрген сұңғыла жан, алдындағы тұрған жас адамның көңілін аулап... орайына қарай əзілдеп күлдіріп те алды.

	Өзі нұсқаған орындыққа жайғасып жатқан Асанға зерделей қараған академик:

	– Иə-ə, ел-жұртың аман ба? Алматың қалай, өсіп жатыр ма? – деп, көптен көріспеген ескі туыстарша іш тарта сөйлегені Асанды сергітіп жібергендей, əсер етті. Жауаптарын қысқа қайырып, Асан да алдындағы отырған адамға барлай қарап: «...Өзі тіпті қазақша тап-таза сөйлейді екен-ау. Біздің Қаныш аға сияқты, қырғыз академиясының алғашқы президенті...» деп жүрерінде əңгіме еткен Хамиттің сөздері ойына оралды.

	Сөзді тағы да академик өзі бастап:

	– Кəнеки, диссертацияңды көрсетші?... Сөйтіп негізгі əңгімеге көшелік, – деді.

	Қаршығадай қомдана жинақы отырған Асан... аса сергек қимылмен əдемі етіп түптелген диссертациясын портфелінен алды да, академиктің алдына қойды. Қара көк түсті қалың қағазбен тысталған диссертацияны... Иса Қонайұлы қолына алып, бөлек-бөлек жіктелген тақырыбынан-ақ, не бар, не жоғын кəнігі көз бірден танып отыр. Ол өзімен-өзі болып тұңғиық оймен үңілген бойы бірсыпыра үнсіз қалды.

	Əлден уақытта басын көтереді де, Асанға сынай қарап:

	– Сонымен күллі антибиотик атаулыны баппен, керегіне қарай мөлшермен қолдану керек дейсің ғой. Өте орынды тұжырым. Мен бұл пікірді түбегейлі қолдаймын. Сондықтан да бұл еңбектің оппаненті болып... хирургиялық жағына өзім иелік етейін, – деп сəл кідіріңкіреп:

	– Ал, микробиологиялық жағын қарап шығуға... мединституттың микробиология кафедрасының меңгерушісін сұрап көрерміз...

	Қатты толқи қуанып кеткен Асан:

	– Рақмет... өте көп рақмет! Осыншама қамқорлығыңызды... Иса аға, немен өтермін! – тебірене отырып терең сезіммен айтты.

	Академик жадырай күліп:

	– Диссертацияңды жақсы қорғауыңмен ғана өтей аласың, – деді.

	– Рақмет, аға!

	– Бұл шешімге риза болсаң, – деген академик орындығына шалқая жайғасып: – Онда ертең күндізгі сағат бірде... кафедра қызметкерлеріне баяндап беруге əзірленіп кел, жарай ма?...

	Асан:

	– Құп болады, – деп алдындағы қағаздарын жинастыра бастады. Орнынан түрегеп, шылымын тұтатқан академик:

	– Əсіресе, операциядан кейін антибиотиксіз емделген ауруларды... барынша жан-жақты етіп айтуға тырыс. Өйткені, көптеген жылдар бойы... көл-көсір етіп антибиотикті қолданып келген хирургтер оңайшылықпен келісе қоюлары екі талай. Бұл олардың ғылыми тұжырымға сенбегендіктерінен емес, қалыптасып кеткен қадеттен аттай алмай қиналатындықтары деп ұққан жөн. Ал, əзірше боссың, – деді.

	Асан басын изеп, келісті де:

	– Сау болыңыз?! – деп шығып кетуге ыңғайлана берді. Кенет қайыра тіл қатқан академик:

	– Ау-у,.. Асан бала, қалай орналастың? Қонақүйінен орын ала алдың ба? – деп аса үлкен қамқор көңілімен еліте қалыпты.

	Тез бұрылып жауап қатқан Асан:

	– «Алатоо» қонақүйіне орналастым. Сондағы ағайындар жəрдем етті, – деп ризашылығын білдірді.

	– Ə-ə, онда жарады, – деген академик те құпап: – Жолың болсын... бара бер.

	Асан күпті болып келген көңіл жүгінен арылғандай сезіммен далаға шықты. Ақпан айы болса да қаланың ішіндегі қар қатты еріп жатыр екен. Ол өзі орналасқан конақүйіне жаяу тартты. Біраз таза ауада жүріп сергіп алмақ ойы бар. Асан өзінің бала кезден сіңген... болған жайларды ойына түсіріп, қайыра қорытуға тырысатын əдетіне басып толғана түсуде...

	«...Батыр тұлғалы жан екен. Алпыстың мол ішіндегі адамның... сергек қимылы мен қуаты əлі де жанар таудай жалын атып тұр. Хамит ағаның айтуынша, бүкіл республикадағы хирургияны дамытумен қоса... соңғы кездерде өкпе, жүрек орталықтарын да ұйымдастырған осы кісі көрінеді. Адам ағзасында жасалынатын барлық операциялардың өз республикасындағы пионері екен. Қырғыз халқының атақты перзенттерінің біріне айналып отырған... Иса ағаға уақыт осындай ғажап тағдыр сыйлапты...»

	Ол осы ойымен кеп қонақүйіне енді. Екінші қабаттағы бөлмесіне көтеріліп, келісімен жуынып-шайынды да... түскі асын ішуге ресторанға келді. Күндізгі мезгіл болғандықтан ба... бос орындар көп екен. Ол қалаған столына барып отырды. Іле қызмет еткен даяшылар да кідірткен жоқ. Ac ішуге уақытын жоғалтпай тез оралған Асан... біраз жатып демін алғаннан кейін, ертеңгі болар кездесуге əзірленуге кірісті. Түннің бір уағына дейін тапжылмай ұзақ отырды. Барынша аз сөйлеп, көп мағына айтуға тырысумен болды. Əсіресе, академиктің ескерткен жайларына қатты көңіл бөлді. Мəселенің осы жайын əртүрлі жағынан қарастыра келіп, қара тер боп өзімен өзі дауласып та көрді. Сол сəттерде өз қолымен жинаған материалдарды... дəлелді келтіріп, қисапсыз мол фактілерге ғана жүгінуге тырысты. Сөйтіп, ол түн жарымнан ауғанда барып, дем алуға жайғасты...

	«Қорыққанға қос көрінеді» деген сөздің жаны бар. Ол осыншама əбігерге түсіп дайындалып келсе, ертеңінде көп сұрақтар да аса қиғаш кеткен сын пікірлер де болған жоқ. Қайта барлық хирургтердің тілеулестік көңілін аңғарды. Ол кафедра жиналысының протоколы мен академиктің алдын-ала оппонентікке келісетін пікірін алып, түстен кейін мединститутының ғылыми кеңесіне диссертациясын табыс етті. Сөз жоқ бұл арада Исекеңнің қамқорлығы анық-ақ сезіліп тұр. Оған ай жарымнан соң қорғайтынын айтып, жылы шыраймен шығарып салды. Асан көптен бері қызығыңқырап жүрген шаруасын жеңіл бітіріп, болған жайды түгелдей академикке кеп баян етті де, кешке қарай ұшатын самолетпен Алматыға жүріп кетті.



	17

	Асан аман-есен кандидаттық диссертациясын қорғап, сол баяғы хирургия кафедрасының ассисенті болып істеп жатыр. Оған да, міне, екі жыл өтіп... үшінші жылға ауысып барады. Тіршіліктегі қандай жағдайға болмасын ... уақытта үстемдігін жүргізуде. Саналы ғұмырын мазмұнды еңбек үшін бағыштаған Асанға... өтіп бара жатқан үш жыл, қай жағынан бағаласа да аз уақыт болмаса керек. Оның ұштала түскен арманы мен енді ғана басталған ғылым жолындағы мəресі... əлі де алыс, көз ұшына ілінбес ұзақ сапар екенін де іштей сезінеді. Осы өткен уақыт ішінде ол қарап та жүрген жоқ. Көптеген күрделі операцияларды меңгерумен қоса, келешекте қолға алар ғылыми жұмыстарын да жүргізе бастаған еді. Медицина таранында ойлай білген жанға проблема аз емес. Тіпті, өмірдің өзі-ақ əкеп, сан қилы мəселені алдына тартады. Білімді маман тек соны аңғара білуі керек. Қазіргі асқазан хирургиясындағы ең күрделі мəселе... асқазан мен қызыл өңештің берік болып жалғасуына қатты көңіл бөлінуде. Асқазанның жоғарғы етегі мен қызыл өңешті жай ғана тігіп жалғастырудың... беріп отырған асқынулары өте көп.

	Соңғы жылдары қауырт көтеріліп отырған осынау мəселені, Хамит пен Асан кезінде студенттік ғылыми үйірмеде əжептəуір ізденістер жасаған еді. Міне, қазір олар солай ойларына қайыра соғып отыр. Сондағы құмарта ұмтылған ізденістері де босқа кетпеген тəрізді. Бұл мəселе жайында түйген мүлдем жаңа ойлары да жоқ емес. Мақсаты биік жаңа идея оларға тағы да маза бермей жүр. Оның не болып шығарын алдағы уақыт өзі-ақ көрсетер...

	Асанның ұстаздық тəжірибесі де... жылдан-жылға тамыр жайып, жақсы дамып келе жатыр. Халық даналығы «ұяда нені көрсең, ұшқанда соны аласың» дейтіндей, оған Хамит берген ұстаздық үлгі өз жемістерін беруде. Асан қазір өзінің ұстаздық тəжірибесінде, айна-қатесіз Хамитқа еліктеп қана қоймай... өзінше жетілдіре түсуге ұмтылған нəрселері көп. Оны үнемі сырттай бақылап жүретін Хамит та құптайтындай сыңай танытады...

	Студенттік шақ... Адам өміріндегі нағыз алғыр да ізденгіш кезеңі болса да, оны барынша сəтті марқайта түсу əрбір ұстаздың аманаттық парызы болса керек. Хамиттің өмір бойы тырысқаны да осы болатын. Жастықтың қуатына сай... ойлай білетін қабілет ерте ашылса, ол адамның халқына жасар игіліктері де мол болатыны хақ. Хамит өзі тəрбиелеп өсірген шəкірттерін көргенде... масайрай қуанып, босқа етпеген тіршілігінің мазмұнын іштей қатты сезінетін. Қазір оның шəкірттері медицинаның əр саласында-ақ жақсы танылып, өздері де сол үлгіні дамытуға ат салысуда. Сондықтан болар... республика көлемінде өркен жая бастаған өз ісінің жемісін көрген сайын, Хамит басынан өткен азаптары мен қиыншылықтарына да шүкіршілік етеді...

	Оның осы күйін соңғы кездерде жақсы түсіне бастаған Жорекең іштей қызғанатын да сияқты. Оның ұсыныстарын ыңғайы келсе қақпайлап жіберуге əзір тұрады. Мұндайды тез сене қоятын Жаппар да қоламтасын қозғап, үнемі бықсытуды жақсы көреді. Ол Асан жеткен жетістіктердің бəріне Хамитті кінəлайды. Қартаяйын деген бе... Жорекең де жасы келген сайын, Жаппардың ала құйын сөздеріне еріп кете береді. Соның əсері болса керек, соңғы кездерде Асанды да жиі сырттататын болып жүр. Осы жайды жақсы түсінген Хамит кейде сəтін тауып, Жорекеңе əңгіме ете қалса, иланғандай біраз уақыт дұрысталып та қалады. Бірақ ебін тапқыш Жаппар... тағы да, өзінше бұрап теріс айналдырып жібереді. Жорекеңнің бұл мінездерін Хамит пен Асан... жасы жеткен адамның қартайғандығына ұйғарады...

	Асан сол баяғы ырғағымен жұмыс істеуде. Оның сағымдай көлкектеген алдындағы армандары көп-ақ. Қиялына жету үшін ол... неде болса, ерінбей еңбек етіп барынша тырысып бақпақ. Бірақ, көп мəселенің дұрыс шешілуін жағдай көтере бермейді. Жорекең кейде əдейі... оның уақыттарын да қысып қояды. Тəжірибе жасауына жағдайларды да жасамауға тырысады. Бірақ, ол осының бəрін сездірмей істеуге ұмтылады. Дерексіз екпе айтуға Асанның өзінің де дəті жетпейтін сияқты. Амалы қанша... іштей бəрін де сезеді. Оның жасап жүрген эксперименті де... жазғытұрғы күндей бірде шуақтанып, бірде шытынай түсіп көп жағдайда сырғақтап та жүр. Бірақ оған күл-талқан боп күйреп жатқан ол да жоқ. Не де болса уақыттың төрелігіне сенетін сияқты. Қиясы мен өрі көп ғылым жолы... Асан үшін тапталмаған жаңа соқпақ екені де түсінікті. Шын берілген көңілінің əсері ме екен, əйтеуір осы жолға тап болған өз тағдырына Асан əрқашанда дəн риза. Оның алдына қойған мақсаты... неде болса үзбей еңбектенумен қоса... талмай талпына беру...





Үшінші бөлім


	АРМАН АСУЫНДА



	1

	Ол операция бөлмесінен теңселе басып əзер шықты. Еріндері кезере... аяқ-қолдары үзіліп түсердей болып, оның қуқылдана жүдеген бидай өңі бір түрлі сынық. Қолына киген резинкалы қолғабына айғыздала қатқан қызыл күрең қанды... асықпай жуып тазартты да, сыпыра тартып шешіп тастады. Ол айналасындағы сұрғылт түсті қабырғаларды... бейне жаңа көріп тұрғандай, əлдеқалай таңырқаған сыңаймен жағалата көз жіберді. Көптен бері өзіне таныс... кəдімгі операция бөлмелерінің, тылсым күймен жұмбақталған сиқырлы қалыбы. Еш өзгерісі де жоқ. Бір қалыпты міз бақпастан мелшиген бойы тынып тұр. Ол осынау бір сезімнен... неге екені белгісіз, қаншама жылдар кіріп-шығып жүрсе де ешуақытта айыққан емес. Кейде тіпті оған... өз қарекетіңнің сан сырлы қиындықтары, мынау қабырғалардың бетіне таңбасы түсіп, жазылып жатқандай да əсер етеді. Ол əр кез өзімен-өзі толғанған сəттерінде... қым-қуыт көңілсіз күйге түсіп, əртүрлі алай-дүлей кермек ойлар кешеді. Міне, бүгін де оның самарқау қалыбында, əлденеге қамығып шыққандай сыңайы бар. Кіре беріс бөлмедегі киімдерін де аса бір салғырттықпен ауыстырып киіне бастады.

	– Уһ-һ... – деп терең күрсіне дем алған ол жанында тұрған орындыққа сылқ етіп отыра кетті. Күні бойы аяғынан тік тұрып қызмет еткен, ағзасындағы күллі бұлшық еттері тыз-тыз етеді. Ол көзін жұмған күйі қол-аяғын бос тастап, бірсыпыра отырып тыныстады да... қалтасынан алып сағатына қарады.

	«...Түс ауып кеткен екен-ау?! Осыншама ұзақ жасағаны ма? Таңертеңгі он бірден үшке дейін созылыпты ғой. Операция төрт сағат... төрт сағат бойы жүрген. Осының өзі соңғы жылдары... əдетке айналып бара жатқан жоқпа? Былтырғыдан жайымыз... биыл жаман, мұны қалай түсінуге болады?! Себебі не? Клиниканың материалдық жабдықтарын өткенімен тіпті де салыстыруға болмайды. Дəл бүгінгідей асқазан операциясы... аса ұзақ жасалғанның өзінде, екі сағаттан аспаушы еді ғой. Иə-иə, сөйтетінді... бұл имандай шындық. Керек десеңіз... тіпті операция жасаушы адам да өзгерген жоқ. Сол баяғы Жорабек Есенұлы! Жақында ғылымға еңбегі сіңген қайраткер атанған. Олай болса не жоқ... не жетіспейді? Кешегімізден кейін тартып отырған кемшілігіміз неде? Мүмкін... Жожоқ! Олай деуге аузым бармайды. Кемшілікті егделенген адам жасынан іздестіру қиянат! Қайта... адамдардың жүріп өткен жылдар қатпарында, оның жиып терген тəлім-тəрбиесі сақтаулы емес пе?! Айта берсек, тіпті адамзаттың ұрпағына ұсынар асылы да сонда ғой. Алдыңғы буын жинақтаған іс-тəжірибе болмаса, кейінгіге өмір сүру... қаншалықты қиындықтарға соғар еді. Бұл – тіршілік заңы?! Өмірдің ілгерілетуші күші де осында жатыр. Үлкенге ізет, кішіге ілтипат көрсету, тəрбие берудегі жұртымыздың негізгі бағыты мен нысанасы ғой. Ақсақалын қастерлеу... халқымыздың ата жолы. Ертеден мирас болып келе жатқан еліміздің ерекше бір ұлағаты. Олай болса, кемшілікті Жорекеңнің қарттығынан іздестіргеніміз ұят-ақ екен. Сонда қалай? Кемшіліктің бар екені рас қой. Бүкіл клиниканың шылбыр тізгіні өз қолында отырғаннан кейін... тіпті Жорекеңе соқпай өту де қиын сияқты. Қалай болғанда да... бар кемшіліктің ұшы, тура барып сол кісіге тіреледі. Мүмкін, негізгі себеп, оның осы жасқа шейін басқаға жол бергісі келмейтін өзімшілдігінде шығар. Сонда қалай?... Елінің ертеңі мен кемелдігі тек қана келешектегі ұрпақ тəрбиесінде екендігін, ол кісі түсінбейді деуге бола ма? Жоқ түсінбеуі мүмкін емес. Əлде жалғыз өзім «тұтқа боламын» дейтін, санадағы сары жапырақ тəрізді... кертартпалық па? Иə, болмаса түсіне отырып... ұғына білсе де, өзіндегі барын өзгеге қимайтын өзімшілдігінде болар. Өзімшілдік?! Айналасын қу тақыр етер... өрттен де күшті өзімшілдік. Сірə, кептеліп тұрған кеселдің көзі де дəп осында болар?!. Неткен сұмдық!».

	Асыға басып кірген дəрбике:

	– Сіз мұнда отыр екенсіз ғой? – деді.

	Асанның ойы кенет шыққан дауыстан үзілген ішектей дың ете қалып... жан-жаққа шашырап кетті. Асан сəлден кейін:

	– Иə, мен осындамын, – деді. Дəрбике қыз:

	– Сізді профессор іздетіп жатыр, – деді де жылдам бұрылған күйі асыға басып шыға жөнелді. Орнынан іле көтерілген Асан да үстіндегі халатын жүре түймелеп, коридорға шықты.

	Қара əйнекке «профессор кабинеті» деп жазылған есікке келіп, имене ашып ішке енген Асан... босағадан озбай тұрып қалды. Жорекең жақында ғана өзі доцент етіп көтерген Жаппар екеуі ғана отыр екен. Мұның ішке кіргенін тіпті олар байқамайтын сияқты. Өзара əңгімелерін үзер емес. Тек самбырлай сөйлеп отырған Жаппар ғана кілт тиылып, қипақ қаға шыбындай қалды. Ол сан құбылған дауысын бірден тыя алмай:

	– Міне, осылай... Жорабек Есенұлы, бұл уыздай шыным. Міне, дəп осылай, – деп ыммен қипалақтап... арғы жағын айта алмайтындай сыңай танытты.

	Асан қатқылдау дауыспен:

	– Сіз, мені іздетіп пе едіңіз? – деді.

	– Иə-иə, – деген Жорабек те: – Сені əркез мен іздетуім керек қой.

	Қайда жүрсің? – деп сыздана барып тоқтады.

	Өмір бойы оның бет əлпетінен шын ашуланып отыр ма, жоқ əлде əжуалағаны ма... деп басып ажыратып алу өте қиын. Оның сүйірлене біткен маңдайынан... үшкілдене көтерілген қасқасы, бейне қоянның үстіңгі ерніндей ыржия түсіп, үнемі күліп отырғандай сыңай танытады.

	Оның қабағынан төменгі... қалт етпейтін қара сұр өңі, əменде күреңітеді де жүреді. Соңғы жылдары тым толыса бастаған төртпақ денесі, барлы-жоғын төс сүйегінің астына үйе берген тəріздес. Оның кіндігінен жоғарғы жағы... үрлеп қойған қарындай ерекше бұлтия түскен. Мұнысы отырған кезде... тіпті аумақтанып көрінеді.

	Өз ойымен болып сəл кідіріп қалған Асан:

	– Ғапу етіңіз, осында едім. Операциядан шыққаннан соң, кіреберіс бөлмеде біраз демімді алып отырып қалыппын, – деп шынын айтты.

	Жорекең таңырқаған сыңаймен:

	– Манадан бері... сонда отырдың ба? – деді.

	– Ие.

	– Е-е, жөн-ақ, – деген профессор мырс ете түсіп: – Операция үстінде қолыңнан қаққанға, кек алып қалған екенсің ғой.

	Асан:

	– Жо-ға, о не дегеніңіз?! – деп езу тартып күлген болды. Жорабек те түсін жылытып:

	– Жарайды... кел, мұнда келіп отыр. Жалпы, жаман жігіт емессің-ау.

	Бірақ, мына Жаппардың бойындағыдай кішіпейілділік жоқ, – деді.

	–?!

	Асан күлімсірей түсіп, жанындағы Жаппарға қарады. Ол қымсынған қалыппен аса «ыңғайсызданып» қалыпты.

	Асан ойына келіп қалған ойын іріккісі келмей:

	– Жаппар жайлы... онша дəл айтпадыңыз-ау деймін. Қараңызшы, сіздің мақтағаныңызға... беті ашылмаған қыздай, тым қатты қысылып отыр. Меніңше, Жаппардың кішіпейілділігінен де «қарапайымдылығы» əлдеқайда басым сияқты, – деп əзіл араластыра күліп жібереді.

	Жаппарға оқыс бұрылған профессор... қоғадай иіліп, қопалақ қағып отырған доцентіне, көз қиығын жіберген күйі үндемей қалды.

	Сəлден соң:

	– Иə-ə... ім-м, – деп Асанға ытырына қарады да; – Жаппарды докторантураға жібермекпін. Оған сенің пікірің қалай?...

	Асан бұл кеңесудің мəніне түсіне алмай, сасқалақтап, əуелгіде не дерін білмей қалды. Сондықтан болар... ол, Жорекеңнің жүзіне таңырқай қараған күйі үндеген жоқ.

	Жорабек тағы да:

	– Сен неге үндемейсің... əлде құптамайсың ба? – деді.

	– Менің құптау-құптамағандығымда не бар, – деген Асан оның көзіне тура қарап: – Сізді қалжындап отыр ма деп түсіндім...

	Əлденені жасыратындай жанарлары ойнақтап кеткен Жорекең:

	– Мұнда ешқандай да қалжың жоқ. Тұп-тура айтылған шындық, – деді.

	– Менімен ақылдасар іс емес қой, – деген асан оған нəумездене қарап: – Бұл іске менің пікірімнің қажеті бола қоймас...

	Қарқылдай түсіп күлген профессор:

	– О-о, сен олай деме?! Мəселенің өзі осында болып отыр ғой, – деп жұмбақтай сөйлеп бір қойды.

	– Онда мен не деуші едім? – деп Асан өзіне-өзі сұрақ қоя: – Олай болса дұрыс екен. Шəкіртке бұдан үлкен қамқорлық бола ма?...

	– Рақмет, Асанжан, рақмет, – деп мүлдем өзгере қалған Жорабек те:

	– Жастар, бізден əлдеқайда биіксіңдер-ау. Біріңді-бірің қолдағандарың мені қатты қызықтырады. «Береке-бірлік» деген, міне, осы...

	Дəп осы арада үндемей қала алмаған Жаппар:

	– Біздің Асан нағыз азамат қой, – деп бір қозғалып қойды. Асан күліп:

	– Көпшігің жұмсақ екен, – деді.

	– Жə, жарайды, – деген профессор: – Олай болса келіскеніміз... өте оңды болды. Бұл шаруаның бір ғана «носы» болып тұр еді. Оны да түзеткен сияқтымыз. Бұл орынды сұраған мен едім. Оның үстіне... тек Жаппар үшін ғана сұраған болатынмын. Оны, Асанжан, несіне жасырайын. Сұраған орын да келген екен. Бірақ институттың ғылыми кеңесі... осы орынға, сені атап отырған көрінеді. Міне, өзіңді осы жағдаймен ақылдаспақшы болып шақыртқан едім...

	Мынау хабарды естіп əрі-сəрі болып қатты ойланып қалған Асан:

	– Егер өзіңіз солай деп ұйғарсаңыз... мен не деймін?! Бірақ Жаппарда... дайындап жүрген материалы да, іздестіріп жүрген идеясы да жоқ қой, – деп екі ұшты ойын сездірді.

	– Бара идеяны да алады, – деп күмілжіп қалған Жорекең, – материалын да жинайды. Докторантура сол үшін беріледі ғой...

	Тап қазір дау айтудың ыңғайы жоғын байқаған Асан:

	– Осылай шешіп отырсаңыз... менің бұған қандай қарсылығым бар.

	Жаппекеңе сəт сапар ғана тілейміз, – дей салды.

	Профессор шынайы елжіреген сыңаймен:

	– Айналайын, сендердің кең толғанып... терең ойлайтындықтарың ұнайды. Сенің айтып отырғандарыңды да теріс дей алмаймын. Бірақ мен осылай шешіп отырмын. Тез түсініскеніміз дұрыс болды, – деп орнынан көтеріле қайта жайғасты.

	Бөлме ішінде бір сəт үнсіздік орнай қалды. Əркім өз ойларымен отыр. Төмен қарап отырған Жаппарда да үн жоқ. Ол манағы Асанның айтқандарын теріс те дей алмайды. Ол диссертациясын қорғағаннан бері... мүлдем ғылымды қойып кеткен еді. Бүгінгі жайды ол да кеше ғана естіген. Өзінің ғалымдығы тасып бара жатпаса да, Асанға қиғысы да келмейді. Қалайда əліптің артын бағып көрмекші...

	Əлден уақытта профессор еңсеріле бұрылып:

	– Асан шырағым... онда осылай деп келістік қой, – деді.

	– Солай болар...

	– Олай болса, – деп Жорекең əңгімені жігі жалғастырып, – Сен ертеңнен қалдырмай... «өзіңнің» бара алмайтындығыңды айтып, бір жапырақ қағаз əкеліп бере сал...

	– Кімге?

	– Ғылыми кеңестің хатшысына, иə болмаса маған... Естіп тұрған сөзіне қайран қалған Асан:

	– Жарайды... Жореке, əлі де ойланып көрейін, – деді.

	– Ойланатын ештеме де жоқ, – деп шытынай қалған профессор, –

	сөйте ғой шырағым, сөйт...

	Ол əңгіменің тамамдалғанын аңғартты. Асан «тұрамыз ба?» дегендей Жаппарға қарап еді, оның əзір шыға қоймайтынын байқады. Өзіне жыпылықтай қараған ол, «жан жүрегімен... жақсы көріп отырғандай» ыңғай танытты. Ойнақтаған көзқарасынан оның да тілейтіні... жаңағы бір жапырақ қағаз сияқты. Бірақ онысын қаншалықты жасырғысы келгенімен, жылтың қаққан жанарының тереңінде... сазара бұққан ызғар бар. Өтірік жай езу тартқанымен, оның секпілі мол дөңгелек жүзіне бата түскен танауы... тым тыжырына қалыпты. Оның зорлықпенен жүзіне шыққан күлкі табы... іш пердесін жаба алмаған тəрізді. Оны Асан да анық аңғарғандай еді.

	Асан:

	– Жореке, рұқсат етсеңіз? – деді.

	– Бара бер...

	Қайыра үндемеген Асан тез-тез басып шығып кетті. Ол жайлап қана жапкдн есік тұтқасын ұстаған бойы... сəл кідіріп қалған еді. Артынша жарыса күлген дауысты естіп, өне бойы мұздап қоя берді. Тіпті, бұрқ етіп маңдайынан суық тер де шығып кетті. Ол қалтасынан бет орамалын алып, жүре сүртіне... əлденеден қорланғандай күй кешіп келеді. Асан құлазыған көңіл күйін бір сəтке меңгере алмай қалған сияқты. Сол бойында келіп... доценттер отыратын бөлменің есігін ашса, əлі үйіне қайтпаған Хамитті көріп... жылап жібере жаздады.

	– Хамит ағай, əлі қайтпаған екенсіз ғой...

	– Манадан бері өзіңді күтіп отырмын. Асан не қуанарын, не таңырқарын білмей:

	– Қойыңызшы?! Шын ба? – деді. Орнынан көтерілген Хамит:

	– Е-е, шын болмай... – деп оның алабажақ боп тұрған түріне көз жүгіртті.

	Есі шыққан Асан... жайраң қағып, жанына келіп отырғалы жатыр еді.

	Оған күлімсірей қараған Хамит:

	– Отыруға уақыт жоқ. Ұзақ əңгіме бар. Біз бұл арадан кетіп, жүре сөйлескеніміз жөн болар, – деп жинала бастады.

	Істің жайын енді ғана аңғарған Асан:

	– Жарайды. Бірақ мен барып... манағы операция жасалынған адамның дəрі-дəрмектерін тексеріп келейінші, – деді.

	– Бағана Жаппар жазып беріп жатқан.

	– Сонда да көре шығайын, – деген Асан, – Ертең жоқ жерден сөз шығып жүрмесін...

	– Оны өзің біл, – деген Хамит та, – Мен сені сыртта күтемін. Аманкелді көшесі жағына шыға берейін...

	Асан асыға басып ауру жатқан палатаға қарай келе жатты. Коридорда арлы-берлі қозғалыс көбейіп кетті. Адамдар кешкі астарын ішуге жиналып жатқан көрінеді. Қарсы жолыққан Асанға бəрі дағы ізет етіп, бастарын шұлғи ілтипаттарын білдіруде. Оны анадайдан көрген... манағы шақыра келген сестра қыз, палатадан шыққан күйі тосып тұр. Сонда оның абыржып қалғанын есіне түсіріп, Асан жай ғана жымиып қойды.

	Жақындай түскен ол:

	– Сəулежан, қалың қалай? Сырқатыңның жағдайы жақсы ма? – деді.

	– Жаман емес, жаңа ғана ұйықтап кетті.

	– Ұйықтағаны дұрыс. Жасалынатын емі жасалынып па еді?

	– Жаппар ағай жазған...

	– Кəнеки көрсетші!

	Ол тағы да бір жүрек дəрісін қостырды да, палатаға кіріп ұйықтап кеткен сырқатты жай шолып өтті. Оның барлауынан тізбек арқылы құйылып жатқан қан... мөлдір шүлмек ішінде тырс-тырс тамып, тіршілік үшін күрестің сипатын аңғартқандай.

	Асан кетуге ыңғайланып:

	– Жарайды... Сəулежан?! Түнің тыныш, қайырлы кеш болсын, – деді. Сəуле:

	– Ағай, өзіңізге де соны тілеймін, – деп жадырай күліп қала берді. Ықшам қимылмен жедел қозғалып келе жатқан Асанның өн бойына... ерекше бір қуат енгендей, əлдеқалай көтеріңкі сергектік бар. Ол енді ешқайда бұрылмастан... бірден төменге түсіп, үстіндегі халатын өткізді де, далаға шықты. Алдындағы Аманкелді көшесімен бұрыла беріп, анадайда күтіп тұрған Хамитті көрді. Көше толы адамдар қызметтерінен босап, үйді-үйлеріне ағылып барады...



	2

	Күн əжептəуір кешкіріп қалыпты. Қала ішінің аптабы да басылған. Көше бойларын қуалай өскен, жанға жайлы көк даңғыл самал бар. Қыркүйектің мизам шуағы... мамырлай тарап, айналаны маужырата түсіпті. Көкпеңбек болған аспан асты да... күмбезден биіктеп, əдемі бір сылқым сипат танытқандай. Түстік бетте көлбей сұлаған Алатаудың ақбас шыңдары да... боз мұнармен тұмшаланып, ағараңдап əрең-əрең көрінеді. Тау төсіне жантайған күміс керуен сағымдар да, əлдеқайдан сағынта жеткендей... құшақ жая қауышып қалыпты...

	Хамит иен Асан жай əңгімелесіп, Комсомол көшесімен жоғары қарай өрлеп келеді. Олар соңғы жылдарда өркендей өскен кала жайын сөз етуде. Хамит алғаш көрген Алматысын бүгінмен салыстырып, біраз жайларды есіне түсірді. Сол кездегі адамдардың... тұрмыс жағдайының ауырлығына қарамай, бір-бірлеріне деген ашық-жарқын пейілдерін сағына сөз етті. Олардың қарапайым да... қайырымы мол, адамшылыққа толы мінездерін тебірене толқып есіне алды.

	Оны зейін қоя тыңдап келе жатқан Асан да іштей құптап, ұстазының əманда нені айтпасын, бар жүрегімен ақтарыла, ағынан жарыла сөйлейтініне тəнті...

	Біразға дейін үнсіз келе жатқан Хамит жан-жағына серпіле қарап:

	– Өмір өзгерістері ғажап қой. Теңдесі жоқ жылдамдықпен қайта түлеп жатыр. Қай салада болмасын... қазіргі кездегі он жылың, əкелген жаңалықтарымен бұрынғы ғасырларға пара-пар. Тек адам санасындағы жайсыз қылықтар ғана өзгермейтін тəрізді. Егер тіршіліктің басқа құбылыстары сияқты... ол да, қозғалмалы күйге ауысса қандай тамаша болар еді, – деп армандай жанындағы Асанға бұрылып: – Сіздер бізден көп кейін келген буынсыңдар ғой. Бұл жайында өздеріңе тəн түйгендерің де болар?! Əйтсе де адам санасының биік сапаға көтерілуі, тек қана оның жоғарғы оқу бітіруімен байланысты емес сияқты. Білім көзіңді ашып... көкірегіңе саңылау түсірер, тіршіліктің жолдамасы ғана тəрізді. Сол білімді жан дүниесін өзгерту үшін пайдалану, тек тектілердің ғана қолынан келер іс пе деп ойлаймын. Мұның өзі бір арнасы кең, тұңғиығы терең ұғымдарға сайса керек. Күнделікті тұрмыста қарапайым еңбектерімен... ер атанып ел абыройын арқалап жүрген жандар аз ба? Ал, оқығандардың ішінде... бір басының қамы үшін, көпке қажет нəрсені ойланбай-ақ айырбастай салатындар ше?! Бейне өмірдегі жақсылық жетпейтіндей... бірін-бірі шаужайлап, аяқтан қағып жататын пендешілік те, сол сабасына толмаған санадан ғана өрбісе керек, – деп ақтарыла сөйледі. Көбіне Асан ұстазының ойларын бөлмей... өте ұқыппен, толқи түсіп тыңдап келеді. Олар қатарласа жүріп, айналасы абыр-сабыр адамдарға толы «Балалар əлемінің» жанынан өтті. Жайлап көшенің арғы бетіндегі Ленин алаңына шықты. Сол жақ бетте оқшаулана көрінген... үкімет үйінің төбесінде, көк белдеулі ал қызыл ту желбірей тербеледі. Көгілдір аспан төсінде ерекше толқындана түсіп нұрланады.

	Алаң ішінде дем алып жүрген адамдар мол екен. Төбесі ғана жабылған Аққу кафесі де лықа толы көрінеді. Олар осы кафенің іргесіне төндіре жасалынған хауыз-көлдің жағасына келіп тоқтады. Көл бетіндегі қатарласа жүзген қос аққу... кешкі самалға төстерін керіп, қанаттарымен толқын төге су үстінде желпініп-желпініп қояды. Сұңғақ мойындарын доғадай иіп... бір-біріне еркелеп наздана ойнайды. Кейде əдейі алшақтай ұзап, қайырыла ұмтылысып еміренгендері... қарап тұрған адамның жүрек қылын түртіп өткендей əсер қалдырады екен. Жақындай түсіп, мойындарын айқастыра... сүйкенген сəттері, соншама салтанат пен нəзіктікке толы. Тіпті, олар жан сезімдерін айтуға тілдері жетпей тұрғандай... қайта-қайта əдемі бір ырғақпен бастарын да шайқап қояды.

	Аққулардан көз ала-алмай тұрған Асан:

	— Осыларда ерекше бір жұмбақсыр бардай болып көрінеді, – деп өз ойын білдірді.

	Хамит əлі де сол қызықтаумен:

	– Əрине, – деп жауабын қысқа қайырды. Асан сəлден соң басын көтеріп:

	– Хамит аға... кафеге кіріп, тамақтана отырсақ, – деді. Хамит та айналасын көзбен шолып шықты да:

	– Адамдар тым көп екен. Орын табу да қиын болар, – деді.

	–?!

	Ол қайта бұрылып:

	– Сен əлі тамақтанбаған да шығарсың? – деді.

	– Рас... – деген Асан, – Сəл-пəл қарным ашып тұр. Сіз анау тұрған оқшау орындыққа барып отыра беріңіз, мен азды-көпті бірдемелер алып келейін.

	– Бұл арада күйсеп отырғанымыз жөн бола қоймас, – деген Хамит, –

	Жүр, бірге барып қайтайық...

	Олар көп айналмай қайта оралды. Босай бастаған көл жағасындағы орындықтардың біріне келіп отырды. Арғы шетте жүзіп жүрген аққулар... бұлардан əлденені дəметкендей, жақындай жүзіп жандарынан шықпай қойды. Олардың бұл қадетін жақсы білетін Хамит... жаңа стол басынан алып шыққан нан қоқымдарын су бетіне шашып жіберді. Жаратылысына біткен маңғаздықпен... аққулар жайбарақат жүзіп тамақтана бастады. Олардың тіпті су бетінен сүзіп... нан түйіршіктерін алғандықтарының өзінде, ерекше бір ғажайып аса нəзік қимылдар бар.

	Манадан бері үндемей отырған Хамит:

	– Апыр-ау... десеңші?! Асанжан, байқайсың ба? Қандай тектілік. Осылардың бойындағы тəрбиелі талғам мен бипаз қылықтарды... табиғаттың өзі құйып дарытқан-ау. Əр қимылы... жақсы əуеннің əніндей, жүрек қылын дір еткізбей қоймайды. Бұлардың əбігер боп... ешқашан да жемге таласып жатқандарын көрген емеспін, – деп өзінің осы сəтте не ойлап отырғанынан белгі берді.

	Асан енді ғана сөзге араласып:

	– Халқымыздыц «аққу құстың төресі» дейтіні сондықтан болар, – деді.

	Іле тіл қатқан Хамит:

	– Төре деген сөз... бұлардың дəл сипатын түсіндірмесе керек. Əйтпесе, аққу құсты адам баласы бекерге қастерлемес еді. Бұлар табиғаттың өзі ұсынған сұлулықтың бір нұсқасы болса керек. Сондықтан да көрген адам ойға шомып, өзінше ғибрат алатын сияқты, – деп өзінше топшылады.

	Асан да:

	– Мүмкін, солай да болар, – деді. Сəл ойланып қалған Хамит: .

	– Жə, аққу жайы осымен бітсін. Енді өз жайымызға келейік. Сонымен Жорекең саған не айтты? – деп Асанның жүзіне қарады.

	Асан жай ғана:

	– Ол кісі... өзіміздің Жаппарды, докторантураға жібермекші, – деді.

	– Е-е, жарықтығым-ай, – деген Хамит күліп: – Саған «бара алмайтындығыңды» айтып «өтініш бер» деген болар...

	Асан таң-тамаша болып:

	– Мұны сіз қалай естідіңіз? – деп орнынан тұрып кете жаздады. Хамит күрсініп үн қатып:

	– Бұл Жорекеңнің ескі əдісі ғой. Кезінде осы тəсілмен мені де матап тақырға отырғызған. Мені қойшы, өтіп кеткен жағдай ғой. Ол кезде алдындағының бəрін аға тұтып, жамандыққа қимайтын жастық шағымыз. Көріп естігеніңнің бəрі көркем... көңілдес дос сияқты. Міне, енді сол қақпанға... дəл бүгін, сені түсіруге дəтім жетпеді. Қалай дағы қол ұшын беріп, ақыл қосуды ағалық парызымдай сезіндім. Өзіңді тосқан себебім сол. Жаппар деген кім ол?... Өзге түгіл... жақсылығы өз басына жетпей жүрген бір жан. Ертең ол «доктор» болып келгенде де кімге опа көрсетпек. Ішіне шынашақ айналмайтын қызғаншақ. Не деген көр көңілділік десеңізші?! Апырым-ау, басқаға келген жақсылықты... өзіне төнген жамандықтай сезінеді. Неге екенін кім білсін... міне, осындайларды жебеу, Жорекең сияқтылардың мінезіне таттай жұғып əдет боп сіңген. Мүмкін, мұның да өз заңдылықтары бар болар?! Əйтпесе, Жорекеңнің бұрынғыларын жастық дейік, ал мынау бүгінгісі ше?... «Алдымды орап... қолымдағыма таласар» деудің жөні бар ма? Тым құрығанда келіп қалған жасын сезіну керек қой. Тіпті, қарағым-ау... сол Жаппарының зерттеп жүрген тақырыбы да жоқ қой, – деп басын шайқап қатты күйзелді.

	Асан да:

	– Бүгін осы жайды... Жорекеңе, мен де айттым, – деді.

	– Оған не жауап айтты?

	– Докторантура сол үшін беріледі. Тақырыпты да, идеяны да бара көреді, – деген Жорекең сызданып. – Оған бола қиналма, – дегендей сыңай танытты.

	Хамит:

	– Əне көрдің бе, бұған не деуге болады? Сенің жұмыстарыңның жүріп жатқанын көрмей-білмей отырған жоқ қой. Қандай қаныпезерлік, – деп қатты ширықты.

	Асан күмілжіп:

	– Менің ол кісіге не жазығым бар екенін білмеймін, – деді.

	– Сенің бар жазығың – адалдығың?! – деген Хамит ызаланып: – Мұндайларға адалдық пен шындық ұнамайды.

	– Білмеймін, – деп күйзелген Асан: – Соңғы кездерде Жорекең ашық түрде жақтырмайтынды шығарып алды.

	– Онда біздің шаруамыз жоқ өзі білсін... – деген Хамит сабырға келіп сабасына түскендей. – Менің бұл жағдайды жақсы білетінім, анада осы орын жайлы проректор шақыртқан болатын. Сонда өз пікірлерімді барынша толық... барынша дəлелді етіп түсіндірген едім. Бүгін Жорекеңнің сенімен сөйлесетінін де естігенмін. Енді бұл мəселеге жай ғана қарауға тіпті де болмайды. Бел шеше күресуіміз қажет! Міндетті түрде бұл орынға... өзің баруың керек, – деді.

	Асан:

	– Онда бүгінгі Жорекеңнің кабинетінде болған əңгімені қайталап жатудың еш қажеті жоқ сияқты. Баяғы сол арбасқан лас қылықтар?! Ендеше менің не істеуім керек? – деп жігерлене түсті.

	Оның жүзіне мейірлене қараған Хамит:

	– Не істеуің енді өзіңе де аян ғой. Өмірден байқағаным, адамдарға қол созып жүрген арманы, міне, осылай əр кез елеусіз ғана келетін тəрізді.

	Мұндай сəтті түсінбей көз жазып қалсаң, екінші рет қолыңа түспеуі де мүмкін. Көп адамдар осы сəттерін аңғармаудан... орны толмас, өксігі мол өкініштерге душар болып жүреді. Менің саған берер кеңесім осы. Ертең алып барар өтінішіңде... жағдайыңды толық етіп жаз да, міндетті түрде жіберулерін сұра... – деп əңгімесін де, тұжырымын да айтып біткендей сыңай танытты.

	– Жақсы, – деген Асан, – Рақмет... Хамит аға, өте көп рақмет...

	– Жə-жə! Үндемей-ақ қой, – деген Хамит күліп, – Біздер бір-бірімізге рақмет айту үшін істеп жүрмегенімізді түсінсең болтаны. Шын алғысты ауызбен айтсаң өңі қашады. Жолың болсын, бауырым?! Өзі уақытта бірқыдыру болып қалса керек. Енді тарасқанымыз да жөн шығар, – деп келіскен олар орындарынан көтерілді.

	Жасанды көлдің ортасында арал тəріздес етіп қалдырған шағын жерде... өсіп тұрған көк теректің бұтақтары, салбырай төгілген сұлу əйелдің қолаң шашындай күлтелене самалмен жай ғана ырғалады. Сол көктеректің астына барып аққулар да қонақтапты. Алаң ішіндегі абырсабыр жүрістер де басылған екен. Асан мен Хамит қатарласа аяндап ұзап барады...



	3

	Алаңның күн шығыс жақ бетінде ғана тұратын Хамитты... үйіне шығарып сап қайтқан Асан, көп кідірмей өзінше бұрылып келе жатты. Сірə, өзімен-өзі оңаша қалғандықтан болар, оның шартарапқа ұмтыла шарқұрған көңіл-күйі байыз табар емес. Əлденеге алаңдай беретін сияқты. Мынау бүгінгі естіген оқыс оқиғалары... өңі түгіл, тіпті түсіне де кірмеген еді. Енді, міне, кездескені қаншалықты кездейсоқ... кенет келсе, шешімі де соншалықты... соншалықты тұтқиылдан түскендей жедел болуын қалайтын тəрізді. Қалайда ертеңге шейін шешуі керек. Бірақ, көңіліндегі түйткілдері онан да көп. Сондықтан да сенер-сенбес дүдəмалының молдығынан ба, ала құйын соғып өткендей... алыпұшқан көңілі бір түрлі күпті. Тіпті, дір-дір еткен денесін талмаусырап кеткендей сезініп келеді. Ол манағы өздері отырған орындыққа қарай бұрылды. Асан осылардың бəрін өзінше... оңашада, ой елегінен өткізбек. Хауыз көлдің жағасындағы орындыққа қарай бұрылды. Асан осылардың бəрін өзінше... оңашада, ой елегінен өткізбек. Хауаз көлдің жағасындағы орындыққа кеп тізе бүкті.

	Су ішінде оқ тұрған көктерек... тақия көлдің төбесіне күлтелендіре қадаған бір шоқ үкідей, үп еткен желмен жай ғана ырғалып тұр. Оның су бетіне төңкеріле төніп... шашақтана иілген көк бұйра бұтақтары, айналасына ерекше бір нəзік құмарлық дарытқандай еді. Оның түбіндегі жасаң шөпке бауырларын төсеп маужыраған күйі дамылдаған аққулар да... мойындарын арқасына қайыра тастап қыбырсыз қалыпты. Жоқ нəрседен секемшіл... айдын-көлдің еркесі, өз тағдырына əбден көндіккендей сыңай танытады. Тіпті, төңірегінде болып жатқан қимыл-əрекеттерге де мəн беретін түрлері жоқ. Еш қыбырсыз селсоқ жатыр. Əрине, шырт ұйқыда деуге... ауыз бармайды. Мүмкін, бағаналы балдырлы айдынын аңсап, көлдерінде қалған... көркем шақтарын естеріне түсіріп жатқан болар...

	«...Əттең, шіркін, биік арман?! Көкжиектен қол бұлғап, адамдарды талпынысқа түсіретін... асыл арман. Сондықтан да алға жетелейтін арман атаулыны... тіршілікке нəр берер арқауымыз десек те болғандайау. Өйткені, адам бойындағы таусылмайтын қуаттың көзі де... бір ғана сол, армандармен астасып жататындығы рас. Мана Хамит ағаның да айтқандары осы ұғым емес пе?.. «Арманына аттар алғашқы қадамы... əр кез адамдарға елеусіз келмек» – деді ғой. Сонда қалай?.. Арайлап атар ертеңгі таңым... жаза баспас сəтім бе?! Солай екен деп іс-əрекет істесем, онда Жорекеңе не деймін. Тəуекелге бел байлап... өрлей тартып өзімше кетсем, арты немен тынады? Егер өтінішім орындалып... жібере қойса бір жөн. Ал егер жібермесе ше?.. Тіпті істен жүрген қызметімнен де айырылып қалуым ықтимал-ау. Жорекең мені қол астында тып-тыныш қалдырып қоймас. Арман қумақ болған жолым... құзар жарға айналып, жер соқтырып жүрсе қайтемін. Тіпті білмеймін, осы кісіге не жазғанымды?! Мен де оның шəкірті емеспін бе? Бұрын тіпті Жаппардан гөрі мені тəуір көретін сияқты еді-ау.

	Əлде ғылым жолына қызу кірісіп кеткенім ұнамай ма?! Əйтеуір бір, түсінбейтін жағдайға тап болған тəріздімін. Бастап қойған жұмысымды көре тұра істеп отырғаны мынау... Сонда қалай? Менің аузынан қақпай... айтқандарын екі етпегенімді ол жарықтық түсіне қойса жарады. Ал, егер түсінбесе ше?! Хамит аға айтқандай «елеусіз келген сəттен» еріксіз айырылғаным емес пе? Өмір бойы... мұның өтеуін, немен толтырып... қайдан таппақпын. Сірə, жасқанғаннан жан қалмайтын кезеңім осы болар. Нар тəуекел! Өмір өзі осылай талап етсе... шегіншектегеніммен жан қала ма? Екі қолға бір жұмыс қайдан болса табылады...»

	Кенет ойнақтай соққан самал жел... айналаны аңызғақтатып жіберді. Желпіне судырлап бірден желкілдеп кеткен көктеректің жапырықтары да жамырай шулап қоя берді. Олардың сыбдырлай түсіп сыбдыр қаққан үндерінен... сыңғырлаған қыз күлкісі естілгендей, Асанның көңіл күйін еріксіз елеңдетіп жіберді. Терек түбінде жатқан аққулар да... елегізіп барып, қайыра тынышталды...

	Көктеректің өзіне тəн осынау бір шуылы... Асанның жастық шағының куəсіндей жүрегіне сіңіп, құлағында қалыпты. Ол да өмірінің сол сүйкімді сəтін... есіне алып, уілдей тербелген теректен көзін ала алмай елітіп отыр. Асан сол кездерде институттың төртінші курсында оқитын. Жастық шағының осы бір алаулы шағы болатын...

	«...Шіркін, ол да бір дəурен еді-ау. Бірте-бірте белгісіз алыстап та кетіпті ғой. Əйткенмен, арманға толы шақтарын адам... қанша алыстап кетсе де, ешуақытта ұмытпайды екен. Əр кез есіңе түсіріп ойланған сəттеріңде... сағына аңсап, еріксіз көз алдыңа əкеліп елестетеді екенсің?! Дəп сол күні де... мен, өмірімнің елеулі бір кезеңін аттағандай едім. Осы тұрған көктеректің түбінде... Назым екеуміз жан жүрегімізбен түсінісіп, келешегіміз жайлы сыр шерткен едік. Өмір бойы... қол ұстасып өтпекке уəде еткен жеріміз де осы, көктеректің түбі болатын. Ол кезде мынау жатқан Хауыз-көл жоқ. Үй орнындай жерді бір өзі ғана... көмкеріп тұратын көктеректің асты, қызыл асықтан келетін қалың шөп болатын. Сол күні де... дөп сол бір минутта да, көктерек осы бүгінгідей желкілдеп, дəл осындай уілімен үн шығарып тұрған-ды. Осынау бір əдемі үнге еліткен Назым көктеректің сусылдаған жұп-жұмсақ бұтақтарын салалай тұрып:

	– Көңіліміз – аспандай кең, арманымыз Алатаудай – биік болсыншы. Басымызға түскен қуанышқа да... жұбанышқа да, осы көктеректей сабырлы болса екен-ау, – деп тілек айтқан болатын. Сол кеште көктерекке екеуміз де «ақ əже» деп ат қойған едік. Бірдемеге ренжіп... иə, қуана қалсақ болды: – Ақ əжемізге барып қайтайық, – деуші едік. Онан бері де міне, он шақты жылдар өтіп үлгіріпті...»

	Асан орнынан түрегеліп Көктеректің жанына келді. Оның саясына еніп, біраз көзін жұмған күйі... терең тыныстап, дəм алғысы кеп кетті. Бірақ, дəл осы қазір көл ортасында тұрған Көктерек... оның алыстап кеткен жастық шағындай... аулақтан ғана сылдырай толқып тербеледі. Жақындай түсіп Көктерекке баруға... айналасы қоршаған көлдің суы жуытар емес. Оның ақшашты əжедей манаураған қалыбына елжірей қарап тұрып қалған Асан: – Сірə, өмір деген осы да. Баз қалпында өткендеріңді қайта оралту қандай қиын. Кеудеңді сағыныш кернегенімен... тек ойлайсың да қоясың. Тегі, алдағы тұрған арманымның да алғашқы қадамы да, осы «ақ əженің» түбінен бастау алғай...

	Ол қолындағы сағатына қарап, уақыттың едəуір болып қалғанын байқады. Электр нұрына бөленген... алаң іші де тыныштала бастапты. Серуендеп жүргендерден гөрі, əр жерде қауыша құшақтасып отырған жастар ғана қалыпты. Олардың сыр ғып шерте... тамсана айтып, ырғағын өздерінше жаңартып отырғандары, сол ежелгі махаббат атты дастанының беттері болар...

	Асан асыға басып микроаудандарға баратын автобустың аялдамасына келді. Көлік күтушілердің саны біраз екен. Қайта-қайта сағаттарына қарап тықыршыған олардың қабақтары да шытыңқылау тəрізді. Асан жанында тұрған егделеу əйелден... автобустың біраздан бері жоқ екенін білді. Көшеде өтіп жатқан жеңіл машиналар да аз. Ол бір-екеуіне қол көтеріп еді, зу-зу етіп тоқтамастан өте шықты. Қала ішіндегі абырсабырлар да басылып, оқтай түзу кең көшелер де басылып қалыпты. Əлден уақытта төменгі жақта енді ғана бұрылып келе жатқан бірнеше автобустар көрінді. Көп кідірмей іркес-тіркес жеткен автобустардың біріне Асан да ұмтыла жүгірді. Бірақ лықа толған адамдардан ішке кірер саңылау жоқ екен. Ол əрең-əрең аяғының ұшынан табалдырыққа ілініп, жармасқан күйі, жабысып кете барды...

	Асан кілең төрт қабатты сұр үйлердің арасымен төтелей жүріп, тура өз пəтерінің алдынан бірақ шықты. Терезелеріне қарап еді... жанып тұрған шамның жарығы көріне қоймады. Тегі, Нəзікендер күте-күте шыдамай жатып қалса керек. Ол жайлап қана есігін ашып, үйге енді. Еш сыбдырсыз шешініп... жуынды да, əзірлеп қойған ас үйдегі тамағына отырды. Бей-жай болған денесі ауырлай түсіп, ол аса қатты шаршап отырғанын ол енді ғана анық сезінді. Қайта ысытқан шайдан зорлап бірекі кесе ішті де, өзге тағамға зауқы соқпаған соң жинастырып тастады. Балконға шығып... шылым тұтатып еді, оны да шеккісі келмей лақтырып жіберді. Ол ақырын келіп өзінің жазу бөлмесіне енді. Столының үстінде жатқан ақ қағаздарды алдына алып, ертеңгі апарар өтінішін жазуға кірісті. Көпке дейін айтар ойын қағаз бетіне түсіре алмай қатты əуреленеді. Əрең дегенде бірдемені жазып болған сияқтанады. Бірақ қайта қарап шығуға шамасы келмей тұрып кетті. Не болса да таңертең көрмекші...

	Ол жайлап қана екінші бөлменің есігін ашып, тəтті ұйқыдағы əйелі мен балаларын мазалағысы келмей, қайыра жауып қойды. Қолына ілінген көрпе-жастықты залдағы тұрған диванға əкеліп, жылдамдата төсегін сала бастады. Ертеңгісін ертерек оянбақшы болып, бас жағына қоңыраулы сағатты қойды да, бөлмелердің шамдарын өшірді де, жатып қалды. Оның шаршаған денесі жұмсақ төсекке тиісімен-ақ кірпіктері айқаса маужырай берді. Сонда да ол біраз уақытқа дейін ұйқылы ояу... күндізгі ойларынан арыла алмай жатып, қалай ұйықтап кеткенін өзі де аңғарған жоқ..

	«...Ол өзін əлдеқалай үлкен бір кеңістікте... ұшып бара жатқанын өңіндегідей сезініп жатыр. Бірден шым-шытырық оқиғаларға кіріп кетті. Осының алдында ғана... күн сəулесі өтпейтін, қалың жыныс орман арасында адасып, есі шыға сасқалақтай абыржып жүрген сияқты еді. Енді ақ қар басқан биік таудың басында тұр. Əлден уақытта мың сан кемпірқосақтың ішінде... аң-таң болып, тұмсық жағы сүйірленген шағын ракетамен ұшып бара жатқандай. Ол жан-жағына көз жібере таңырқап қарап: «...Қандай ғажайып?! Ал, қара көктеніп алаулай түскен аспан асты не деген көркем еді. Əдеттегісінен əлдеқайда аумақтанып көрінген ай қол созым жерде ғана жүзіп барады. Жұлдыздардың өздері де... тіпті күміс табақтай болып, тым іріленіп кетіпті. Апырым-ау, мынау жетіқарақшы ғой. Жеті бірдей жұлдызы... жайымен қозғалып, бірбірінен алшақтамай дөңгелеп бара жатыр. Оның үстіңгі жағында қызара оқшауланған Темірқазық көрінеді. Мынау не деген ғажайып суреттер еді. Тап осындай болып жерде не ғып көрінбейді?! Аспанның жұмбақсырлы сұлулығы... тек қана осылай болса керек. Бүкіл жұлдыз атаулының бəрі де шыр айналып дөңгелеп жүр. Тек қана міз бақпастан бір орнынан қозғалмайтын Темірқазық қана екен. Əне, оның алдыңғы жағында тай қазандай үлкен дене домалап келеді. О-о, ғажап! Мынау дене түрлі түспен құбылған неткен сұлу. Бұл сонда қай планета болды екен? Жақындаған сайын... аумақтанып, айқындалып келе жатыр. Құдіретім-ау, мынау жер ғой?! Кəдімгі өзіміздің жер. Бірте-бірте жақындап жанасалай берді. Жер бетіндегі тіршілік тынысы... алақандап жатқандай түп-түгел көрініп тұр. Тіпті, зыр жүгіріп байыз таппай жүрген адамдардың өңі-түстеріне дейін, ап-айқын көруге болады. О-о, адамдар?! Жұмыр жерді сыбаға етіп еншісіне алған... туысы бір қандастар. Ақ адамдар... сары адамдар, жер ананың өзіне ұқсас қара адамдар?! Ата тегі – біртұтас, адамзаттар... сабыр етіп сəл ғана ойландаршы?.. Өмір мəні неде? Апырым-ау, жердің беті шағын ғана екен ғой. Үстіндегі бар тіршілік көз алдыңа келгенде неткен ғажап?! Адамдар да ақ, қара болып бөлінгенмен, тұрмыс тіршіліктері түгіл, шыққан тектерінде де айырмашылық шамалы-ау. Осынау бір тіршіліктің бірлестігін... өзім көріп келе жатқандай, анау жүрген адамдар тұшынар ма еді. Əй-й, ондай атты күн қайда?! Жер бетінде жүргенде... сол бірлікті, шіркін-ау, өзім де дəл түсініп пе едім. Санадағы сарқыншақтан не көрмедім. Сірə, уланған сана тазармай... береке, бірлік бола да қоймас-ау...

	Кенет құлақ тұндырардай ащы дыбысқа жалт қарадым. Бірден көзіме шалынған... көлемі үлкен аумақты дене, қарама-қарсы тура ұшып жерге қарай зулап келеді. Жақындаған сайын ысқыра ызылдаған даусы құлағымды тұндырып бара жатыр. Жаңағы зор дене мен жердің арасы аз-ақ қалды. Шошынғанымнан екі көзі шарасынан шығып, дірілдей қалтыраған тула бойым түршігіп кетті. Ары қарай көруге дəтім жетер емес. Жанарымды алақаныммен қалқалай қойдым. Миымды қарып тілгілеп өткен бір ғана ой: – Бар тіршілікті əлпештеген... қайран Жер, əпсəтте-ақ күл-талқанның шыға күйрейтін болдың-ау. Жер төсіне сыймай... қырық пышақ болған атамыз бір адамзат-ай... құрыдыңдар-ау?! Ғасырлар бойы қақтығыса күн кешіп, енді міне қас-қағымда тып-типыл болмақ... Менің төбе құйқамды шымырлатқан сұмпайы дыбыс барған сайын бұрынғыдан бетер күшейе түсті. Неде болса көріп қалу ниетімен, алақанымды алып көзімді ашсам даңғарадай жаңағы дене жер бетіне таяп беріп, жанасалай жылжып зу ете қалды. Сіресіп тұрған денемнің не болғанын білмеймін, бар дауысыммен айғайлап жібердім ».

	Шошып оянған Асан төсегінде үйелеп жатқандай тыпырлады да қалды. Ол сəлден кейін төсек үстінде жатқанын аңғарып, əрең дегенде бас жағында шырылдап жатқан сағатты қолына алды. Манадан бері көріп жатқаны түс екендігіне не қуанарын, не таңырқарын білмей əрі-сəрі күймен орнынан түрегелді. Солқылдата ауырған екі шекесі əкетіп бара жатыр. Қорғасын құйып қойғандай басы мең-зең сияқты. Жүріп кетпекші болып бір-екі аттаған ол аяқтарын баса алмай, тəлтірек қаға диванның бір шетіне отыра кетті.

	Ұзақ шырылдаған сағат үнінен оянып кеткен Нəзікен де бөлмесінен шыға беріп тəлтіректеп барып отыра кеткен күйеуін көріп қатты шошыды. Ол жүгіре жетіп:

	– Асан... жаным-ау, саған не болған?! – деп ештеңеге түсіне алмай жылап жібере жаздады.

	Асан екі шекесін қос қолдай ұстап:

	– Жəй əншейін... ештеңе емес, Назым... сабыр етші жəй əншейін...

	қатты шаршағандікі болар. Маған бір кесе суық су əкеліп берші, – деді. Ac үйден жылдам оралған Нəзікен, алып келген суын ұсынып жатыр.

	Бірақ өңіндегі абыржу əлі-дағы басылмаған. Кенезесі кеуіп қатты шөліркеген Асан... қолына тиген суды, сіміре тартып бірақ жұтты.

	Нəзікен күйеуінен екі көзін алмай қарап:

	– Жаным-ау... не болды, айтсаңшы?! – деп үрейленген күйі жүдей қалыпты.

	Асан əйелін жымия күліп құшақтап:

	– Дəнеме де жоқ, қорықпай-ақ қой. Қайта қуана бер. Кеше үлкен бір əңгімеге ойда жоқта кезігіп, көптен күткен арманымның төте жолына түсетін сияқтымын, – деп Нəзікенін құшырлана қысып-қысып қойды.

	Нəзікенді енді білу құштарлығы жеңіп:

	– Иə, ол немене? Не жайлы əңгіме? – деп еліге қалыпты.

	– Қазір... қазір, бір сəт, – деген Асан əлі де шекесін сипалап қойып, –

	бəрін де айтамын. Ең əуелі тездетіп шай дайындап жіберші!

	Қайыра ештеме де сұрамай... асыға басып Нəзікен ас үйіне жөнелді. Манағыдай емес əжептəуір сергіп қалған Асан да, келіп жазу столына отырды. Кешегі өтінішін таза қағазға жылдамдата көшіріп шықты. Ол асыға жуынуға бара жатып, əлі ояна қоймаған екі ұлына бүлдіршіндей қара торы өңіне қызыға қарап көз тастады да, еріксіз кідіріп алма-кезек олардың маңдайларынан иіскеді. Олардың күн иісі шыққан денесінен... жан рақатына кенеліп, оны əдемі бір тəтті сезімдер сергітіп жібергендей əсер етті. Оның күдігі мен қуанышы аралас көңіліне... нұрлы шуақ түскендей, көңілді жүріп жуынып-шайынды да, ас үйіне келді. Шай үстінде қысқаша етіп... кешегі болған жайларды Нəзікенге баян етті. Ол əйелімен ақылдаса отырып, қалай шешудің жолын кеңесті. Хамит ағасының айтқандарын қайталады. Нəзікен басында аса қостай қоймаса да, ақырында баруды қажет деп тапты. Үй ішінің шешімі осылай болды. Енді ол ештемеге де жалтақтамай... тура апарып, жазып қойған өтінішін институттың ғылыми кеңесіне тапсырмақшы. Сан түрлі оймен қалжырай... шаршаңқырап тұрған Асан тез жиналып, үйден асыға шығып жұмысына кетті...



	4

	Асан жолай институтқа соғып, жұмысына аздап кешігіп келді. Төменнен халатын алып, екінші қабатқа көтерілді. Клиниканың іші тып-тыныш екен. Күндегідей коридорда сабылып жүретін адамдардың бірі жоқ. Бəрі-дағы бүгін профессордың қарауына əзірленіп, орын-орындарында тына қалған тəрізді. Асан қанша жылдар жұмыс істеп жүрсе де, клиника ішіндегі осы бір мерзімнің қалыптасқан өз тəртібі бар екенін байқамапты. Аурулар болса ертеңгілік астан соң... дамылдап дəрігерлердің таңертеңгі аралауларын күтіп жатса қерек. Ал, ақ халат кигендердің бəрі: дəрігерлер, студенттер, кафедра қызметкерлері түп-түгел конференцияда көрінеді. Клиника қала бойынша жедел хирургиялық кезекшілігін өткізген екен. Мұндай күндері... конференция əдеттегісінен əлдеқайда ұзағырақ болатынды.

	Кешіккен соң конференцияға кіргенді жөн көрмеген Асан, қолындағы портфелін өзінің столының үстіне қойды да, кешегі операция жасалынған адамды... байқамақ болып, ауру жатқан палатаға келді. Палатаның іші тап-таза екен. Дуасы да алмастырылыпты. Асан мұны өз шаруасына əманда тыңғылықты қарайтын Сəуленің ұқыптылығын бағалай риза болып қалды. Бұл сəтте аурудың барлау тамырына құйылатын тізбекті... қоя алмай жатқан Сəуле, бөлмеге кірген Асанды байқаған да жоқ көздері шүңірейе түскен жүдеу сырқат... елең ете қалып, ілтипатпен қуана басын изеді. Сəуле енді ғана басын көтеріп бұрылды да:

	– Сəлеметсіз бе, ағай?! Тамырын таба алмай жатқаным, – деді.

	– Есенсіздер ме? – деп палатадағы екеуімен де амандасып, – Онда екеулеріңіз де шаршаған боларсыздар. Оқасы жоқ, сабыр ет. Қазірқазір... бəрін де дұрыстаймыз.

	Тізе бүкпей түнімен күткен Сəулеге... риза болған науқас та, жай шаманы білдіре жақсы сөздерін айтып жатыр. Сəуленің жүзіне қарап, оның қалжырай шаршаған өңін жаңа ғана байқаған Асан:

	– Осы уақытқа шейін неге ауыспағансың? – деді. Өз шаруасын жалғастыра түскен Сəуле:

	– Алмастыратын сестраның баласы ауырып қалыпты. Қазір конференция біткен соң, босатады ғой, – деді.

	– Ə-ə, онда жөн екен, – деген Асан еңкейіп, – кəнеки, инеңді маған берші. Мүмкін өзегі бітеліп қалған шығар...

	– Осы жаңа ғана тексерген едім. Асан:

	– Шприціңді əкелші, тағы да тексеріп көрелік, – деп қолындағы инесін тексере бастады.

	Ол иненің өзегіне ұйып қалған құнды шприцамен қуалап шығарды да, білектің білезік салар тұсындағы көк тамырға лып еткізіп қадай қойды. Тізбектегі сұйықтық тездете тамшылап құйылып жатты. Аурудың аңсап жатқан ағзасына керегі де осы болатын...

	– Ой... ағатай-ай, көп рақмет, – деп Сəуле де, азаптаудан құтылған науқас та масайрап қалды.

	Асан аурудың үстіндегі көрпешені ысырып қойды да, оның ішін сипай басып... жəй ғана баппен тексеріп шықты. Сырқаттың аузын аштырып... тілін көрді. Тарғылдана түскен тілінің үсті құрғақтау екен. Бұл ағзадағы су мөлшерінің азайғанының белгісі еді. Мұндай сəтте организмдегі клеткалар қаталай түсіп шөліркеуге ұшырайды. Сондықтан тізбек арқылы тамырға жіберілетін сұйықтық ауадай қажет.

	Осы жайды байқаған Асан:

	– Барлығы да дұрыс! Тіпті əдемі десе де болады, – деп өзінің қимылынан кірпік қақпай аңдып жатқан сырқаттың... көңіл күйін хош етіп алды да, – Сəулежан, тамыр арқылы жіберілетін сұйықтың мөлшерін айтшы!

	– Бүгін құйылатыны бір жарым литр. Асан жай ғана:

	– Бұл аздау екен. Кемінде екі жарым... үш литрге дейін құйылатын болсын. Белок – 450 мл. Полюглюкин – 450 мл. Қалғаны 5 процент глюкоза... Витаминдер сол бұрынғы мөлшерінде қалсын, – деді.

	– Жарайды, Асан аға, – деген Сəуле, – Қазір өзімді ауыстыратын сестраға айтып кетермін.

	– Ай-на-ла-йын... Сəуле, не деп тұрсың? – деп дауысын соза сөйлеген Асан, – Мен сені бұлай деп ойламаушы едім. Тапсырамын деген сөз бе екен? Ауыздан шықты... желге ұшты емес пе?

	Сəуле күлген болып:

	– Жо-жоқ, ағай?! Міндетті түрде... емдеу қағазына жазып, көрсете отырып табыстаймын, – деп тартпасын аша бастады.

	– Е-е, бəсе... мынауың жөн.

	–?!

	– Əйтсе-дағы ем қағазды алып келе қойшы. Сəуле:

	– Сенбей тұрсыз-ау, – деп қолындағы қағазға жаңағы айтқандарын жаза бастады.

	Асан науқастың барлау тамырларын алма-кезек басып... тексерді де, төсегінің бас жағын сəл көтеріңкіреп қойды. Ауру да рақаттанып жайлы болғанын айтып жатты. Ол палатадан енді ғана шыға бергенде, коридорда Жаппар жолықты. Қол аласып жылы амандасқан Жаппар... қолтықтан тартып, оны коридордың бір шетіне қарай əкетіп бара жатты.

	Өзінен-өзі ыржалақтай күліп:

	– Сырқат қалай екен? – деді.

	– Жаман емес көрінеді.

	– Конференцияда болмадың ғой?

	– Иə, институтқа соқтым.

	– Жəйша ма?

	– Кешегі мəселемен.

	– Кімге жолықтың?

	– Ғылыми кеңестің хатшысына.

	– Қойшы-ей, – деп мəз болып күлген Жаппар, – Əй, азаматсың-ау, сөйтіп кеттім деші...

	Асан да күліп:

	– Енді қалай? Жорекең сұрағаннан кейін... бермеуге бола ма? – деп Жаппардың өз қадетімен оның иығынан қағып қойды.

	Күлкісін тыя қойған Жаппар да:

	– Əрине, шалдың көңілін қалдыруға болмайды, – деп дайын тұрған көпшікке лайық сөзін тастай салды.

	Асан оған зерделей қарап:

	– Міндетті түрде?! – деді. Сəл кідіріп қалған Жаппар:

	– Жорекеңнің айтқанындай ғой? – деп пысықтай түсті. Осы кезде олардың жанына жетіп келген студент:

	– Сізді Хамит аға шақырып жатыр, – деді.

	Оған жақтырмай қараған Жаппар:

	– Кімді? – деп зірк ете қалды.

	– Асан ағаны.

	Əлі де Асанның қолтығынан ұстап, жібермей тұрған Жаппар:

	– Біздер əңгімемізді жалғастырармыз. Мен төменге кеттім. Түннен қалған бір ауру жатқан көрінеді. Манада барып көрген болатынмын. Айна қатесі жоқ соқыр ішек. Жігіттердің диагнозын қоя алмадық дегендеріне таңым бар. Шынына келсек... бар ғой, біздің дəрігерлер шетінен жалқау болып барады. Оларды тізгіндей түсіп, тапжылтпай ұстау керек. Көрмейсің бе, «шаршадық» дегенді желеу етіп, таңертеңгі операцияға барғылары келмеген қитұрқылары. Əйтпесе... не бар, түсінбедік деген сылтау ғана...

	Асан:

	– Жарайды... Жəке, жақсы, жақсы, – деп сытылып қозғала берді. Оның соңынан дауыстаған Жаппар:

	– Асан... тез орал! Сөзіміз əлі аяқталған жоқ қой, – деді.

	–?!

	Жүгіре басып, Асан доценттер бөлмесіне кірді, Хамит бүгінгі кезекшіліктің жауапты хирургі. Алексей екеуі ғана отыр екен.

	Асанмен жылы сəлемдескен Хамит:

	– Жорекең... əлі келген жоқпа? – деді.

	– Келе қойған жоқ-ау деймін... Хамит бірден:

	– Төменде бір өте күрделі ауру жатыр. Диагнозы анық емес. Алексей екеулерің барып тағы да көріп келіңдерші! Мана Жаппар еш күмəнсіз

	«соқыр ішек» деп келіп еді. Бірақ оның айтқанымен Алексей келіспей отыр, – деді.

	– Жаңа Жаппардан естідім, – деген Асан, – Ол тағы да көремін деп осы қазір төменге түсіп кетті...

	Хамит:

	– Барып көр де, пікіріңді маған айт, – деді.

	– Жарайды, – деген Асан мен Алексей қатарласа шығып бара жатты. Қабылдау бөлмесіндегі төсекшелердің бірінде сырқат бүк түсе түсіп, оң жамбасымен бұйыға ұйықтап жатыр екен. Оның кіртие жүдеген өңі сарғыш тартып, шытынай түскен қабақтары түйілген күйі қалыпты. Бір бүгін ғана емес, неше күннен бері азап шеккені байқалып-ақ тұр.

	Оны мынау жатысын ақтай сөйлеген Алексей:

	– Түнімен көз ілген жоқ. Сырқаты соқыр ішекке ұқсағанымен, дəл соның өзі деу қиын. Дəрігерлердің пікірі екі ұдай болған соң, əдейі көрсетейік деп кідіртіп қойдық, – деп қысқаша істің мəнін айтып түсіндірді. Науқас дабырлаған дыбыстан оянып кетті де, аударылып шалқасынан жатты. Асанды онша жақтыра қоймай... жиырыла қарсы алды. Оның тəпіштей түсіп... сұрағандарына да, жөндеп жауап бергісі келмей селқос жатыр.

	Іш құрылысын көрсетуге дейін кейіген сыңай танытып:

	– Көрінгені бір түрткілеп ішімді езіп бітірді. Ендігі ішектің өзі де тесіліп кеткен болар, – деп қырсыға сөйлеп тыржыңдай бастады.

	– Ғапу етіңіз?! – деген Асан, іштегі дертіңіз түсініксіз болса... ұқыптап қарағанның не айыбы бар? Беталды операция жасағаннан келер пайда не? Сондықтан шыдағаныңыз жөн...

	– ?!

	Асан ойлана, толғана ұзақ қарады. Түнімен жасалынған анализдерді салыстыра тексеріп шықты. Олардың бір-бірінен айырмашылықтары бір шамалы сияқты. Бəрінен де қанның ақтүйіршіктері аса мол. Бұл қалай болғанда да... іш құрылысында қабынудың бар екенін аңғартады.

	Асан көңіліне оралған ойын дауыстай:

	– Лейкоцитоз?! Бірақ, əжептəуір ауырсынғанымен... апатқа ұшыраған іш құрылысының белгісі жоқ. Бір сөзбен айтқанда іште... қабыну болғанымен, соқыр ішекке тəн асқыну байқалмайды. Кəне, өзің қарап көрші! – деп орнынан тұрды.

	Алексей де қарай болып:

	– Сірə, соқыр ішек бүйеннің астында жатса керек. Түндегіден сəл айқындала түскен секілді, – деді.

	Асан басын шайқап:

	– Жоқ, Алеша, барып Хамит Мұратовичті шақырып кел. Сол кісінің көргені жөн, – деді. Алексей жүгіре басып жоғарыға кетті. Қолындағы анализдерді қайыра қарап шыққан Асан... қанша ойланса да, нендей дерт екеніне анық түсіне алмай отыр.

	Көп кідірмей келе қалған Хамит:

	– Иə, қалай екен? – деді. Асан:

	– Хамит аға, түсініксіздеу нəрсе? Соқыр ішек деуге де, демеуге де болады. Өзіңіз қарап көріңізші! – деп анық ештеме айта алмады.

	Əуелі, Асанның қолындағы анализдерді мұқият қарап шықты да, ол науқастан сырқатының қалай басталғанын біртіндеп айтуын өтінді. Ауруды жанама сұрақтармен жетелей отырып, көп нəрсені дəл... анық айттыруға көмектесті. Содан кейін ғана баппен сипап, сырқаттың ішін тексеріп шықты. Сəл ойланыңқырап қалған Хамит:

	– Жігіттер... диагнозын тура айту қиын екен. Əйтсе де соқыр ішекке қатты ұқсағанымен... ол емес! Менімше, аты шулы – Кронамыз осы! Бұл ауру тəжірибе жүзінде өте жүйрік кездесетіндіктен... көбіне, соқыр ішекпен шатастырылып жиі операция жасалынады. Бірақ, мұның емдеу жолы мүлдем басқаша екенін өздерің білесіңдер ғой. Сондықтан, операция жасаудың қажеті шамалы. Отделениеге көтеріп, физикалық еммен антибиотик беріңдер, – деп орнынан түрегелді.

	– Жақсы, Хамит Мұратович, – деген Алексей жылдам басып шыға жөнелді. Ол түнгі шаруадан шаршаған да болар, бірақ кезекшіліктің жауапты хирургі... алдындағы ауруларын ақырына дейін шешпей, үйіне қайтып кетуге қақысы жоқ. Жұмыс уақытымен есептеспейді. Хамит пен Асан əңгімелесе жоғары көтеріліп бара жатты. Бүгін, клиникада жоспарлы операциялар жоқ болғандықтан, біршама қолдары бос болса керек. Асан институтқа жолай соғып, өтінішін апарып бергенін айтты. Манағыдай емес, екінші қабатта да абыр-сабыр көбейе түскен.

	– Тегі, Жорекең де келген сияқты ғой, – деген Хамит бірден профессордың кабинетіне қарай бұрылды. Асан өзі жүргізетін группаның студенттеріне қарай кетті. Олар өздеріне бөлініп берілген палаталар да сырқаттарды қарап жүрген көрінеді...

	Жорабектің де кірген беті осы екен. Жаңа ғана киген халатының түймелерін салып, столына қарай бара жатты. Хамиттің берген сəлеміне ишарат етіп:

	– Иə, кезекшілік қалай өтіпті? – деп креслосына жайғаса бастады. Оның жанына кеп отырып жатқан Хамит та:

	– Жаман емес... Жореке?! Тек бір сырқаттың ғана ауруын ажырата алмаған екен, жаңа өзім барып көріп қайттым. Клиникалық белгілері Кронаға ұқсайды. Дəрімен емдеуді ұйғарып отделениеге көтередік, – деді.

	– Ім-м, солай ма?! – деп ойланыңқырап қалған профессор, – Крона дейсің бе? Қазір барып өзім қарармын. Кешегі операция жасалынған аурудың жағдайы қалай екен?

	– Асан «жағдайы жаман емес» дейді.

	– Өзін əлі көрген жоқсың ба?

	– Үлгере алмадым, Жореке?! Профессор ытырына түсіп:

	– «Үлгере алмадым» деген не сөз? Менімше, бүгінгі таңда ең бірінші барып тексеретін адамың сол емес пе? – деп өзінен өзі шала бүлініп жатты.

	– Дұрыс қой, Жореке, – деген Хамит та, – Асан көрдім дегеннен кейін аса қобалжи қоймаған да едім...

	Жорабек:

	– Асан, Ас-ан-н... сенің аузыңнан түспейтіні, əйтеуір, сол Асан, – деді. Оның жүзіне тіктей қараған Хамит:

	– Сіз қызық екенсіз... енді қалай деуім керек? – деді.

	Қайыра ештеме де демеген Жорабек орнынан тұрды да... айна алдына барып, басындағы шөпшігін түзеп кие бастады.

	Кілт бұрылып есікке қарай беттеген ол:

	— Жүр, кəнеки... барып, сенің Кронанды көрейік, – деді.

	Профессор əуелі... өзі операция жасаған, кешегі адамды сыпыра дəрігерлер... оқытушылар, хирургия сабағын өтіп жатқан студенттер айнала қоршап алыпты. Жорекең ағаштан жасалынған «құлақ құралын» қалтасынан алып, аурудың өкпесін... жүрегінің тұсын ықтиятпен асықпай неше дүркін тыңдап шықты. Бəрі де көңілдегідей болса керек, ол жадырай күліп орнынан тұрды да:

	– Бəрі де жақсы?! Ақыры қайырлы болғай... Бүгіннен бастап өкпенің дем алуын реттеу керек. Оны қалай жасайтынын білмесеңіз... қазір өзіңізді жүргізетін дəрігерден сұрап алуыңызға болады. Бүгін, əлі де тамақ ішуге рұқсат жоқ. Қорек тізбек арқылы тамырға құйып беріледі. Оған алаң болмаңыз, – деді.

	Бар ыждағатымен тыңдаған сырқат:

	– Рақмет сізге. Айтқандырыңыздың бəрі де орындалады, – деп ризашылығын білдірді.

	Жорекең осылайша палатадан көңілді шықты. Анадай жерде терезенің алдында, қанның группасын анықтап тұрған дəрігердің жанына келіп, бұрқан-талқаны шыға қатты ашуланды. Оның жер-жебіріне жете сөгіп:

	– Қанның группасын... саған, коридорда анықта деп үйреткен кім?

	Əлде үнемі осылай істейсің бе?! – деп зіркілдей ұрысты.

	Дəрігердің екі көзі жасаурап:

	– Ғапу етіңіз... күйіп кеткен не бар?! Мен сіздің осыншама қол балаңыз емеспін ғой. Жұрттың көзінше неге айғайлайсыз? Шақырып алып сөйлессеңіз жер жетпей ме? – деп еді.

	Мұны күтпеген ол не дерін білмей:

	– Бірер сағаттан соң маған кіріп шық – деп кілт бұрыла берді.

	Оның мінездерін жақсы білетін Хамит... іштей, Жорекеңнен бір нəрсеге ренішті екенін аңғарды. Бұндай қылықтар да оның ескі қадеті. Өзінің студенттерімен палатадан шығып келе жатқан Асан, профессормен қарсы жолығып қалды.

	Жорекең кілт тоқтай қалып:

	– Мұнда сен не бітіріп жүрсің? – деді. Сасқалақтап қалған Асан:

	– Сабақ жүргізіп... – деді.

	– Са-бақ, сабақ...

	–?!

	Жорабек:

	– Группаңды ала жүр. Мұнда бір күрделі ауру бар дейді. Бipгe барып көрелік, – деп сабасына түсе сөйледі.

	Асан:

	– Ол кісі осы палатада жатыр, – деді.

	–?!

	Профессор бөлмедегі науқастармен... ұстамды ғана сəлемдесіп, жаңа ғана əкеліп жатқызған сырқаттың жанына келді. Теріс қарап қыбырсыз жатқан науқас... «профессор келді» деген соң ғана созыла қозғалып бері бұрылды. Манағы сол тырысқан күйі... сіркесі су көтерер емес. Ешкіммен де сөйлескісі жоқ.

	Онсыз да көңілсіз жүрген профессор, тіл қатпастан түтіге түсіп отырып жатты. Үндемеген күйі аурудың көйлегін ысыра көтеріп, оның іш қуысын саусағымен басып қарай бастады. Осы кезде жиналып тұрғандардың жанына Жаппар да келді.

	Тілге келген сырқат:

	– Мына біреулерің... ішімді түнімен шұқылап, өзі де ішектің сау жері қалған жоқ шығар, – деді.

	Оның жүзіне шұқшия қараған Жорекең:

	– Қазір операцияға алыңдар... ретроцекальный аппендицит! – деді. Осы кезде Жаппар да:

	– Мана мен де осылай дегенмін, – деп күңк ете қалды.

	Хамит өз жорамалын айта бастап еді, орнынан түрегеле берген Жорекең:

	– Қазір операцияда белгілі болады, – деді де Асанға бұрылып, – студенттеріңді жаныңа алып... операцияны сен жасайсың.

	Олар сол топырлаған күйлері бөлмеден шығып бара жатты. Асан ширақ басып операция бөлмесіне қарай жөнелді. Кідірместен тез оралған ол... сырқат адамға тəптіштей түсіндіріп, əрең дегенде оның ризалығын алды. Палатаның сестрасына тапсырмаларын берді де, өздері жуынуға кетті. Лезде іске кірісіп кеткен олар, аурудың оң жақ шабының үстінен... кəдімгідей соқыр ішекті жасайтын əдіспен, апай-төпей операцияны бастап та кетті. Оның жаттыққан қолдары... жай күндегіден де ықшам қозғалып айналасы бес-алты минуттың ішінде-ақ іш қуысын ашып та үлгерді... Аса шебер қимылдап тексере бастады. Аш ішектің бүйенге келіп түсер ұшын... шырмай жабысып, шарбы майы қымтап үлгірген екен. Бұл дерттің дəл осы арада екенінің бірде-бір айғағы. Шоғырлана шырмалған... шарбы майының жігін, біртіндей ашып қараса... дау айтуға болмайтын нағыз Крона ауруы екен. Бүйенге түсер аш ішектің сынық сүйемі талаурап кетіпті. Ал, бүйеннің төменгі жақ етегінде жатқан соқыр ішек... бозарған күйі, ешқандай дертсіз тып-тыныш жатыр. Асан дереу профессорды да... Хамитты да операция бөлмесіне шақыртты. Олар соқыр ішектің кінəсіз екеніне іштей келісті.

	– Өте дұрыс... «илейттің» нағыз өзі, – деген профессор студенттерге қарап: – Мана барлықтарың да көрдіңдер ғой?

	Студенттер:

	– Көрдік.

	– Көрдік, – десті.

	– Онда тіпті жақсы болған. Бұл дертті мұнан кейін көрулерің де... тіпті көрмеулерің де мүмкін. Өте сирек кездесетін дерт. Қырық жыл бойы клиникада жүріп... менің өзім де, осыны екі-үш-ақ рет көрдім. Естеріңе жақсылап ұстап қалыңдар?! Теория жүзінде бұл аурудың операциясыз емделетінін айтады. Ал, тəжірибе жүзінде операциясыз емдегенді көргемін жоқ. Менімше бұл ұғымдар əлі даулы. Өйткені, қабынған ішектің қабырғасының жанына түтікше қалдырып, сол арқылы антибиотик жіберу... мұның ең пəрменді емі. Сондықтан мен диагнозы дұрыс қойылған күнде де... операция жасалынуын құптаймын, – деді.

	Хамит үндеген жоқ. Профессор студенттердің қойған сұрақтарына жауап берді. Бұл кезде Асан іш қуысына түтікше қалдырып, қайыра тіге бастаған еді. Жорекең мен Хамит операция бөлмесінен шығып бара жатты....

	Асанның өтініш апарып бергеніне де, міне, жарты айдай уақыт өтіпті. Бірақ, əлі ешқандай хабар жоқ. Жорекең де онымен бұл жайында қайталап ештеме дей қоймады. Асан не болса да ақырын күтіп, күдікке толы күндермен жүріп жатқан жайы бар. Москвада екінші рет өткен хирургиялық конференцияға барып қайтқан Жорекең жақында ғана келді. Ол Асанның өтініші жайында біле ме, жоқ əлде білмей ме, о жағын сездірмейді. Не болса да іш пікірін ашқысы жоқ. Жаппар бұрынғыдан бетер қырын қарап, өкпелі адамдай бұртиып жүр. Ол Хамиттың да бұл жайындағы іс-əрекеттерін естісе керек. Өйткені, Хамит осы өткен жұмада ғана, өзі секретарь болып істейтін... емдеу факультетінің партия ұйымының бюросында арнайы қарап, «декорантураға Асан Найманов лайық» деген дəлелді шешімдерін ректордың қолына табыстапты. Мұны Жорекеңнің де білмей отыруы мүмкін емес. Ол қалайда ішінен тынып жүріп жатыр. Жорекеңнің партия араласқан жерге аяғын аңди басатыны ежелгі əдеті. Мүмкін, сондықтан да тыйылып қалды ма екен?! Əйтеуір, қалай да үн жоқ мүлдем бұл жайында сөз болмаған сияқты. Осылайша бұлар іштей арбасып жүргенде, біраз уақыт тағы да өте шығыпты.

	Институт қыркүйекте өзінің жаңа оқу жылына да кірісіп кетті. Бір күні жұмыс соңына таман, «профессор шақырып жатыр» дегенді естісімен, Асан қорқа-қорқа Жорекеңнің кабинетіне келді. Екі қолын артына ұстап, терезеден сыртқа қарап тұрған профессор:

	– Иə, Асан... келдің бе? – деді. Асан бөгеліңкіреп:

	– Шақыртты деген соң... – деп күмілжи сөйледі. Оған қарқылдай күліп жүзін бұрған Жорабек:

	– Немене, шақыртпасам келмейтін деген антың бар ма еді? – деп жарқылдай сөйлеп орнына отырды да, – Селтиіп неғып тұрсың? Бері кел де, жақын отыр. Сөйлесетін əңгіме бар...

	Асан диванның бір шетіне келіп отыра кетті. Алдындағы шашылып жатқан қағаздарын реттеп, бірқыдыру үндемей қалған Жорекең:

	– Мана ректораттың мəжілісінде... сенің өтінішіңді қарады. Өтініш қанағаттандырылды. Мен де қарсы болғамын жоқ өз бетіңмен кеуделеп кеткен шешіміңді... жастығы шығар деп, кешірім жасауды жөн көрдім. Өзіңнің де ақылың бар жігітсің ғой, – деп бір қойды.

	Орнынан тұрып кеткен Асан:

	– Жореке, көп-көп рақмет, – дей берді. Оның жүзіне зерделей қараған профессор:

	– Отыр... отырып тыңда?! Тіршілік дейтін сығырдың өз заңы бар. Шəкіртім ретінде саған айтарым, көзің көрмей... құлақ естімегенге аса мəн бермеу керек. Айтылған өсек адамды адастырмай қоймайды. Осыны зердеңе қатты сақтағайсың?! Докторантураға Ленинградқа баратын болдың. Ертеңнен бастап жол қамына дайындал, жолың болсын! – деді.

	Естігенінен ес-ақылы шығып кеткен Асан:

	– Жореке-ау, не айтайын?! Тіпті есім шығып отыр. Осыншама үлкен жаңалық төбемнен құлап түскендей есеңгіретіп кетті, – деп əдеттегісіндей ағынан жарыла шынын айтты.

	Күлімсірей қарап отырған Жорабек Есенұлы:

	– Сабыр ет... асып-сасатын ештеңе жоқ. Бұл сенің еңбегіңе лайықты нəрсе... – деп қойды.

	Асанның көзі жасаурай түсіп:

	– Рақмет... шын жүрегімнен өзіңізге ризамын, – деді.

	Жорабекке де керегі осы болатын. Ол тіпті орнынан түрегеліп кетті.

	Асанның жанына келіп:

	– Жарайды... жарайды, інішегім, құтты болсын?! Қашанда қуаныштың ақырының қайырлы болғаны жақсы. Мен соны саған тілеймін. Сөз жоқ, үлкен жетістіктерге жететініңе де сенемін, – деп оны кабинетінен шығарып салды.

	Қобалжи кіріп... төбесі көкке жеткендей болып шыққан Асан... қуанышын бірден Хамитке айтпақшы болып, ары-бері жүгіріп көп іздеді. Бірақ ол кісі клиникада жоқ екен. Артынан оның партия ұйымының бюросында отырғанын естіп-білген Асан... кідірместен үйіне қайтты. Неде болса қызыл түлкідей бұлаңдаған арман жолына аттанбақ...



	5

	Астананың күн шығыс жақ шетіндегі зəулім де сəнді аэровокзалдың іші құмырсқаның илеуіндей құж-құж қайнайды. Бірі кіріп, бірі шығып, қайшыласқан адамдардан ине шаншар жер жоқ. Күту залындағы орындықтарда жайбарақат отырған жолаушылар да аз емес. Əйтседағы адамдардың көпшілігі-ақ ары-бері сабылып жүр. Мəрмəр тастармен алқалап өрген залдың əр жеріне қойылған репродукторлар: «бəлен қаладан келіп самолет қонды, түген қалаға ұшатын жолаушыларды отырғызу басталды» деп үсті-үстіне тыным таппай сарнап тұр. Зың-ң-ң ете қалған радиодан дауыс шықса болды, вокзалдың іші көл бетіндей толқындана жөнеледі...

	Осынау аласапыранның ішіне... сəл-сəл кешігіңкіреп жеткен, Асан да отбасымен араласып кетті. Ол өзі ұшатын бағыттың нөмірі жазуды тұрған бағанаға асығып келсе, Ленинградқа баратын Жолаушылар жүктерін табыстап жаңа ғана бітсе керек. Бұлаң-таланы шыға ашуланған тіркеуші əйел, оның жер-жебіріне жете қажап жатыр. Асанда үн жоқ.

	«Кешіріңіз» деп қайталағаннан басқа сөз айтпайды. Ол қолына отырғызу талоны тиісімен-ақ ере келген кіші ұлын көтере-мөтере, Нəзікен мен Асан самолетке шығарар есіктің алдына келді. Қатарласа шұбаған жұрт тарапқа дейін апаратын автобустарға енді ғана отырып жатыр екен. Асан бауырына қыса түскен ұлының маңдайынан иіскеп, тұлымынан сипалап... ажыраса алмай тұр. Оның қолындағы баланы өзіне алған Нəзікен, аса бір нəзік мейіріммен ерін құшып сүйді де:

	– Сапарың оң болсын, аман-сау жүр, – деп жасаурап жанарын жасырғысы келіп төмен қарады.

	– Жарайды, жаным, өздерің де аман болыңдар?! – деген Асан құшақтай түсіп. – Бара салысымен хабарымды білдіремін. Ал қайыр қош...

	Ол қозғала берген машинаға ілінді-ау əйтеуір. Қосарлана қолдарын бұлғап тұрған əйелі мен баласына емірене қарап езу тартып қояды. Жолаушыларын сəл-пəл кешігіңкіреп отырғызып жатқан самолеттегілер де асығыстау сияқты. Асан салонның орта тұсындағы өз орнына келіп жайғасты. Ырғала-жырғала жүріп... əйтеуір біраздан кейін самолеттері көк жүзіне көтеріліп кетті.

	Терезеден қарап төменгі жақтан көз алмай отырған Асан: «Ту-у, биіктен қарағанда Алатау неткен көрікті еді. Алматының жел жағындағы панасы ғана емес, іргесіне ілінген түрлі түсті кілемдей сипат танытады екен-ау?!»

	Бірте-бірте шалғайлай берген Алатаудың күн нұрымен шағылысқан ақ бас шыңдары да көрінбей кетті. Жасыл желек жамылған Алматы да алыстай түсіп қала барды. Асан айналасындағыларға көз қиығын тастап еді, отырғандардың көпшілігі терезеден үңіле төменгі жақты қызықтауда екен.

	Кенет зың ете қалған репродуктордан:

	– Тыңдаңыздар, жолаушы азаматтар! – деген үннен барлығы түзелісіп отырыса бастады. – Сəлəматсыздар ма... сапарларыңыз оң болсын! Біз қазір ИЛ-18 əуе лайнерімен Алматы – Ленинград бағытында ұшып келе жатырмыз. Ленинградқа дейін əуе жолында тоғыз сағаттай боламыз деп сыңғырлай сөйлеген стюардесса, самолетіміздің қаншалықты биіктікте, қандай жылдамдықпен ұшатынын жəне басқарып келе жатқан экипаждармен таныстырып шықты. Салонный, іші қайыра тыныштала қалды. Асан үйден ала шыққан газет-журналдарын сумкасынан алып қарай бастады. «Лениншіл жас» газеті өзінің үшінші бетіне: «Мұхтар Əуезовтің туғанына 75 жыл» деген тақырыппен Əнуар Əлімжановтың

	«Ұстаз туралы сөз» атты үлкен мақаласын беріпті. Ол өзінің естелігін Ираклий Андрониковтың мынандай сөздеpiмен тамамдапты: «Мұхтар Əуезов біздің өмірімізге, тек тамаша жазушы ретінде ғана енген жоқ. Ол – құбылыс, ол – біздің өміріміздің ұлы символы, аңызға айналған жан, жаңа заманның данышпаны, нағыз ақын... əрі нағыз адам». Осы тұжырыммен мақала аяқталыпты.

	«...Иə, оза шапқан дүлдүлдің қимылына таңданбаған жан жоқ. Өз заманының озық ойлы тарландары да таңырқаумен қоса, шын жүректерінен сүйсіне де білді. Жер жүзіндегі не бір жүйріктер оған өздерінің арнау сөздерін жолдапты. Мұхаң жайлы не десе де сиғандай-ау. Тіл өнерінің құдіретімен ол... аз ғана елін, бар əлемге паш етті емес пе? Біздер үшін қандай бақыт, неткен мақтаныш десеңізші...»

	Əлдеқандай көңіл күйге бөленіп ойға шомған Асан, қайта-қайта газет бетіндегі аймандай Мұхаңның суретіне қарай береді. Кере қарыс маңдайдан ысырыла барып тоқтаған қара бұйра шашы, оның бүкіл келбетіне ерекше сүйкімділік пен телегей терең ой дарытып тұрғандай. Асан газеттің төртінші бетіне де көз жіберді. Футбол кестесін беріпті. Ворошиловградтың «Заря» командасы тым үздік шыға ұзап кеткен көрінеді. Ол содан кейін тұрған «оқы қызық» деген рубрикаға көңіл аударды. «Бұзық ойлы ойын» атты мақаланы оқи бастады: «Əлем жұртшылығының назары Спасский мен Фишер арасындағы шахмат ойынына қызығушылық ұлғайып отырған кезде, одан Сауд Аравиясының мəдениет министрі де шет қалмаған көрінеді. Ағылшынның «Дейли телеграф» газетінің хабарлауынша, ол өзінің бұған дейінгі көзқарасын қайта қарауды ұйғарған. Министр бұрын: «Шахматшылар бүкіл ойын бойы тақтаның бетінде, Корольді құртқысы келіп жанталасады, сондықтан да ол бұзық ойлы ойын деп есептеп келіпті...»

	Асан жымия күлімсірей алдындаты газетін бүктеп қойды да, өзіменөзі болып бірсыпыра ойға шомып отыра қалды. Сəлден кейін қолындағы сататына қарады. Ұшқалы да бір сағаттай уақыт өтіпті. Ол «ендігі Нəзікендер үйге де жеткен болар» деп өзін шығарып салған əйелі мен баласын есіне алды. Оның көз алдынан өте бастаған кешегі үйлеріндегі шығарып салу кеші еріксіз ойына орала кетті. Өзімен бірге істейтін кафедра қызметкерлерін түгелдей шақырған болатын...

	«...Өмір деген қандай жұмбақ?! Жорекеңнің келмей қалғаны сол екен ғой, үйлеріңізге машина алып келе қояйын дегеніме де... жоқ ойбай, оны қайтесің, өзіміз-ақ барамыз ғой» деп азарда-безер болып еді-ау. Хамит аға «қой» демегенде, мен шіркін, отырғандардың бəрін күттіріп қойып, Жорекеңнің үйіне де бармақшы болдым емес пе?! Ал Жаппарды қойшы, өзінше маған өкпелеп жүрген адам ғой. Мінеки, кімнің не ойлап жүргенін түсіну өте қиын. Тіршіліктің өзіне тəн заңдары да қызық-ау. Əйтпесе, Жаппарға менің өкпелейтін жөнім бар емес пе?... Жорекең мен Жаппардан басқалары түгел келді. Отырыстың өзі де қызық болған сияқты. Тап Жорекеңнің... мына менің алдымда, екі жүзділікке барады дегенге кім сенеді. Анадағы шақырып айтқан сөздері түгелімен өтірік екен. Кеше ректоратта болған мəжілістің жайын Хамиттен естігенімде... төбе шашым тік тұрды. Хамит аға мұны əңгіме етіп айтпас та еді... оған да өзім себепкер болдым.

	Хамит балконда темекі шегіп тұрған. Мен жанына келіп, Жорекеңнің келе алмағанына өкінетінімді айттым. Оның соңғы рет кабинетіне шақырып айтқан əңгімелерін қайталадым. Хамит менің сөзімді бөлмей жайбарақат тыңдады да, ішек-сілесі қата қарқылдап күліп-ап:

	– Осы сен ата сақалың аузыңа шыққанға дейін аңқаусың-ау, – деп иығымнан қысып арқамнан қақты да: – Егер ол бүгін осы дастарқанға келіп, онымен қатар отырсам өмір бойы өкініште өтер едім.

	– Менің сасқалақтағаным соншама:

	– Неге... Хамит аға, неге олай дейсіз? – дей беріппін. Хамит сəл ойланып қалды да:

	– Мұны саған айтпай-ақ қояйыншы деп едім. Мүмкін, бұл шындықты білгенің де жөн шығар, – деген ол менің жүзіме тура қарап. – Жаңа ғана өзің айтқан Жорекеңнің: «Көзің көрмей естігендеріңе нанба» деуінің де өз себептері бар. Кəрі қасқыр ғой.

	Ол шылымын будақтата шегіп, бірқанша үндемей қалды. Дəп сол арада аузыма сөз түспеген соң, мен тағы ештеме дей қойғам жоқ əңгіменің жалғасын күткендей тұра бердім. Осыны аңғарған Хамит маған еңсеріле бұрылып:

	– Жарайды... айтайын деп қалған соң, естігенің жөн шығар, – деді.

	–?!

	– Сол күнгі ректордың мəжілісі өте тартысты өтті. Сенің өтінішіңнің айналасында үлкен шайқас болды. Жорабек үш қайтара орнынан түрегеліп, бар беделін сала қарсы сөйледі. Ол өзінің ақырғы сөзінде: Наймановтың қолынан күрделі операциялар жасау келмейді. Оған бейімі де білімі де жоқ» деп кінəлады. Оның бұл сөзінен кейін, əуелі жақтай сөйлеп отырғандардың бірталай толқып, тіпті кейбіреулері «онда қандай ғылым докторы шықпақ» – деген дауыстар да естіле бастады. Іс шынымен де насырға шауып, шешілуге жақын тұрған шаруа құлауға айналды. Байқасам оқтай қадалған Жорабектің екі көзі менде отыр екен. Тегі оның дəп осы қазіргі қауіп күтіп отырған адамы мен болуым керек. Сондықтан қадала қараған оның көз жанарында сыздану да, сес көрсету де бəрі бар сияқты. Сонымен қоса ол... тап осы жолы «қарсы шығып табандаса қоймас» деп ойласа керек. Өйткені, менің отырғаныма қарамай манағыдай жалғандыққа бармас еді. Орнымнан қалай ұшып тұрғанымды өзім де байқамай қалдым. Отырғандар жалт бұрылып бəрі де маған қарады. Олар да кафедра меңгерушісіне қарсы шығар деп ойдамаса керек.

	– Сіздерден, барынша ынта қоя тыңдап дұрыс түсінулеріңізді өтінемін. Асан Наймановпен алты аласым да... бес бересім де жоқ. Тек оның қабідеттілігі мен еңбек сүйгіштігін ғайбаттаған теріс пікірге қарсы шығамын. Ойланыңыздаршы? Барлығымыз да ұстазбыз ғой. Сірə, біздер мың жасамасақ керек-ті. Жаманды-жақсылы бір халықтың интеллигенті болғандықтан, келешек ұрпақ қамын ойламауға тағы болмайды. Жорекеңнің өз шəкірті жөнінде айтқан жаңағы пікірлерінде көп жаңақтық бар. Егер мен мəймөңкелемей турасын айтсам, өзінен басқаны көргісі келмейтін өзімшіл пікір дер едім. Асан аса талантты жас?! Алайда, жасап жүрген күрделі операцияларының саны аз болса, оған да жасатпай жүрген Жорекеңнің өзі кінəлі. Сенбесеңіздер сұрап көріңіздерші?... Өзінен басқа үлкен операцияларды кім жасайды екен. Ешкім де! Бере қалса, тиіп қаштыра, ең қиындау деген сырқаттарға жұмсайды. Менің ойымша Асанның шұғылданып жүрген «өңеш операциясы жаңа əдісі» тек республикамыздың ғана емес, бүкіл хирургия ғылымына қосылар үлес болмақ. Осы тақырыбын тиянақты бір бітіру үшін көмектесуіміз керек, – деп сөзімді аяқтадым. Отырғандардың көпшілігі бір-бірлеріне қарап үндемей қалды.

	Мəжілісті басқарып отырған ректор:

	– Хамит Мұратұлы, сіз тым артық айтып тұрған жоқсыз ба? Мұны біз неге естімей жүрміз. Ұзын ырғасын қысқаша айтып бермес пе екенсіз, – деп əр сөзін қадай сұрады.

	Мен орнымнан қайта түрегеп:

	– Айтайын?! Қазіргі хирургиялық операциялардың ең күрделісі, өңешке жасау екені бəрімізге де белгілі. Бүгінгі таңда оның əртүрлі əдістері де жетіп жатыр. Бірақ, солардың көпшілігіне ортақ екі түрлі кемшіліктері бар. Ең алғашқысы қауібі, тігістің сетінеп кетуі болса, екіншісі, алда-жалда адам операциядан кейін сауыққан күннің өзінде де, мүлдем дəрігердің алдынан қара үзігі кете алмайды. Өйткені, қазіргі қолданылып жүрген тігу əдістерінде, өңеш өзінің қалыптағы жағдайындай, асқазан сөлін жоғары жібермейтін қасиетінен айырылып қалады. Сондықтан, асқазан қышқылы қызыл өңештің бойымен еркін қозғала береді. Ол жай ғана қозғалып қоймайды, өңештің кілегей қабатын күйдіріп, жалғаса тігілген жерді қабындыра түсіп, оның саңылауының бірте-бірте тарылуына əкеп соқтырады. Мұны медицина тілінде «операциядан кейін пайда болатын эзофагит» деп те атап жүрміз. Мұндай жандар тыныштықпен өмір сүруден айрылады. Шыдамы таусылған соң, екінші операцияға да келісуге мəжбүр болады. Осының бəрі өкінішті мол телегей терең тұңғиықтар емес пе?...

	Манадан бері тағдырын шешпек болып отырған Наймановтың жаңа əдісі бойынша, осы екі түрлі кінəраттың екеуінен де құтылуға болады. Докторантураға жіберу үшін осының өзі де жетіп жатыр деп түсінемін. Жасап жүрген эксперименттерінің қорытындысы да жаман емес. Оны мына отырған Жорекеңнің өзі де жақсы біледі.

	Осы фактілерді жан-жақты тексеріп қорытынды жасаған, емдеу факультетінің партия ұйымының бюросы да бір ауыздан қолдап отыр. Ол шешімді ректорат та біледі, – деп қайыра орныма отырдым. Сілтідей тынып тыңдаған жұрт біразға дейін үндемей қалды.

	Осының бəрін естігенде төбемнен жай түскендей мəңгіріп қалдым. Жорекеңді алып келмекші болып жаныққан жаңағы бір мінезіме өзім де жиіркене түскендей сезімде тұрмын.

	Қандай алаңғасар жан едім?! Бірдеме айтып тіл қатпақ түгілі, басыма ой оралар емес. Мелшиген бойы сілейіп қалыппын.

	Қалтасынан қайыра шылым алып тұтатқан Хамит:

	– Ойсырайтын түк те жоқ! Əйтеуір, ақыры қайырлы болды ғой. Ендігі іс өз қолыңда! Жатпай-тұрмай еңбектену керек. Тəтті өтіріктен ащы шындық əлдеқайда артық. Сен үшін осыны білгеніңнің өзі, неге тұрады?! Ертең барған жерде... үнемі ақылыңды айықтырар арың да осы болуға тиісті. Əр кез осы сəтті ескере жүр... – деп құшағына қысып еді-ау. Сенің адамдығы мол үлкен жүрегіңе тап болған тағдырыма мəңгі ризамын...»

	Асан орындығының арқа сүйерін босатты да, шалқалай түсіп көзін жұмған күйі қыбырсыз қалды. Манағыдай емес, бүкіл салонның іші де бір түрлі тыныштыққа бөленген сияқты. Жолаушылардың көпшілігі-ақ орындарына жантайған күйлері ұйықтап келеді. Самолеттің Алматыдан ұшқанына да төрт сағаттай бопты. Жұлдыз боп аққан ғасырдың ғажап кемесі, ИЛ-18-дің де қанатын талдырған қазақтың кең даласы-ай десеңізші?! Сəулемен жарыса сағымдай ұшып зуласа да... Қазақстан жерінен əлі шығып кете алмапты.

	Əуелі жарқ ете қап есік маңдайшасындағы табло жанды да, біраздан кейін стюардессаның таныс дауысы естілді. Сатұр-сұтыр ете қозғалып кеткен жолаушылар да орындықтарын түзетіп жайғаса бастады.

	Хабарламаның соңында:

	– Енді он-он бес минуттан кейін, Қостанай қаласының аэропортына қонамыз. Самолетіміз жарты сағаттай аялдайды. Ешкімнің де салонда қалуына рұқсат жоқ. Барлықтарыңыз да аэровокзалға шығуларыңызды сұраймыз, – деді.

	Көп кешікпей ұшып келе жатқан ақ құсымыз да қонды-ау. Бəйгеден келген аттай... ағынын тежеп, терең-терең тыныстай теңселе барып тоқтады. Далаға шыға желпініп жатқан жолаушылар да мəз. Сайын жазықтың төсінде ойнаған самалдар да сақ-сақ күле жолаушылардың етек-жеңдерінен тарта əзілдеп қояды. Тақырланып қалған жерден суыртпақтай түсіп суырып алған шаңды үйірін əкеп, қонақтардың үстіне əзірлеп қойған шашуындай шашып-шашып жібереді. Бас киімсіз шыққандардың шаштарынан жұлқылап жүр. Бұл кəдімгі Қазақстанның солтүстік өңіріне түсе бастаған қарасуықтың елшісі сияқты. Анадайдан көрінген аэровокзал бір қабатты ғана үй екен. Оның терістік жақ бетінде ағараңдап облыс орталығы көрінеді. Аты əйгілі Қостанайдың элеваторы... ақшаң қандай болып, алыстан көңіл аударады екен. Самолетіне көп кідірмей қайыра отырған жолаушылар, сапарларын жалғастыра ұшып кетті.

	Мана бірсыпыра мызғып алған Асан əжептəуір сергіп қалған екен. Ол тағы да терезеге үңіліп... өзгеше боп өзгере бастаған жер бедерінен, РСФСР-дің территориясына шыққандарын анық сезініп отыр. Ойдымойдым ормандар көріне бастады. Ірі-ірі елдімекендер де жиілей түсті.

	Қасындағы жирен мұртты жас жігіт қолындағы шахматын көрсетіп:

	– Уақыт өтсін, – шахмат ойнамайсыз ба? – деді.

	– Ойнасақ ойнайық, – деген Асан түзеле отырып жатып.

	– Бірақ онша шебер де емеспін. Мат алып қалсам, мазақтай көрмеңіз... Жирен мұртты жігіт те:

	– Дəп осы өтінішті мен сізден де сұрамақпын, – деп базынамен жауап қайырды. Ол да үстіндегі костюмін шешіп, орындығының арқасына іліп қойды. Ойынның қызығына түскен бұлар, шынында да уақыттың қалай өтіп жатқанын байқар емес. Олар алма-кезек ұтысып, ойындарының деңгейлес екенін түсінді. Сондықтан болар, екеуі де қызыға түсіп... тастарын ауыстырып ойнай берді. Тіпті беріле қатты ойнағандары сонша, «Ленинградқа жетіп қалдық» дегенге де құлақ асар түрлері жоқ. Жаңа ғана бастаған партияларын жалғастыра берді. Самолеттің доңғалағы дүрс етіп жерге тигенде ғана:

	– Жарайды...

	– Бұл ойынды кейінге қалдырайық, – десіп екеуі де рақаттана күлісіп алды. Олар алдындағы столиктерін жинастырып қойды.

	* * *

	Асанның Ленин қаласына бірінші рет келуі болатын. Терезеден сығалай қарап, сыртқары жерге көз жіберді. Аты аңызға айналған сүйікті қаласын, алғашқы минуттан бастап, алған əсерлерін есіне сақтап қалуға тырысып отыр. Ол самолеттен түскеннен кейін де, төңірегіне жіті қарап... ақ шарбы теңбілденген аспанға да неше дүркін көңіл аударды. Көк күмбезі мен сарала тарта бастаған орман нуы астаса түсіп, оны ерекше бір əсерге бөлеп жіберген сияқты. Майда шуақты күн нұрымен қарсы алған ауа райы да көңіліне қуаныш дарытқандай. Қоңыр күздің самалымен айналасы жай ғана тербеліп тұр.

	Асан елмен бірге, аэровокзалдың екінші бетіндегі, такси тоқтайтын аялдамаға келді. Жеңіл машина іздеуші жолаушылар онша көп емес екен. Бір өзіне жеке такси тиген ол жанындағы жүргізушімен жылы сəлемдесіп, қаланың негізгі көшелерімен таныстыра отыруын өтінді. Оның барып орналаспақшы... мейманханасы, шаһардың Выборг ауданы жағында болатын. Таксист те бір қарапайым ақ жарқын жан екен. Ол жанындағы жолаушысының ыңғайын бірден танығандай:

	– Сірə, бұл қалада бірінші болуыңыз-ау, – деді.

	– Дұрыс айтып отырсыз, – деп оның сөзін құптай түскен Асан: – Ленинград жайында естігенім мол болғанымен, алғашқы келе жатқан сапарым екені рас.

	– Қай жақтан келесіз?

	– Қазақстаннан.

	– Ұлтыңыз.

	– Қазақпын.

	Көгілдір жанарлары күлімдей түсіп қуанып кеткен ақ шашты таксист:

	– Қойыңызшы, шын ба? Қиғаш айтсам кешіріңіз, қалқам?! Кəдімгі ұлы Жамбылдың ұрпағысыз ғой? – деді.

	Үлкен кісінің ілтипатына Асан да риза болып:

	– Ие, дəл солай, – деді.

	Асанның жүзіне жылы ұшырай қараған ол:

	– Онда, өте жақсы болды?! – деп ойға шомып кеткендей үндемей қалды. Бар ықыласымен еңсеріле бұрылған Асан:

	– Сіз, Жамбыл ақынды, қайдан білесіз? – деді. Ол тағы жымия күліп қарады да:

	– Менімше, Жамбылды, бүкіл дүниежүзі білсе керек. Сонау аласапыран соғыс жылдары... ол менің жүдеген көңілім мен жылаған жүрегімді уатқан еді. Мен он бестер шамасындағы бала болатынмын. Фашистердің қоршауында қалған... Ленинградтың жағдайы, айтып тіл жеткізгісіз аса қиын. Өтіп кеткен уақыт қой. Ондай күйді адам баласының басына бермесін. Осы күнде ойлап қарасам, шын жүректен шыққан сөзден құдіретті ештеме жоқ. Сол бір қысылтаяң шақта... дер кезінде естілген, Жамбыл ақынның үнінен бүкіл қаланың ішіне күн қызуындай жылылық пен қуат тарағандай болды. Өзгені білмеймін, əйтеуір мына өзімнің жадымда, дəл осындай əсер қалыпты, – деген ол «Ленинградтық өрендерімнің» бір шумағын жатқа айтып шықты.

	Қатты толқыған Асан:

	– Рақмет, Геннадий Иванович?! Сіз де менің жүрегіме жылылық дарытқандай болдыңыз. Өзіңіз Қазақстанда болып па едіңіз? – деді.

	– Жоқ, жолым түспей жүр.

	– Оқасы жоқ, қазір бəрі дағы мына тұрған жердей болып кетті ғой.

	– Əрине, заман солай.

	Асан алдыңғы жағын нұсқап:

	– Анау алдымыздағы көрінген не? – деді.

	– Ə-ə, ғапу етіңіз, – деген Геннадий Иванович: – Сізге айналып таныстыра отыруды ұмытып барады екем ғой. Мына біздің келе жатқан көше «Москва проспектісі» деп аталынады. Ал, өзіңіз сұрап отырған «Триумфальді Москва қақпасы» атты ескерткіш. Қазір біз «Загородный проспектісі» арқылы, «Жамбыл көшесіне» түсеміз. Анау көрініп тұрған Плехановтың ескерткіші. Оның арғы жағында тұрған зəулім үй... Технология институты. Сіз жаңа мамандығым дəрігер дедіңіз-ау деймін.

	– Иə, иə, дəрігермін.

	– Ə-ə, онда мынау сол жағымызда жатқан алаңның ішінде «Əскери медициналық музей» орналасқан. Кіріп көрген жұрт «тамаша музей» деп мақтайды, бірақ өзім барып көрген емеспін. Енді анау көрінген бұрылыстан Жамбыл көшесіне түсеміз.

	Таксистің əңгімелерін беріле тыңдап келе жатқан Асан:

	– Қаланың қай тұсындамыз? – деп айналасына қарады. Геннадий Ивановичтің өзі де рақаттана түсіп:

	– Енді осыдан былай... Ленинградтың нағыз орталығына шығамыз. Мынау алдымыздағы көлденең жатқан үлкен өзен «Фонтанка» деп аталынады. Тура қарсымыздан көрінген зəулім үй М. Горький атындағы драма театры. Мынау бұрылыстан қаланың күре тамыры іспетті «Нева» проспектісіне түсеміз. Қалай? Жатақханаңызға бірден тарта береміз бе? – деген ол бұрылып.

	– Жоқ əлде.

	– Егер сіз асығыс болмасаңыз, қаланың ең негізгі орталықтарын аралай өтсек қайтер еді.

	– Жақсы, олай жасау қиын шаруа емес, – деген Геннадий Иванович;

	– Онда біздер Нева проспектісімен жоғары өрлейміз. Бұл қаланың нақ жүрегі осы көше десем артық айтқаным емес. Зертең өзіңіз қалаға шыққанда да, негізгі бағдарыңыз осы көше болсын. Тіпті, егер Нева көшесін бір рет жаяу аралап шықсаңыз, бес саусақтай болмаса, қала ішімен, əжептəуір танысудың төте жолы осы.

	Асан:

	– Міндетті түрде?! Бұл кеңесімізді орындауға тырысайын, – деді. Геннадий Васильевич:

	– Қаланың бүкіл құрылыстары өзінің табиғатына лайық етіп салынған. Сондықтан болар, көрер көзге сəнді де сұлу болып көрінеді. Сонымен қоса қарапайым да сияқты. Міне, мынау сол жағымыздағы «Қазан саборы» мұнда қазір атеизм мен дін музейі қызмет істейді. Жолыңыз түскенде кіріп шығарсыз, аса қызық, – деп машинасын өте қағілез жүргізіп келе жатыр. Көшедегі қозғалыс ерсілі-қарсылы екі жақты екен. Сондықтан жалпақ көшенің өн бойы машинаға толы көрінеді.

	Асан:

	– Сөз жоқ бұйырса бəрін де аралап көремін, – деп жаңағы Геннадийдің əңгімесін жалғастырды.

	– Əне?! Қарсы алдымыздан аспанға шаншыла Адмиралтействоның мұнарасы көрінді, – деген Геннадий Иванович, сөзін жалғастырып. – Нева проспектісі тура барып соған тіреледі. Рас-өтірігін білмеймін, баяғыда, жазушылық даңқы дүркірей шыққан жас Горький алғаш рет Петроградқа келгенде, сылқым сері ақсүйектердің тоғышарлықтарына қаны қайнап: «Апыр-ай, неткен қапырық қала еді. Əттең шіркін, қайратым жетсе, Адмиралдың инесімен «ақ мырзалар» жиналатын Исаакиев саборының бұлтиып тұрған бүйірлерін шаншып-шаншып алар едім, – деген екен.

	Сүйсіне күлген Асан:

	– Сізге не деп алғыс айтарымды білмей отырмын. Туған қалаңызды өте терең түсінеді екенсіз. Қандай əдемі сүйіспеншілік, – деп манадан бері ойында отырған ризашылығын білдірді.

	– Өзіңізге де рақмет. Інішегім, – деген Геннадий Иванович те; – күніне мың сан адамдармен кездесеміз. Бірақ дəл осындай сəттер жиі бола бермейді. Əр нəрсенің өз ыңғайы бар. Бүгінгі күніме мен өзім де риза боп отырмын.

	Асан ескі танысын көргендей:

	– Ой-й, мынау «Мыс салт атты ғой» – деп қуана əбігерленіп:

	– Сəл аялдасақ болар ма екен?.

	– Е, неге болмасын. Жүріңіз! – деп олар машинадан түсіп Ұлы Петр ескерткішінің жанына келді.

	Асан ескерткіштің жанына келіп көз ала алмай тұрып қалды. Тік шапшыған аттың мінезі мен үстіндегі адамның жан дүниесінің қозғалысы астаса түсіп, қарап тұрған оған тірі бейнедей əсер етті. Астындағы аттың ажары қаншалықты əсерлі жасалғанымен... Ұлы Петрдің жүзіндегі жігер мен үлкен ойға бағындырылған. Сондықтан болар ескерткіштің əрбір тетігі жинақтала келіп, үстіндегі отырған адамның құдіретімен үндесіп жатыр. Əсіресе, оған ат тұяғының астында басы жаншыла мың бұралып жатқан жыланның бейнесіне ерекше тəнті болды. Ол қайта-қайта іштей күбірлеп: «Неткен шеберлік?! Мазмұны қандай терең. Жер бетіндегі жеті ғажайыптың бірі десе дегендей-ақ екен-ау»... Тегі, Асан бірқыдыру уақыт тұрып қалса керек.

	– Ал, кəнеки кеттік пе? – деген таксистке.

	– Жүрелік, жүрелік, – десе де ол əлі дағы əсерінен арыла алмай келіп машинаға отырды.

	Бұлар əлемге аты əйгілі «Қысқы сарайдың» іргесіндегі жағалау көшемен жүріп келеді. Жаңағы ескерткіштің тұлғасын айдыны шалқар Нева дариясы тіпті асқақтатып жіберетін сияқтанып көрінеді. Қаланың бұл тұсында, алғашқы келген адамның жанарын жаулап алатын құрылыстарда есеп жоқ. Басындағы сарыала тақиясымен жарқырай көрінген Петропавл қорғанынан бастап, «Қысқы сараймен» жалғастыра салынған əрбір үйге дейін өнер туындысындай, тек таңырқатып қана қоймай жан дүниеңмен сырласуға шақыратын тəрізді. Тіпті, бұлар келіп жеткен үлкен көпірдің өзі бір ғажайып құбылыстай əсер етті. Оның тап кіреберіс алаңына қойылған Суворовтың ескерткішін айналып өтті де, Геннадий Иванович ашпалы-жаппалы алып көпірмен дарияның арғы жағалауына тартты. Көпірдің ұзындығының өзі əжептəуір сияқты көрінді. Ашық аспанның етегіне қарай құлаған күн де кешкіре бастапты. Енді, олар ешқайда кідірместен Асан айтқан шағын қонақ жайға бет бұрды.



	6

	Асан Ленинград қаласына жұма күні келген екен. Бірден аспиранттар жатақханасынан бір кісілік бөлме алып, өте жақсы орналасып та үлгірді. Сірə, докторантураға келгендер үшін жасалынатын камқорлықтың ең үлкені де осы жеке бөлмеге орналасу болса керек. Жатақханада қыбырлаған жан жоқ. Тек тыныштық қана үстемдік етіпті. Өйткені, жатақхана тұрғындарын түгелдей қала сыртындағы шаруашылықтарға бірер күнге көмекке жіберіпті. Ол жуынып-шайына киімдерін ауыстырған соң, төменге түсіп буфеттен кешкі тамағын ішті. Сыртқа шығып біраз ауланы аралап көрді. Таза ауамен маужырай бастаған Асан өзінің шаршағанын енді ғана анық сезіне бастады. Ол бөлмесіне көтерілді де, жақсылап тұрып тынығып алуға кірісті.

	Келесі күні Асан қала аралауға шықты. Бұл арадан қаланың орталығына тура жеткізетін негізгі көлік, тоқтаусыз зулап жиі жүріп жататын трамвай екен. Олардың аялдамаларының арасы алшақ-алшақ болғандықтан ба... аса тез жүріп, үлкен жылдамдықпен қозғалатын көрінеді. Сырттан келген адамға бірден байқалатын... тағы да бір артықтылығы, аялдамадағы уақыттың ара қатынастарын аса қатаң сақтайды екен. Сондықтан да мұның өзі, қала тұрғындарының уақытына онша қиянат жасамайтын сияқты. Кең жайқын Нева өзенінің үстінен Асан... кешегі өзі көрген Киров көпірі арқылы өтіп, аумағы ат шаптырымдай Марс алаңының қасынан түсіп қалды. Алаңның айналасын көк бұйралана күлтеленген сəнді ағаштармен көмкеріп тастапты. Ал, жер табанына төселінген шымы... бейне көгілдір түсті кілемдей көкпеңбек болып, жан дүниеңе ерекше бір қуанышты сезім ұялататын тəрізді. Марс алаңының сырт көрінісі Асанға осындай əсер қалдырды. Ол арнайы салынған соқпақ жолмен алаңның ортасына қарай жақындай берді. Марс алаңының дəл ортасына қойылған «Революция ардагерлері» ескерткішінің ішінде, мəңгі сөнбейтін алау мен аракідік үн қатып тұрған музыка сарыны да, Асанды ерекше қатты толғаныстарға бөледі. Ол біраз тұрып музыка сарынын тыңдады. Оның жүрек қылын қозғайтын сырлы сазы тыңдаушысын еріксіз ойға жетелейтін тəрізді...

	Алаңның батыс жақ іргесінде «Жазғы бақтың» жайқалған зəулім ағаштары тербеле толқып, өзінің аңызға айналған саясына шақырып тұрғандай. Ол данышпан Пушкиннің поэзиясына да арқау болғаны белгілі ғой. Тіпті «Евгений Онегиннің» көптеген тарауларында жүйелі суреттелетінін кім білмейді. Марс алаңымен асықпай танысып шыққан Асан... қиғаштай жүріп, кеп, тағы да бір үлкен алаңға тап болды. Бұл қаланың аса көрнекті жерлерінің біріне саналатын «Искусство алаңы» екен. Алаңның түстік бетінде... СССР халықтарының этнографиялық музейі. Ал, шығыс жақ бетінде – Кіші академиялық опера театры орналасыпты. Алаң ішінде тұрған А.С. Пушкин ескерткіші... алғаш көрген адамды көңілді сезімдерге жетелеп, көкірегіңе қуаныш құйып жібергендей баурап алады екен. Еріксіз тоқтап зерделей қарауға мəжбүр боласың. Тегі өнер құдіреті деген осы болса керек. Бейне ол жаңа ғана жазып бітірген өлеңін оқып тұрғандай əсер қалдырады...

	Түскі асын жол-жөнекей ішкен Асан, түстен кейін келіп, атақты Исаакиев саборын аралап шықты. Ғимараттың іші де, сырты да жақсы əсер етті. Əсіресе, оның күмбезінің етегіндегі биігіне шыққан кездегі Ленинградтың көз жетер жерлерін түгелдей-ақ көруге болады екен. Асан төменге түскеннен кейінде бірден кетіп қала алмай айнала қызықтап бірсыпыра жүріп қалды. Байқаса осы арадан көптеген эккурсиялардың маршруттары басталады екен. Сұрастырып кассасына барып көріп еді. Жүргелі тұрған автобустарға билет жоқ екен. Асығатын ештемесі болмаған соң, ол көлеңкелеу жерде самалдап демін алып тұрған. Оның жанынан өте берген жас жігіт кілт тоқтай қалды да:

	– Сізге экскурсия билеті қажет пе? – деді.

	– Болғанда қандай? Жігіт жақындай түсіп:

	– Қала ішіндегі Пушкин болған жерлерді аралатады, – деді. Асан да ризашылығын білдіріп:

	– Билет таба алмай тұр едім. Сізге көп рақмет, – деп ақшасын беріп билетті қолына алды.

	Жігіт отыратын автобусты көрсетіп:

	– Асығыңқыраңыз?! Анау жүргелі тұрған сіздің маршрутыңыз, – деп қош айтысты да жүгіре басып кете берді.

	Қаламен етене танысып шығуға мынау Асан үшін, тіпті таптырмайтын ақыл болды. Өзінің де қуанышы қойнына сыймай, тезірек келіп бос тұрған орнына жайғасты. Бүкіл ескі Петроградтың көп жерлерін аралатып, экскурсовод та жатқа соға əңгімелеп келеді. Заманынан оза туған Ұлы ақынның əрбір өмір кезеңдері қат-қабат болып, көз алдыңнан өтіп жатқан сияқты. Ең соңында Неваның арғы жақ бетіндегі, Қара бұлақтың жағасында, жекпе-жектен ұтылған ақын, өлім халінде өзінің Мойка 1412-дегі пəтеріне əзер жетіпті. Жақсының аяғынан шалғыш, күндестік атты «жезөкшенің» жасаған тағы бір өкінішіне куə болғандай, іштері қан жылаған қасындағылардың қайғырмағаны жоқ. Кейбіреулер, тіпті жылап тұрып тыңдады. Ақырында адамзаттың аялап айтар кемеңгер ұлы, осы Мойкадағы пəтерінен қайтпас сапарға аттаныпты.

	Асан сол күні жатақханасына ақшам бата қас қарайған мезгілде, едəуір шаршаңқырап жетті. Бүгінгі оның көргендері мен естігендері өзі бір өткен ғұмырдай боп, ертеңінде ол дүниеге мүлдем басқаша қарайтындай əсерде жүрді. Бейне көңілінің көкжиегі кеңейе түсіп... телегейтеңіз тереңдікті сезінгеніменен, оның жүрегіне армандай болып ұялаған аянышты мұң, алыстан жетіп, дір-дір еткізе булықтыра беретін тəрізді. Тіпті, осынау бір белгісіз сезім... түн тыныштығына еніп, төсегіне жатқаннан кейін, тіпті неше түрлі ойларға жетелеп жатыр...

	«...Шіркін, дүние қандай кең... естіп əлі түсінбегендерің қандай көп. Ұлылықты, тек сезіну керек екен ғой. Өйткені, оның қалыптағы түсініктерге сыймайтын құдіреттеріне тіл жетпейтін көрінеді. Қандай аянышты?! Қамшының сабындай ғана қысқа ғұмырында ол, ұлан асыр ұлағат жасап, ұшы-қиыры жоқ соншама мол қазына қалдырыпты-ау. Сірə, бүкіл бір халықтың бақыты дейтін ұғым осы шығар. Лаулай жана жалын атқан өмірінің шаңқайына шыққанда, лап ете түсіп сөнгенін айтсаңшы?! Өкініші мен аянышы қандай мол ғұмыр десеңізші?! Аққа жұққыш қара дақтай, адалдықтың ізін аңдығыш арамдық-ай, сен адамзаттың қауымына қанша рет өкініш сыйладың. Тіпті, қастандықтың өзін де... зұлымдықпен ұштастырып, соншама арсыз қаскөйлікпен өлтіріпті-ау. Ақтық демі таусылғанша, қиналып өтсін дегендей, қиғаштай атқан арамзаның оғы, ұлы жанның ішек-қарнын жаралап, шыбын жанын шырқырата қандай үлкен азапқа ұшыратқан. Неше күнге созылған іштегі өрт... ұлы адамның ақсезімін күйдіріпті. Бұдан ауыр қаза, мұнан үлкен трагедия болуы мүмкін емес...»

	Асан осылайша ұзақ толғанып жатып, қалай ұйықтап кеткенін өзі де аңғарған жоқ. Тек, оның санасының алыс бір түкпірлерінде, ертең қалайда ертерек тұрудың елестері сөніп-жанып жатқандай еді...

	Келесі күні ол таңғы алтыдан оянып, тез жиналып далаға шықты. Асан алғашқы жүрген трамваймен... Мойка 12-дегі, Пушкиннің музей-үйіне келді. Кешегі əсерінің ізін суытпай, көріп шықпақ ойы бар. Өзінше ол «елден бұрын келген-ақ шығармын» деп аула ішіне енсе, қаптап тұрған жұртты көріп қайран қалды. Не сенерін, не сенбесіне түсіне алмай, түйсігінің жетегіне еріп, тізім жасап тұрған жас əйелдің қасына кеп, 205-ші болып аты-жөнін жаздырды. Шағын ғана аула ішінің əр жеріне отыратын орындықтар жасалыныпты. Адамдардың біразы жайбарақат жайғаса əңгіме соғып отыр. Ауланың дəп ортасында... қоладан жасалынған Пушкиннің бала бейнесі тұр. Оның мынау моп-момақан түрінде... кіршіксіз таза сəби қалыбы бейнеленіпті. Басқа мүсіндердің ешбіріне ұқсамайтын, өзінше табылған көркемдік бар.

	Ешқайда да тыпыр етпестен кезегін күткен Асан... түске таман дегенде, əйтеуір түскі үзіліске ұрынбай əзер-əзер ілінді-ау. Бірақ, тосқанына қиналып жүрген ол жоқ. Тек тамақ ішпегендіктен бе, азды-көпті басы ауыратын сияқты. Ол мезгіл-мезгіл ағып тұрған крандағы судан ішумен болды. Музейдің табалдырығын аттап кіргеннен кейін бəрін де ұмытып кетті. Ол шын жүрегімен беріле басқа бір көңіл күйге ауысыпты. Əлдеқалай жүдей қалған, оның жүзінде, үйіріле түскен ой мен толғаныс толқындары байқалады. Оған ұлы ақынның мекен-жайы мен жатқан орны, жүрген бөлмелері, сол заманның тынысын аңғартқандай. Асанды ақынның тіршілік еткен ортасына, бір табан болса да, етене жақындатып араластырып жіберген тəрізді. Əсіресе, оның жұмыс бөлмесіндегі өзі ұстаған заттары... Асанның жан дүниесін өрекпітіп, ырқына көнбестей аласапыран күйге түсірген. Бұл бөлменің ең қымбатты асыл мүлкі де... аяулы жиһазы да, тек қабырғалата тізіп тастаған сөредегі кітаптар десе артық емес. Уақытпен сарғая түскен кітаптардың өзі бір тылсым күштей əсер етеді екен. Бөлменің қақ ортасында тұрған... жазу столы, оның үстіндегі заттар сол қалпында сақталыныпты. Столдың жанындағы былғарымен қапталған шағын кресло... үңірейген күйі, əлі күнге дейін азалы қалыпын өзгертпей тұрып қалған сияқты. Столдың үстіндегі жезден жасалынған сия сауыт пен негр баланың бюсті... ұлы ақынның ең ардақтап ұстаған заттары көрінеді. Өз уақытында кең дүниенің тарлығынан безе жүріп, өмірінің аса бақытты сəттерін ол... тек осы бөлмеде ғана өткізсе керек. Ол тағдырынан таяқ жеп келгенде де таңдап алған орны, тағы да осы бөлме көрінеді. Неше күндей ажалымен арпалысқан сəтінде де, осы бөлменің ішінен медеу іздеген тəрізді. Денесінің қызуы өрттей шарпып жатса да, қолынан қаламын түсірмепті. Жазғанынан əлі айтпағандары көп, дана жүрек қан жылаған күйі соғуын қойған. Кіндігінің астынан тесіп өткен құмалақтай қорғасын, үш күн бойы жан иесі төзгісіз азапқа салған. Сағат сайын жүргізілген күнделік соны айтып тұр. Табытта жатқан ақынның жүзінде де азапты өлімнің тауқыметі сол қалпында сақталып қалыпты. Мүмкін, мамандығы дəрігер болғандықтан ба, əйтеуір Асанның көз алдынан өтіп жатқан ақын өлімі... жан төзгісіз, аса ауыр да тым аянышты еді. Асан табыттағы суретке телміре түсіп, жанарынан үзіліп кеткен қос тамшыны аңғармай да қалды. Ұлы ақынның қиналған сəтінде қылдай созылған... самайының терілері тырысқан күйі қалыпты. Сарғайып кеткен жүзінде де адам төзгісіз қиналудың ізі бар. Тіпті, ол өксіп тұрған өкінішін де жасырмаған. Оның қымқыра тістенген еріндерінің ұшы да, айтыла жаздап қалғандай əсер етеді.

	Алай-дүлей сезім буған Асан қатты толқып күйінгендіктен бе, мана кірер кезде ауырыңқырап кірген басы əжептəуір солқылдата шанышқылай шаншып өтеді. Солқылдай түскен шеке тамыры жүруге мұршасын келтірмеген соң, ол анадайда тұрған орындықтардың біріне барып отыра кетті. Аула ішінде топырлаған жұрт манағыдан бетер көбейе түскен. Оның қиналып отырғанын байқады ма, шеткерірек тұрған жастау əйел жақындап келіп:

	– Басыңыз ауырып отыр ма? – деді. Асан басын көтеріп:

	– Жай, аздап қана, – деп əйелдің жүзіне қарады. Оның алаулай толқыған өңі əлі де басыла қоймаса керек. Жас жігіттің мынау күйін... бірден түсінген əйел, дереу қолындағы сумкасын ашып:

	– Оқасы жоқ! Көргеніңіз бен естігеніңізге қатты толқығансыз ғой, – деп бас ауруының дəрісін ұсынып, жүгіре басып жұтатын су əкеліп берді.

	Асан қолындағы дəріні тілінің ұшына салып жұтты да:

	– Сізге мың да бір рақмет! Дəрігер емессіз бе? – деді.

	– Жо-жоқ, филологпін...

	– Е, бəсе, – деп оның жүзіне күлімсірей қараған Асан: – Аса кішіпейіл сезімталдығыңыз соған саяды.

	Қалжыңға жауап қатқан жас əйел де:

	– Байқауымша өзіңіз де... сірə, ақынсыз ғой деймін, – деп күлімсірей түсіп үндемей қалды.

	Асан манағыдай емес басын қысқан құрсау да босағанын айқын сезініп:

	– Бұл болжамыңыздың сəті онша түсе қоймады. Мынау үйдің жанында тұрып, ақын дейтін ұғымды, барынша жауапкершілікпен қолданбаса болмайтын тəрізді. Мұны үйдің ішіне кіріп шыққаннан кейін өзіңіз де айқын сезінесіз. Шын ақынның құдіретін де... осы үйдің ауасына ілініп қалған рухынан міндетті түрде сезінесіз, – деді.

	Енді ол білуге құмар əйелдік мінезбен:

	– Сонда сіз кімсіз? Айтыңызшы? – деп қиыла сұрады.

	Асан оның сүйкімді жүзіне зерделей қарап сəл үндемей қалды да:

	– Менің мамандығым, дəрігер, – деді.

	Жас əйел бір түрлі таңырқаған сияқты үнмен қайталап:

	– Дəрігермін дейсіз бе? – деп, өзіне күлімсірей қарап отырған жас жігіттің бас-аяғын шолып өтті.

	Сəл кідірістен соң:

	– Жақсы... өте жақсы екен?! Сіздің ерекше толқып шыққаныңызды енді ғана аздап аңғаратын сияқтымын. Ұлы ақынның өлімі... оның азаппен өткен үш күні, əсіресе дəрігер адамға ерекше түсінікті болса керек. Дəрігермін десеңіз де... оның үстіне, жүрегіңіз ақын болар. Ағынан жарыла толқу... тек ақын жүректің ғана сыбағасына тиген сезім ғой. Қайыр қош болыңыз, – деп келіп қалған кезегіне қарай жөнелді.

	Асан да:





– Cay болыңыз?! Мейірімді жүрек те ақындықтың бір белгісі болса керек, – деп ризашылығын білдірді.

	– Айтпақшы, – деп кілт бұрылған жас əйел: – Басыңыз қалай?... Асан бір-екі аттап жақындай түсті де:

	– Тəуір... мүлдем тəуір боп кеттім, – деді. Жүре беруге ыңғайланған əйел:

	– Онда жақсы болған екен, – деп сүйріктей саусақтарымен қоштасу ишаратын жасады.

	Асан да:

	– Жолыңыз болсын! – деп жанарымен ұзатып салды.

	Манағыдай емес шынында да... басының ауырғаны айыға бастапты. Сыртқары жер тым қапырық ыстық екен. Қатты қызған асфальт пен қаңсыған тас иістері қолқаңды атады. Ленинградтың биылғы жазы ерекше ыстық көрінеді. Жергілікті жұрттың айтуларына қарағанда, бұл жүз жылдан соң қайталанып отырған құбылыс көрінеді. Көктемнен бері күйдіріп тұрған күн... ұсақ өзендердің суларын кептіріп, ормандарда жиіжиі өрт шыға бастаған. Тіпті, Москва маңындағы тереңде жатқан шым тезектер оталып, жер астының өзінде өртеніп жатқан көрінеді. Осы ыстық қала ішін де күйдіріп тұр...

	Ескі Петроградтың тар көшелерінде, жасыл желек, тіпті жоқтың қасы десе де болғандай. Сондықтан болар, бұл тұстағы қаланың ауасы ерекше қапырық. Қызған ауа қорғасындай ұйып тына қалған. Тас үйлердің арасында үп еткен жел жоқ. Былқылдап жатқан асфальт та бусана түсіпті. Өне бойын тер басып кеткен Асан... келесі көшеден өтті де, кідірместен Нева өзенінің жағалауына шықты. Дарияның лебі де жалындай жалап тұр екен. Ол жағалаумен серуендемек болған ойынан тез тыйылып, жатар орнына жеткізіп салар бос машина қарастыра бастады. Күн сəулесімен шағылысқан Неваның үсті ақ күмістей жарқырап жатыр. Оны кешеден бері... Нева өзені, өзінің алыптығымен арбап алған тəрізді. Осы келе жатқанда да Асан өзеннің кең жайқын қалыбына таңырқай қарап, қайтақайта тоқтап көз жіберіп қояды. Оның дөңестене жолданған орта тұсы... жай ғана, сырғанап бара жатқандай əсер етеді екен. Оның арғы бетіндегі Петропавл күмбезі де күн қызуымен жалқындана түсіпті. Онымен қатарласа бой түзеген мешіттің күмбездері де көз тартады. Бұларды да аралап көру алдағы тұрған міндеті сияқты. Асан қолындағы сығып алардай су болған бет орамалымен қайта-қайта сүртініп, машина ұстай алмай əбден мазасы шығып келеді. Тіпті, жаяу жүре беруге де мұршасы келмей, жағалауға сəнмен тізілген қызыл гранитке сүйенген бойы тапжылмай машина тосты. Əрең дегенде, тоқтатқан жеңіл машинасына отырды да тура жатақханасына тартты.



	7

	Бүгінгі кездесуге ұқыпты дайындалған Асан, арманына аңсап жеткен сезіммен, ертемен аты əйгілі ғалымның клиникасына келіп тұр. Қызыл кірпіштен мəнерлей өрілген аурухана үйі... Нева бойындағы, Кутузов жағалауынан онша алыс емес көрінеді. Асанның алабұртқан көңілінде... əлде абыржу, əлде қуанышқа ұқсас алма-кезек ауысқан толқу бар. Оның мазасын алыптұрған жалғыз ғана ой: «Алғашқы кездесуді барынша сəтті өткізуім керек. Айтылатын ой да, сөйленетін сөз де, өзінің жинақылығымен есте қалуға тиісті. Əсіресе, іздеп келген арманымды... тайға таңба басқандай етіп, айқын да ғылыми түрде еркін түсіндіру басты шарт. Көрмеген адам қаншалықты даңқты болса, соншалықты айбыны зор сұсты сияқтанып елестеді екен. Мені қобалжыта беретін де, танымайтын адамның осынау білмейтін сыры болса керек. Қалайда тəлімі мол тəрбиелі ортасына сенгім келеді. Ол қандай мінезді адам болса да, əйтеуір атақ-даңқын адуындылыққа пайдаланатын тоғышарлар тобырынан емес екендігіне күмəнім жоқ. Тəуекел... не болса да, кездесе жатып көрерміз...»

	Ол осы шешіммен өзін сəл жұбатқандай болды. Оның жолдама қағаздарын алып, жоғарғы қабатқа көтеріліп кеткен қыз бала, қайта оралған бойы күлімсірей түсіп:

	– Сіз бұдан былай, өзіміздің кісі болады екенсіз ғой, – деп іш тарта сөйледі.

	Жақсы сөзге қуанып қалған Асан:

	– Иə-иə, дəл солай, – деді.

	Гардеробтың ішіне еніп кеткен қыз бала, жап-жаңа ақ сəтен халатты ұсынып:

	– Сіздің бұдан былай шешінетін тұрақты нөміріңіз – 307 болады. Ұмытпағайсыз?! Халатыңызды осы нөмірге қалдырып жүресіз, – деп түсіндіріп жатты.

	Асан:

	– Рақмет, айтпақшы, атыңыз кім? – деді.

	– Оля!

	– Менің атым Асан!

	– А, əкеңіздің аты?...

	– Асан Ахметович.

	– Міне, ұмытпау үшін... қағазға жазып қоямын.

	– Рақмет, Оля.

	Асан қолындағы халатын баппен киді де, оған ойлана қарап... үндемей тұрған қыз балаға жымия күліп, тағы да басын изеп ілтипатын білдірді. Жаңағы Олядан қайтып алған қағаздарын сумкасына салып, жіті басып жоғары қарай көтеріліп бара жатты. Клиниканың іші тап-тұйнақтай таза екен. Бірден көңіл аударып, көзге шалынатын екінші бір ерекшелігі, клиниканың ішіндегі əрекеттердің байсалдылығы. Ешқандай артық ауыс дыбыс та, оғаш көрінетін қимыл да байқалмайды. Асанның бірінші білген нəрсесі, бүгін профессордың ауруларды өзі аралап қарайтын күні екен. Дəрігерлердің көпшілігі өздері жүргізетін палаталардың ішінде. Асан азды-көпті клиниканың ішкі тəртібімен хабардар болып ұққаны... өзі ең əуелі профессорға жолықпастан бұрын, оның бірінші көмекшісі Тамара Михайловнамен кездесуі керек екен. Бұл клиниканың қалыптасқан ішкі тəртібі осылай көрінеді. Əрбір үлкен ғалымның қалыптастырған дəстүрін сыйлау дегенді Асан жақсы біледі. Байқамай оны, аттап өтіп іске кіріссең, көптеген қайшылықтарға ұрынарына күмəн жоқ. Сондықтан, ол қазір Тамара Михайловнаның кабинетінің алдында тұр. Бөтен жер мен танымайтын ортаның əсері болар, əлде неге жабырқағандай сезіммен қобалжыңқырайтын да сияқты. Ол ашық тұрған терезеден аула ішіне қараған күйі үндемей қалыпты.

	Кенет дəл құлағының түбінен:

	– Есенсіз бе? – деп сызыла шыққан дауысқа жалт қарады. Оның алдында тұрған зиялы əйел аса сүйкімді жан екен. Оның аспандай ашық мейірімді жанарлары сипай қарап, адамды еріксіз баурай жөнелетін сияқты. Шарасы мол көгілдір көздеріне жарасқан көзілдірігі өңіне ұнаса қалыпты.

	Сəл кідіріп қалғанын енді ғана аңғарған Асан, ізетпен сəлемдесіп:

	– Тамара Михайловнасыз ғой, – дей берген еді.

	– Иə-иə, сіз мені күтіп тұрған боларсыз?! Жүріңіз, кабинетке кіріп сөйлесейік, – деді.

	Ол əдемі бір биязы жүріспен келіп кабинетінің есігін ашып ішке еніп кетті. Асан сəл кідіріп есік алдында қалды. Тез жұмыс киімдерін ауыстырып киген Тамара Михайловна қайта шығып, Асанды ішке кіруін өтінді.

	Ол есігін жапты да:

	– Танысып қоялық, Тамара Михайловна, – деп қолын ұсынды. Қолындағы портфелін жанында тұрған орындыққа қойып үлгірген Асан да:

	– Асан Ахметович, – деп оның жұп-жұмсақ саусақтарын қос қолдай қысып аты-жөнін айтты.

	Орнына қарай кетіп бара жатқан Тамара Михайловна:

	– Жоғары шығып, жайғасыңыз? – деді.

	Асан тез бұрылып жаңағы орындықтың жанындағы диванға қаршығадай қаздиып отыра қалды. Оның жан дүниесі де сымдай тартылып, аса сергек отырған қалыбын байқатады. Осы жайды анық аңғарып отырған сезімтал əйел, сөзді өзі бастап:

	– Асан Ахметович, қалай орналастыңыз? Қашан кеп түсіп едіңіз? – деп тұрмыстық жайларын сұрастырды.

	Асан:

	– Жұма күні самолетпен келіп түстім де, сол күні жатақханадан орын алдым, – деп жауапты барынша қысқа қайыруға тырысты.

	– Жайлы орналасқаныңыз өте оңды болыпты, – деген Тамара Михайловна:

	– Бұрын Ленинградта болып па едіңіз?.

	– Алғаш рет келуім, – деген Асан да шешіле сөйлеп.

	– Қалаларыңыз тіл жеткісіз көркем екен. Адамдарыңыз одан да бетер сүйкімді көрінеді.

	– Рақмет... Асан Ахметович, – деген Тамара Михайловна.

	– Алғаш көргенімде... Алматы да маған қатты ұнаған. Əсіресе, аспанмен тілдескен Алатауларыңыз... осы уақытқа шейін көз алдымда тұрғандай. Көре білген адамға... сірə, көріксіз жер жоқ-ау...

	Асан:

	– Мүмкін, солай да шығар?! Сіз онда біздің жақтың сыр сипатын азды-көпті біледі екенсіз ғой, – деді.

	– Аздап.

	– Қай жылдары болып едіңіз?

	– Осыдан екі-үш-ақ жыл бұрын. Дəп осы қазіргідей күздің алғашқы айы болатын. Қазақстан хирургтерінің II-ші съезіне қатынасқан едім.

	– Алматының қоңыр күзі өте əдемі-ақ, – деп құптаған Асан, – албыраған апорттың үстінен шыққан екенсіздер ғой.

	– Айта көрмеңіз?! – деген Тамара Михайловна жадырай түсіп. – Бұл сапар шынында да аса бір жылылығымен есімде қалыпты. Жеміс-жидек деген соншама көп. Əсіресе, Алматының апорты ерекше екен...

	– Онда рұқсат етіңіз, – деп Асан столдың жанына келіп; – Мынау аздаған Алматының сəлемдемесі еді. Өзіңіз аңсай айтып отырған апортыңыз, міне...

	Тамара Михайловна сасқалақтап:

	– Жо-жоқ, мұныңыз болмайды ғой, – деп қайталай берді.

	– Ғапу етіңіз, Тамара Михайловна?! – деген Асан оның жүзіне тура қарап: – Бұл сыйға тартар зат емес, тек ала келген дəм ғой. Сəлемдемесіз жүре алмайтын салтымыз бар. Мұны ұлттық дəстүріміз десек те болады. Біздер бір-біріміздің дəстүрлерімізді құрметтеп өскен ел емеспіз бе? Сондықтан, сіз аса абыржымаңыз...

	– Жақсы... көп рақмет, Асан Ахметович, – деген Тамара Михайловна орнынан сыпайы көтеріліп, шкаф үстінде тұрған үлкен сервизді əкелді де қып-қызыл апорттарды бір-бірлеп сала бастады.

	Хрусталь ыдыстың ішінде алаулап кеткен алмаға қызыға қараған Тамара Михайловна:

	– О, боже... қандай ғажайып сурет. Мынаны «Алма-букет» десе де болғандай-ау, – деп баладай қуанбасы бар ма? Оның қуанған сəттегі жүзі тіпті ажарланып кетеді екен. Ол «Алма-букетке» жүріп алыстан қарады, содан орнына кеп қызықтап көрді. Ол есіне əлде нені түсіргендей ойлана қалды да:

	– Асан Ахметович, осы қызыл алма жайлы мен бір жерден оқыған едім. Сол детальда да ұсынушы адам... сəлемдеме ретінде тартады, – деп сыпайы əзілдеп сыңғырлай күліп алды.

	Асан да:

	– Иə-иə, Тамара Михайловна... дұрыс айтып отырсыз?! Ертеден келе жатқан ағалар салған жолымыз десек те артық емес, – деп қоштай кетті. Бірақ, сабыр сақтап, ойда жоқта əзілмен басталған əңгіменің ақырын күтті.

	Сөзін жалғастырған Тамара Михайловна:

	– Егерде шатастырып отырсам... ғапу етерсіз, Асан Ахметович?! Осы жақында ғана Галина Серебрякованы оқып отырғанымда, дəп бүгінгідей көрініс көз алдымнан өткен еді. Осынау сəтті Галина апайымыз аса бір үлкен сезіммен жазыпты. Сондықтан ба екен, суреттей болып жадымда қалып қойыпты.

	Жаңылмасам, жігіттің аты-жөні: Сə... Сəкен...

	– Сəкен Сейфуллин бе?...

	– Иə-иə, Сəкен Сейфуллин. Ол кісі татар емес пе?

	– Нағыз Сарыарқаның қазағы.

	– Онда кешіріңіз, – деген Тамара Михайловна ойын жалғастырып: – Галина апамның сипаттауынша... ол кісі ерекше көркем, аса парасатты азамат көрінеді. Араларында болған сүйкімді достықпен сыйластықтарын өте нəзік етіп бейнелеген...

	– Мұны мен де оқыған едім. Бірақ мен түп нұсқадан емес, аудармадан оқыған сияқтымын.

	Тамара Михайловна білегіндегі сағатына қарап:

	– Профессордың келуіне де он-он бес минуттай уақыт қалыпты. Сіз отыра тұрыңыз. Мен бір айналып келейін, деп орнынан түрегелді.

	– Мен дəлізде күтейін...

	Қалт тұра қалған Тамара Михайловна:

	– О не дегеніңіз?! Жо-жоқ Асан Ахметович... отыра беріңіз. «Дəлізде күтейін» дегеніңіз болмайды ғой. Отыра беріңіз. Мен қазір жылдам қайтып келемін. Бүгін профессордың обходы. Клиниканың əзірлігін байқап қана келе қояйын, – деп шығып кетті.

	Асан кабинеттің ішіне енді ғана көңіл аударды. Шағын ғана бөлменің іші өте ұқыпты жиналған. Диванның қарсы бетіндегі қабырғаны бойлай... кітап сөресі қойылыпты. Іші тола неше түрлі кітаптар. Қатарластыра қойған үлкен жəне Кіші медициналық энциклопедиялардың мұқабасы анық көрініп тұр. Шкафтың үстінде, кешегі өзі көрген Искусство алаңындағы Пушкиннің ескерткішінің макеті ерекше көз тартады.

	Көп кідірмей тез оралған Тамара Михайловна:

	– Профессор да келді. Жүріңіз, таныстырып шығайын, – деді. Асан өзінің ойын жасырмай:

	– Бірден барған ыңғайсыз болмас па екен? – деп қалды.

	– Ас-сан Ах-метович?! – деп көз қиығын тастаған Тамара Михайловна.

	– Маған сенгеніңіз жөн... Асанның бидай өңі ду ете қап:

	– Ғапу етіңіз, Тамара Михайловна?! Сенгенде қандай... қамқорлығыңызға мың да бір рақмет. Əркім бойына сіңген өз қадетін білдірмей тұра алмайды. Біздерде профессор бірден келіп танысқанды жақтырмай қалады. Сонан кейін ғой, – деп жөнін айтты.

	Тамара Михайловна:

	– Жо-жоқ, о не дегеніңіз?! Антон Иванович аса кішіпейіл адам. Ешқандайда ыңғайсыздық жоқ. Қайта ол кісі аурулардың көзінше таныстырып жатқанды жаны сүймейді. Сондықтан, абыржымағаныңыз жөн, – деп жағдайды кеңірек түсіндіріп орнынан көтерілді.

	Асан да:

	– Рақмет, Тамара Михайловна?! Менікі тек сақтық қой. Бұдан былай айтқандарыңыз талқыланбайтынына сеніңіз? – деп сөзінің соңын қалжыңға сайды.

	– Жақсы, оныңызға рақмет, – деген Тамара Михайловна да, – Олай болса келістік. Бəрімізбен де бірте-бірте үйренісіп кетесіз. Мұндағы адамдардың көпшілігі-ақ кең пейіл жандар...

	Олар осылайша сыпайы əзілдесіп, ескі достардай етене бола бастаған тəрізді. Екеуі қатарласа келіп... профессордың кабинетінің алдында сəл кідіріс жасады. Əуелі, Тамара Михайловна өзі ғана кіріп, іле Асанды да ішке шақырды. Ол азды-көпті өрекпи толқыған көңілін меңгере алмаған күйі профессордың кабинетіне енді. Кең бөлменің ортасына қойылған даңғарадай жазу столы ерекше бірден көзге шалынады екен. Оның үсті толған кітаптар мен қағаздардың да орналасуында өз реттілігі бар сияқты. Стол басында отырған ашаң жүзді... кесек денелі адам, оны бастанаяқ барлай қарап жылы шыраймен сəлемін алды. Оның толқынданған аппақ шашы жүзіндегі зиялылықты аша түскендей, ерекше байсалдылық танытады. Ол таныстырып отырған Тамара Михайловнаны да асықпай аса ұқыпты тыңдады. Сонан кейін ғана Асанға күлімсірей бұрылып:

	– Келген сапарыңыз оң болсын?! Кең отырып əңгімелесуге тап осы қазір уақыт тар. Барлық жағдайыңызды да, қажет болған мұқтажыңызды да, тек Тамара Михайловнамен ақылдасып тұрарсыз. Бəріміз де қолымыздан келгенді жəрдемдесуге аянып қалмаспыз. Бұл клиникада өңешке операция жасайтын адамдар саны баршылық. Солардың əрқайсысы-ақ осы саладан диссертация қорғаған ғылым докторлары. Міне, біреуі жаныңызда отыр. Сізден бір ғана өтінерім... уақыт өткізбей, тіпті ертеңнен бастап іске кірісіп кетіңіз?! Солардың əрбіреуіне жеке-жеке ассисенттік етіп, тек өзіне тəн ерекшеліктерін аңғаруға тырысыңыз. Бұл жақын арада игеретін мақсатыңыз болсын. Өзіңіз жақсы білесіз, хирургке қол қимылы ауадай қажет қой: Клиникадағы адамдармен тез тіл табысып, қоян-қолтық араласып кетуіңізді қалар едім. Біздегі бар артықшылықты ғана емес, көзге ұрып тұрған кемшіліктерді де көруге тырысқан жөн. Тура бір айдан кейін, жұмысыңыздың біткен жəне бітпеген тарауларын толық түрде баян ететініңізді, осы бүгіннен бастап ескертемін. Егер қосып алатын сұрақ жоқ болса, кəнеки обходқа баралық, – деп орнынан ширақ көтерілді. Асан мен Тамара Михайловна да онымен ілесіп бөлмеден шықты.

	Анадай жерде дəлізде күтіп тұрған дəрігерлер де, Антон Ивановичті қаумалай қоршап, əрқайсысы ілтипатпен сəлемдесіп жатыр. Шашы ұстаздықпен ағарған ғұлама ғалым, шəкірттерін қылымсыған жалған сыпайылықтан аулақ ұстайды екен. Барынша еркін қарапайым, шынайы қарым-қатынас жасауға қадеттендірген тəрізді. Профессордың обходы өте мазмұнды өтті. Клиниканың қалыптасып кеткен əдемі дəстүрлері де аз емес көрінеді. Бəрінен де бұрын, адамдар арасындағы сыйластық пен ықыластылық ерекше байқалып-ақ тұр. Клиникада профессордан басқа, төрт бірдей ғылым докторы істейді екен. Ассисенттері түп-түгел ғылым кандидаттары. Өрімдей жап-жас дəрігерлердің өздері де... кеше ғана институт бітіргендерімен, əр қияға талпынған іс-əрекеттеріне қайран қалмау мүмкін емес. Барлығы да творчестволық шабыт үстінде қызметтерін жасауда. Осының өзі-ақ жетекші ғалымның ерекше азаматтық сипатын аңғартса керек.

	Асан клиниканың ішкі тəртіптерімен сол күні-ақ жан-жақты танысып шықты. Профессор аралап шыққаннан кейін, клиникада алдағы жұмада атқарылатын жұмыстардың жоспары жасалынады екен. Тек, сейсенбі күні ғана əртүрлі ұсақ операциялар жасалынып, кілең өңеш операциялары сəрсенбі мен жұмаға жоспарланатын көрінеді. Оның үстіне бірден үш жерде қатарынан жүргізіледі екен. Операция жасайтын ғылым докторларының төртеуі де, профессордың өзі дайындаған шəкірттері. Сондықтан да болар, жасының ұлғаюына байланысты, Антон Иванович былтырдан бері, аса күрделі операцияларға араласуды сиреткен тəрізді. Тамара Михайловнаның тікелей қамқорлығының арқасында, Асан келгеннен бері, клиниканың ішкі шаруашылығына қауырт бірден араласып кетті. Негізгі өңеш операцияларын жасайтындардың əрқайсысына-ақ... алма-кезек көмектесіп, бəрімен де жақын танысып та қалған еді. Олар да Асанның ақ жарқын, кішіпейіл мінездерін ұнатты ма, əйтеуір қолдарынан келгендерін аямай шын ниеттерімен үйретіп жүр. Аз уақыттың ішінде ұлан-ғайыр білім алған Асан, өзінің күнделікті іс-тəжірибелерінде молықтыра түсті. Тіпті, оның табиғатындағы ерінбейтін еңбекқорлығының көзі де енді ғана ашылғандай. Өз жанында тыным жоқ əрбір күнін шамасы келгенше пайдаланып қалмақ ойы бар. Бірақ байқатпай өтіп жататын уақыт та бала мінездес сияқты. Мезгілдің осындай ойнақы қылықтарын... Асан осында келгелі қатты сезініп жүр. Ол үшін тəулік түгіл, айдың қалай өтіп кеткенін байқамау əдетке айналып бара жатқан тəрізді. Асанға күннен-күнге жетпейтін нəрсесі, тек бір ғана уақыт. Оның өзі де барынша үндемеуге тырысады. Жақында Антон Ивановичтің өзі тыңдап, оған тағы да он шақты эксперимент қоюын табыстаған болатын. Асанның соңғы экспериментіне... міне бүгін, профессордың өзі бастан-аяқ қатынасып отырды. Шын мəніндегі ғұлама ғалымның жүрек қуанышы да... тегі өзгеше болса керек. Тіпті, бүгін Антон Ивановичтің мінезі де басқаша сияқты. Ұстаздық ризашылығын жасыра алмай отырған ол тым көңілді. Тіпті жанындағы Асан мен Тамара Михайловнаға күлкілі анекдоттар айтып, қосыла күлгендегі қалыбы соншама сүйкімді-ақ. Бірақ эксперимент жайлы... əлі лəм де деген жоқ. Асықпай аяғына дейін болды да шығып бара жатып:

	– Асан Ахметович! Қазір маған осында келгеннен бері жасалынған эксперименттердің қорытындысы мен рентген суреттерін ала келіп көрсетіңізші? – деді.

	Асан:

	– Жақсы, Антон Иванович, егер он шақты минуттан кейін келсем кеш болмай ма? – деп аяқтап қалған операциясын кідіртіп, ұстазының жүзіне қарады.

	Кілт бұрылған Антон Иванович:

	– Жо-жоқ, жұмысыңды міндетті түрде тамамдап кел. Біз Тамара Михайловна екеуміз де өзіңді менің кабинетімде күтеміз, – деп жылы жанарымен оны сипай қарап өтті де шыға берді.

	– Жақсы, Антон Иванович, мен де көп күттірмеуге тырысармын. Профессор жанындағы Тамара Михайловнамен көңілді əңгімелесіп, жайымен ғана шығып бара жатты. Асан да істеп жатқан жұмыстарын жеделдете бітіріп, жуынып-шайынды да асыға киімдерін ауыстырып əзірлене бастады. Оның соңғы эксперименттерінің қорытындысы бөлек бір папкада дайын тұрған болатын. Ол рет-ретімен ыңғайлап қайыра бір қарап шықты да, Антон Ивановичтің кабинетіне қарай асыға басып келе жатты. Көңілінде азды-көпті өрекпу де жоқ емес. Қанша жылдардан бері армандап жүрген еңбегінің тағдыры, тап осы қазір шешілуге тиісті. Есік қағып ішке енген Асанды профессор жадырай күліп қарсы алды.

	– Жоғарылатыңыз... Асан Ахметович, отырыңыз. Адамға еңбек қуанышынан зор бақыт бар ма? Сіз мені бүгін жан рақатына кенелттіңіз.

	Ол əлденені есіне түсіргендей ойланған күйі отырып қалды. Ұстазының осынау жайын байқаған Асан да үндемей күтіп отыра береді. Тегі Антон Ивановичтің мұндай сəттерінде Тамара Михайловна қыбырсыз қалуға тырысады екен.

	Əлден уақытта ол алыс бір шалғайдан жаңа ғана оралғандай Асан мен Тамара Михайловнаға алма-кезек қарады да жымия күліп:

	– Асан Ахметович, есіңізде болсын, біздің Тамара Михайловна аса сыншыл да, сонымен қоса өте шыншыл адам. Жаңа біздер сен келгенше біраз əңгіме соқтық. Тамара Михайловна, сіздің жұмысыңызды да, тіпті өзіңізді де жоғары бағалап отыр. Мен дауласып көріп едім, шаң жуытар түрі жоқ. Сондықтан, сенбеуге тіпті қақым қалмады, – деп сылқ-сылқ ете ақ адам көңілімен жанашыр достарша қалжыңдай күліп алды.

	Күтпеген əзілден екі беті ду ете қалған Тамара Михайловна:

	– Кешіріңіз, Антон Иванович?! Мақтасам Асан Ахметовичті мақтаған да шығармын, бірақ сіз сəл-пəл көркемдеп жібердіңіз-ау деймін. Шынында да Асан Ахметовичтің бұл шаруасының пайдалылығы өз алдына, ал творчестволық тапқырлығына риза болмау пендешілік. «Əділ іске жүгіну – азаматтық парыз» дейтін өзіңіз емес пе?... Біздерді осылай тəрбиелеген де сізсіз. Екі-үш айдың ішінде істелген шаруа аса көп. Қарсы болмасаңыз рентген суреттеріне көз қиығын салыңызшы? – деді.

	– Міне, көрдіңіз бе, бар жауапкершілік келді де өзіме тірелді, – деген Антон Иванович рақаттана күліп алды да, – Томочканың оппонентігінен соң қарамау мүмкін бе? Əрине, жоқ! Кəнеки, жас дос... суреттеріңді көрсете қойшы?...

	Папкасынан қағаздарын алып жатқан Асанға барлай қарап отырған профессор:

	– Сіз неге үндемейсіз? Əлде, тіліңізді жұтып қойғаннан саумысыз? – деп жеңіл əзіл тастады.

	Асан оның жүзіне күлімсірей қарап:

	– Ғапу етіңіз, Антон Иванович?! Біздің елде бір мынандай нақыл сөз бар:

	«Айтар сөзіңді... досың сөйлеп жатса, аузың қышып бара ма?...» – дейді.

	Елең ете қалып елегізе тыңдаған профессор:

	– Əдемі екен... тіпті əдемі болғанда қандай? Тауып айтылған сөз. Жарайсың жігітім! Жалпы, шынайы өмір философиясы мен тіршілік тұжырымдары халықта. Ол ешуақытта да қате айтпайды. Сондықтан болар өз елінің қадір-қасиетін сүйген адамдарды, өзгелер де құрмет тұтуға əзір тұрады. Бұл адамзат тарихында алтын əріптермен жазылып қалған – ұлы қағида! Жақсы, барлығы да жақсы! Кəнеки, айта бер, – деп еңсеріле негатоскофқа бұрылды.

	Жасалынған тəжірибелердің рентген суреттерін қарап шыққан Антон Иванович:

	– Жə-ə, барлығы да дұрыс-ақ Асан Ахметович?! Сіз маған... енді, мынаны айтыңызшы? Осынау бір сəтті идеяның негізін қайдан алдыңыз? – деп оның жүзіне зер сала қарады.

	Сəл кідіріңкіреп қалған Асан:

	– Кейде жақсы идеяның себепшісі... тіпті сенімсіздеу болып көрінсе де, тек шындықты ғана айтқан дұрыс қой деймін, – деп сəл үзіліс жасады.

	Антон Иванович иен Тамара Михайловна жарыса:

	– Əлбетте!

	– Тіпті міндетті түрде.

	– Басқаша айтудың жөні жоқ, – десіп, шындық қана айтылуға тиісті екендігін қызу қоштады.

	Сөзін сергек бастаған Асан:

	– Ендеше бұл əдістің өзін де... идеясын да үйретуші əжем еді десем, тым ерсі естіліп сөлекеттеу көрінбес пе екен, – дей беріп еді.

	– Əжем! – деп еріксіз таңдануға мəжбүр болған профессор... Асанның жүзіне жалт қараған күйі; – Қалайша... əжеңіз хирург болып істей ме? – деді.

	– Жоқ, Антон Иванович?! – деп сөзін жалғастырған Асан: – Ол кісі оқымаған адам. Бірақ аса шебер тігінші болатын... өздеріңіз жақсы білесіздер, біздің ата кəсібіміз мал бағу ғой. Сөз жоқ сондықтан болар, мал терісінен жасалынатын... ұлттық киімдеріміздің түрлері көп-ақ. Əсіресе, қақап тұрған қаңтардың аязына киетін тұлып тондардың ең негізгі шарты – барынша төзімді етіп тігу. Оның тігістері жатық болуымен қоса, жөп-шеңкіге сөгіле қоймауға тиісті. Міне, осындай тондардың... жеңдерін қондырғанда, əжем əр кез... əуелі аудара жанастырып, қаусырмалай ішінен тігетін еді. Бертін өзім дəрігер болып шыққаннан кейін, бірде ауылға барғанда, осы идеяны, іс тігіп отырған əжемнен алып қайтқан едім. Əрине, ойлану мен толғану сəттері аз болған жоқ. Ол өз алдына жеке əңгіме. Егер артықшылығы көңілдеріңізге қонса, өңеш пен асқазанды жалғастырудың жаңа əдісінің бастауы осылай болатын-ды.

	– Ба-ла-қай-ым... – деп даусын соза, Асанның арқасынан қаққан профессор: – Там-ма-ша... өте тамаша! Өзің де ертегі айтып отырғандай аса əдемі əңгімеледің. Іске сəт! Барлығы да қайырлы болсын?! Қалай дейсің, Тамара Михайловна?...

	– Əрине, Антон Иванович, сөз жоқ бұл əдісті күнделікті тіршілігімізге əкелуіміз керек.

	– Кəнеки... достарым, – деп орнынан сергек керілген профессор:

	– Ендеше, келесі жұмадан бастап бұл əдісті... клиникаға қолдана бастаймыз. Осыған ерекше дайындалуымыз керек. Операцияны Асан Ахметович... сіз, өзіңіз жасайтын боласыз! Ал, Тамара Михайловна... негізгі кеңесшіңіз... көмекшіңіз де болады. Мүмкін өзім де қатысармын...

	Осыншама жедел шешімді Тамара Михайловна мен Асан тегі күтпесе керек. Қалт етпестен орындарында үндемеген күйлері тұрып қалыпты. Адамдардың арасында аса сирек ұшырасатын, осынау шабытты шақ пен аяулы сəтті бұзып алардай, тіпті қыбыр етпестен қимылсыз қалыпты.

	– Міне, уəде осы болсын, – деген ұстазының ақырғы сөзінен кейін ғана келісетіндіктерін білдірді. Профессор Тамара Михайловнаға сəл кідіруін өтінді. Асан профессордың кабинетінен шыққанда... құс боп ұшып, бейне қалықтап бара жатқандай əсерде еді...

	Ленинградтың тұман басқан дымқыл қысына, Асан көпке шейін көндіге алмай жүрді. Оның бұлтқа бөккен бұлыңғыр аспаны аласарып кеткендей, еңсесін басып, тез шаршатып жіберетін сияқты. Үнемі толассыз теңізден соғатын ызғырығына да үйрене алмай жүрді. Дымқыл ауадағы ызғар ерекше өткір. Бірден өңменіңнен өтіп, денеңді түршіктіре қарып жіберетіндей əсер етеді. Əсіресе, қыста бұлыңғыр күндері көп-ақ.

	Асан бүгін де əдеттегі мерзімде ұйқысынан оянса, шағын ғана бөлмесінің іші ақ сəулеге малынып тұр екен. Көптен бері күн көзін көрмей жабырқап жүрген ол, төсегінен қалай атып тұрғанын өзі де аңғарған жоқ. Бірақ, секіріп терезенің алдына жетті де... пердесін ашып, сағынышты сезіммен күн көзіне аялай ұзақ қарады. Көкжиектен арқан бойы көтеріліп қалған күн... кіртиген күйі, қоралана түсіп шаңытыңқырап тұр екен. Қос құлақтанып тұрған саркірпік күннің салғырттау сəулесі де... дүниені жарқыратып жібергендей əсер етті. Ол стол үстінде жатқан сағатына үңілді де, дереу жылдамдата киіне бастады. Кеше кеште əзірлеп қойған жеңіл-желпі тамақтарымен оразасын ашып, сол бойында тез жиналып далаға шықты. Оның өз əдісі алғаш рет клиникада қолданылмақ. Сондықтан да ол жарқырай жайнап тұрмаса да, мынау бүгінгі бозамық күннің сəулесінің өзін жақсы ырымға жоруда...

	Əйтседе оның сынаптай кілкектеген көңіл күйі ойланған сайын... өрекпітіп, байыз таптырмай дедектетіп келеді. Аялдамаға асыға жеткен ол, тіпті трамвайды күтуге де төзімі жетпей... кездейсоқ жолыға қалған таксимен зыр ете түсті. Асыға басып ішке енген Асан... өзінен де ертерек келген Тамара Михайловнаны көріп, қуанышы қойнына сыймай, тіпті жас баладай далбырады да қалды. Баспалдақпен енді ғана көтеріліп бара жатқан Тамара Михайловнамен асып саса амандаса бастады. Оның мұндай күйін алғаш рет көргендіктен бе, таңырқай түсіп тоқтаған Тамара Михайловна:

	– Сабыр... сабыр... Асан Ахметович?! – деп күлімсірей қолын ұсынып:

	– Ой-ой-й, алақаныңыз жанып тұр ғой. Жо-жоқ, сабыр етуіңіз керек. Асан алқына сөйлеп:

	– Кездесе қалғаныңыз қандай жақсы болды. Қадірлі Тамара Михайловна, менің тек алақаным ғана емес, бүкіл өне бойым өртеніп бара жатқан тəрізді, – деп шынын айтты.

	Енді оның жүзіне байсалды қараған Тамара Михайловна:

	– Heгe? Неге осынша əбігерсіз? Себебі не, айтыңызшы? – деді де ренжіген сыңаймен қабағын түйіп, – Жо-жоқ, достым, тап бүгін бүйтіп делбіреуге болмайды. Барынша үлкен салқынқандылық ауадай қажет. Көңіл күйін күйіттегеннің орнына, ең əуелі істі бітірейік. Дұшпаның тобығыңнан кақпайтындай етіп, асқан ұқыптылықпен дұрыстап қорытындымызды шығарайық.

	Асанның жаңа ғана көкірегін кернеп тұрған аласапыран көпіршік сезімдер, əп-сəтте-ақ су сепкендей басыла қалды. Əлде неге асығып бара жатқан Тамара Михайловна... мейірімді жанарымен сипай қарады да, ілгері озып жүре берді.

	Асанның құлағында жаңғырыққан:

	– Дұшпан, дұшпан, – деген сөздерді ол күбірлей қайталап, бар денесі тітіркеніп кеткендей болды. Осы сапарға жүрер кездегі болған көңіліндегі көп елестер қайта тұтанып:

	«...Ойсырайтын түк те жоқ! Ақыры қайырлы болған соң езілетін не бар? Балдан тəтті өтіріктен... ащы шындық əлдеқайда артық. Тіпті, байқап қарасаң, осы жайды білгеніңнің өзі, саған адам бермес бақыт емес пе? Ертең бара қалған жерде де, есіңді жидырып, сабаңа түсірер осы айтылған оқиғалар болғай. Есіңе алып əр кез ескере жүргейсің» – деген Хамит ағасының аттанар күні айтқан əңгімесі ойына оралды.

	Асан манағыдай емес өзін-өзі мықтап қолына алған сияқты. Халатын киіп кабинетінен шыққан Тамара Михайловна:

	– Асан риза көңілмен:

	– Дер кезінде лепірген сезімді сабасына түсіргендей болдыңыз-ау. Мың да бір рақмет! Менің өзі осындай əлсіз мінездерім бар, – деп əзілге шаптырды.

	Оның жүзінде мүлдем жылы ұшырай қараған Тамара Михайловна:

	– Оқасы жоқ! Ең абзалы – адамдардың тез түсініскенінде ғой, – деді. Асан:

	– Сізден өзімсіне сұрайын деген бір жайым бар еді, – деп сыбырлай сөйледі.

	Кілт кідіре түскен Тамара Михайловна:

	– Сұраңыз, Асан Ахметович, – деп құлағын түрді. Асан күмілжи түсіп:

	– Біздің операциямызды қызықтап көрушілер көп болар ма екен? – деді.

	Оның не жайында сұрап тұрғанын бірден түсінген Тамара Михайловна:

	– Жоқ! О жағына қам жемей-ақ қойыңыз?! Бұл құпиямызды өзіңе ғана ашқалы тұрмын. Кеше Антон Ивановичпен ақылдаса отырып, көргілері келетін адамдардың саны аз болу үшін... ертең жасалынатын операцияларды да бүгінге ауыстырған едік. Сондықтан, дəрігерлердің көбі өз шаруаларымен болады, – деп Асанның кешеден бері мазасызданып жүрген жайын ысырып тастады.

	– Қандай қайырымды адамсыз, Тамара Михайловна?! – деген Асан риза көңілмен. – Сондай жақсы жасаған екенсіздер. Əйтпесе, топырлай қоршаған адамдардан қысыламын-ау деп келе жатыр едім...

	– Осы жайды біздер де қаламадық, – деген Тамара Михайловна. –

	Қалай болғанда да, жаңа əдіспен жасалынатын алғашқы операция ғой.

	– Апыр-ай, не десем екен?! Өзіңізге айтар алғыстың өзі аздық етіп тұр.

	– Сондықтан оны айтпай-ақ қой, – деген Тамара Михайловна жадырай күліп, тез бұрылды да операция бөлмесіне қарай кетті.

	Бір сəт соңынан қарап тұрып қалған Асан:

	– Неткен аяулы жан едің? – деп күбірлей сөйлеп бара жатқанын өзі де аңғарған жоқ. Ол ординаторскіге кіріп жылдамдата киімдерін ауыстырып киіне бастады...

	Бүгін клиникаға дəрігерлердің барлығы да əдеттегіден əлдеқайда бұрынырақ келіпті. Тіпті Антон Иванович те жаңеректе келіп кабинетіне енді. Асан да манағыдай емес... мүлде салқын қанды сабырмен, операция жасалынатын аурудың палатасына кеп кірді. Бірақ, сырқат адам əлі ояна қоймапты. Операция алдындағы жасалынатын медикацияның əсері болса керек, ештемемен ісі жоқтай кəперсіз ұйықтап жатыр. Асан сырқаттың сабырлы қалыбын көріп, оны қозғамастан сыбдырсыз басып шыға бара жатты. Ол кідірместен операция бөлмесіне келді...

	Көп кешікпей операция бөлмесіне Антон Иванович пен Тамара Михайловна да келді. Олардың жайраң қаққан жүздеріне қарағанда аса көңілді сияқты. Асан ізетпен келіп Антон Ивановичке сəлем берді. Жылы амандасып оның жүзіне тура қараған профессор:

	– Иə-ə, ұлым... қалың қалай? – деді. Асан күлген болып:

	– Өзім де біле алмай тұрмын, Антон Иванович, – деп шынын айтты.

	– Бə-ле, сөзіңе болайын, – деп қарқылдай күлген профессор; – Дəнеме де жоқ! Күндегі жасап жүрген операциясындай сезін. Бəрі де жақсы болады. Адам əруақытта жаңа іске қиын болса да... ер көңілімен кіріскені жөн. Кəнеки, дала бүркітіндей өзің бір дүр сілкініп алшы.

	Оның əкелік жүрекпен аялай айтқан сөздері, Асанды да, шын мағынасында сергітіп жібергендей болды. Үшеулері де қатарласа, қолдарын жуа бастады. Асан баспалап жай алма-кезек оларға қарап қояды. Əркім өз ойларымен болып үндемей қалыпты. Асан профессор жаққа тағы да көз қиығын тастады.

	«...Талайды көрген тарлан ғой. Антон Ивановичтің кəперінде түк те жоқ сияқты. Тек, дана кеуде күйсандықтай күмбірлеп, қай кездері мен нендей сəттерін есіне алып тұрғанын кім білсін?! Мүмкін есіне түсіріп тұрғаны... жүрек жалынымен орап, өмірге өзі əкелген алғашқы ғылыми жаңалығы болар. Əлде, осынау хирургияның аласапыран жолына түсіріп, тайынбай араласуына себепші болған ұстазын ойына алды ма, əйтеуір, оның алысты шарлап жүрген ойлы жанарында үлкен бір ризашылық сезім байқалады.

	Терезеден сыртқы далаға көз жіберіп тұрған Тамара Михайловна да ой үстінде тұр. Əбден қалыптасып кеткен əдетпен қолдарын қарамай-ақ жуып жатыр. Ол жаңа туған айдай иілген... жіп-жіңішке оң жақ қасын, қиғаштай кере көтеріп алыпты. Бұл оның еш алаңсыз ойға шомған сəті. Мойылдай мөлдіреген үп-үлкен қарашығы мен шарасы мол көгілдір көздері өзара жараса түсіп, тек адамдардың жүрегіне ізгілікті ғана дарыту үшін жаратылған тəрізді. Нұрлана тұнып қалғандағы қос жанарының мейірімділігінен... жан дүниең елжіреп, тек парасатты сезімнің жетегінде кете барасың. Оның осы тұрған бар қалыбында бір ғана жауапкершілік міндеті анық аңғарылғандай еді.

	Əдеттегідей операция басталып та кетті. Антон Иванович, торокотомия арқылы өңештің төменгі жағын асықпай тексеріп шықты да:

	– Ал, достарым, операцияға кірісіп кетуге əбден болады. Асан Ахметович, ең əуелі қызыл өңештің төменгі жағын босатыңқырап ал да, бірден диафагмотомия жасап, асқазанның жай күйін тексеріп алайық, – деп оң батасын бергендей рұқсат етті.

	Асан біразға дейін кібіртіктеп, өзін-өзі меңгере алмай тұрды да біртебірте ерте қимылға ауысып ширай түсті. Өте шебер көмектесіп жіті қозғалып тұрған Тамара Михайловнаның қолы-қолына тиер емес. Ол Асанның ойын саусақтарының қимылынан түсініп, тек «батылдау кіріс те істей бер» деген ишарамен алдын-ала дайындап үлгеріп тұр. Олардың іс-қимылдары енді-енді жаттыға түсіп, операцияның əр кезеңін оңай игерумен қоса, техникалық орындалуын да cap желдіріп бара жатты. Асқазанның басы мен қызыл өңештің етегіне біткен... бас бармақтай ісікті, екі жағынан қысқаш салды да шорт кесіп алып тастады. Сөйтіп, қазір енді жаңа əдістің ең негізгі кезеңіне кіріспек. Осы сəттен бастап Асанның жаңа əдісі лабораториядан шығып, тіршіліктегі өз орнын алып клиникаға ауыспақ. Мынау қара тер болып қимылдап жатқан үш адам... батыл əрекеттерімен дүниеге əкелмекші...

	Бүгін олар жаңа əдістің тəжірибе жүзінде қолданған жаңа құралында пайдалануға кірісті. Оған Асан «интубатыр» деп ат қойған еді. Осынау қарапайым ғана сопақша жұмыр темір... дəл осы əдіс үшін, тіпті таптырмайтын құралдай болып көрінді. Оны өңешке бойлата жіберіп, өңештің кесілген аузын оның белдеу сызығына келтіре байлаған сəтте, өңештен ағатын заттар бірден тыйылады екен. Енді «интурбаторға» киілген өңешті... асқазан қабырғасынан жасалынатын «туннель» арқылы өткізіп, ішкі жағынан қапсырмалай тігуге аса икемді көрінеді. Тіпті, ешбір көмекшінің қолынан келместей жəрдемді, тек осы құралдың өзі ғана жасайтындығына... бүгін операцияға қатынасқандардың көздері əбден жеткендей болды. Қапсырма тігіс арқылы жасалынған «мупты» анастомозды6 мейлінше берік болуын қамтамасыз етіп қана қоймайды, сонымен қоса келешекте асқазан сөлдерін оңешке жібермейтін қалқаншаның қызметін атқарады. Басқа əдістерден оның артықшылығы да, міне осында жатыр. Жаңа əдісті шын жүрегімен құптаған Антон Иванович:

	– Əрбір жаңалық... шын мəнінде өмір қажеттілігінен туындап тұрса, өнер емей немене?! Оның өміршеңдігі де міне осыған байланысты. Қайырлы қадам... сəт сапар тілеймін! Ендігісін өздеріңіз-ақ аяқтарсыздар, рұқсат болса мен кете берейін, – деді. Енді ғана бойын түзеп еңсесін көтерген Тамара Михайловна:

	– Алаңдамай-ақ жүре беріңіз?! Қалғанын өзіміз де тамамдаймыз, – деп ықыласын білдірді. Олар қолдарындағы биялайларын тазарта жуып сүртті де, кідірместен шаруаларын жалғастырып кетті. Ең əуелі диафрагмадағы тесікті тарылта тігіп алды да, асқазанның өңешпен жалғастырылған бөлігін... кеуде қуысына ауыстырып бекітті. Операцияның соңында Антон Ивановичтің тəсілімен... гипосульфит пен йодтың қоспасын пайдаланып, кеуде қуысын тазарта шайып тігуге кірісті. Операция бар-жоғы екі сағатқа созылыпты.

	Тамара Михайловна мен Асанның жүздерінде... еңбек шабытынан туған, ерекше бір қуаныш бар сияқты. Олар үндемей ғана бір-бірінің қолдарын қысты. Екеуі де киімдерін ауыстырып киісімен-ақ тура профессордың кабинетіне келді.

	Ыстық шай алдырып күтіп отырған Антон Иванович:

	– Кəнеки, достарым, жайғасып отырыңыздар?! Қиындығынан шаршап, қызығына қуанып шыққан еңбектен соң, шай ішу деген бір ғанибет. Маған қарамай кірісе беріңдер. Мен шайымды ішіп, демімді алып, рақаттанып отырған жайым бар, – деді.

	Асан мен Тамара Михайловна дайын тұрған дастарқанға жайғасып, шай ішуге кірісті. Антон Иванович өткен-кеткенді есіне түсіріп, бірсыпыра əңгімелер айтты. Өзіне ұстаз болған əйгілі ғалымдардың өмірлерінен мысал келтіріп, олардың қайталанбас сəттерінен толқи отырып сыр шертті. Ол кейбір жайларды қадай сөйлеп:

	– Байқайсыздар ма?.. Сірə, адам тіршілігінің мұраты, мехнатпен қол созған көпшілікке қажетті еңбек екен ғой. Ал, елеулі еңбектің дүниеден өз орнын табуы... əлбетте қайшылықсыз, өзіне тəн қиындықсыз болмайды. Міне, соның суығына тоңып, ыстығына шыдау, тек азаматтық санадан ғана өрбитіні рас. Жаңағы өздеріңізге айтқан... елеулі еңбектерімен ел құрметіне бөленген жандар да, өздері ашқан ғылыми жаңалықтары үшін көрмеген азаптары жоқ Бірақ көңілдері көлдей, мейірімдері мол жайсаңдар еді-ау. Осы отырған мендегі мысқылдай ғана жақсылықтың нышаны болса, тек солардың ғана шарапаты деп білемін. Қашанда халықтың ертеңгі ұрпағына жауапты, сөз жоқ алдыңғы буын екені де даусыз шындық. Біздердің дəл бүгінгі қол жеткізіп отырған табыстарымыз да, сол алдыңғы буынның үлгере алмай кеткен істерінің жалғасы ғана, – деп тебірене барып тоқтады. Тамара Михайловна мен Асан үнсіз тыңдап, ұстаздарының сөзіне ұйып қалыпты.

	Асанның іштей шарпысқан сезімдері екі ұдай болып отыр:

	«...Иə-ə, ел болған соң ардақ тұтар азаматы да, аялап ұстар аяулысы да болары қақ. Жалпақ жатқан жұрт емес пе?... Əсіресе мынау... бақ-дəулеті шалқыған бағлан заманды айтсаңызшы?! Ал, бірақ біздің ағаларымыз ше? Олар да дəп осылай толғана ала ма? Қазіргі кезде оқығандары да көп, зиялылары да жетіп жатыр ғой. Бірақ амал қанша?... Іргелі елдердің ұлағатын сезініп ұғынған сайын... өзінде бар кемшілік, аққа қара жаққандай... онан бетер айқындала түсетін сияқты. Кейде тіпті арым да, барым да деп жүрген азаматтарымыздың өзі де күйкі қылықтардан арыла алмай жүреді. Солардың көпшіліктерін-ақ діңкелетіп жүрген бірақ нəрсе?! Оның аты тағы да сол – өзімшілдік! Өз басының əуенімен маужырап, содан аспай қала берер пендешілік екенінде сөз жоқ. Жаңағы Антон Иванович айтып отырған азаматтық сана қашан келмек... Əйтпесе көргені көп Жорекеңдер... осыларды білмейді деуге, тіпті де ауыз бармайды. Айтыңыздаршы? Қаншалықты көр-көңіл болсаң да, жақсылықты ноқталап ұстауға бола ма? Мүмкін емес...»

	– Асан Ахметович, ау-у... Асан Ахметович, – деп күлімсірей түсіп қарап отырған профессор: – Иə, қай жақта жүрсіз? Тым шалғайға ұзап кеткен сияқтысыз...

	Сасқалақтап қалған Асан:

	– Ғапу етіңіз, ғапу етіңіздер? – деп қозғалақтай берді. Профессор сол күлімсіреген қалыбы:

	– Е, ештеңе етпейді... оқасы жоқ. Осылай болуы заңды нəрсе. Өзіңді алғашқы қадамыңмен шын жүрегімнен құттықтаймын, – деді.

	Асан ізетпен басын иіп:

	– Рақмет... Антон Иванович, өте көп рақмет! Сіздердің алдарыңызда қарыздар екенімді түсінемін, – деп тағы да көп жақсы сөздер айтпақшы еді, бірақ осы айтқандарыңнан аса алмай іркіліп қалды.

	Ишарат еткен профессор да:

	– Жарайды, жарайды, Асан Ахметович?! Адамдық сипатыңыздың негізі осы ғой. Айтыңызшы? Анасының алдындағы борышын қай бала өтей алар еді. Сол сияқты ұстаздық парыз да өтелуі қиын үлкен ұлағат болып табылады. Шəкірт ретінде маған өтер қарызың сол, қолыңнан келсе кейін басқаларға жақсылық жасауды есіңнен шығарма?! Сіз бен біздің тез үйренісіп кетуімізге себепші болған... тек қана Тамара Михайловнаның ізгі жүрегінің əсері дер едім, – деп сəл кідіріс жасады.

	Асан да:

	– Түсінемін, Антон Иванович, түсінемін! – деді.

	– Жарайды, барлығы да қайырлы болсын, – деген Антон Иванович:

	– Айтпақшы, көптен сұрайын деп жүрген бір жайым бар еді. Диссертацияңыздың дайын болған бөлімдерін жазып жүрген шығарсыз?...

	Асан не дерін білмей:

	– Кешіріңіз, Антон Иванович?! Бұл айтқандарыңыз ойымда болғанмен, əлі қолға ала қоймаған едім. Бірақ материалдарым реттеулі тұр, – деп ағынан жарыла шынын айтты.

	– Асығу керек, міндетті түрде асығу керек, – деген профессор тағы да нығыздай түсіп. – Кешікпей қолға алғаныңыз жөн. Егер осы ай бойы... жаңа əдіс клиникада жүріп кетсе, наурыз айынан бастап өзіңізді жазу үшін, бір жола босатсам ба деген ойым бар. Қалайда бастап жазуға асығу керек, – деп орнынан көтеріліп үлкен терезенің алдына барды. Ол сырттағы қапалақтай түскен қар түйіршіктеріне қарап біраз тұрды да:

	– Тамара Михайловна?! Бүгінгі операцияның протоколын барынша толық етіп жазуларыңызды өтінемін. Жасалынатын емді өздеріңіз ақылдаса шешерсіздер, – деді.

	Орындарынан тұрған Тамара Михайловна мен Асан:

	– Жарайды, барлығын да дұрыстап жазамыз. Рұқсат болса, біздер кіріселік, – деп қатарласа шығып бара жатты.



	8

	Жаңа əдіспен жасалынған... алғашқы операцияның өзіне де, міне айға жуық уақыт. Қазір өңештің төменгі етегіндегі дерттің көбі осы əдіспен жасалынып тұр. Өңешке операция жасайтын хирургтердің бəрі де... жедел үйреніп, бірден-ақ жаңа əдіске тез жаттығып кетті. Əзірше ешқандайда жаман аты жоқ күн өткен сайын клиникалық материалдар да толыға түсіп, тіпті ойға оралмаған сəттілікпен жиналып жатыр...

	Асан Антон Ивановичтің айтқанындай, біраздан бері, біржола жазу жұмыстарымен шұғылданып жүр. Кейде Тамара Михайловна кеңес еткен кітаптарды... тауып алып, апталап кітапханадан да шықпай қоятын кездері бар. Өңеш операциялары жайлы ғылыми материалдарды шамасы жеткенше... тіпті шет ел əдебиеттерінен де мол қамтып, біраз деректер жиналған тəрізді. Осындай шаруалармен ол əлі дағы жазуға бел шешіп отыра қойған жоқ. Ендігі оның бар арманы иі қанған ойларын... ұғымды түрде, өндіре жазып ақ қағазға түсіру...

	Ленинградтың көктемі де өзіне тəн ерекшеліктерімен, бірінші көрген адамға біртүрлі өзгеше сияқты əсер етеді екен. Оның кейде себезгілеп тұрып алатын ақ жауыны, мəңгі толастамайтындай, адамның еңсесін басып езіп жіберетін тəрізді. Мезгіл-мезгіл себелей түсіп, апталап жауғанда... енді күннің көзін көрмейтіндей сезім де ұялайды екен.

	Асан бүгінгі жұмыстарын ысырып қойды да, асыға киініп клиникаға кетті. Өйткені, ертең халықаралық əйелдер мейрамы 8 наурыз болатынды. Клиниканың дəстүрі бойынша кез келген мейрам күні, қызметкерлер қала ішінде болса міндетті түрде жиналып, дастарқан басында жиналу өздерінің жазылмаған заңдары көрінеді. Бүгінгі Асанның асыға жиналуының ең үлкен себебі осы. Мереке салтанатының негізгі ұйымдастырушысы... аурухананың кəсіподақ ұйымы болса керек. Таңертеңгілік өтетін конференцияның соңы, шағын концертке ауысып, еңбек озаттарына азды-көпті сый-сияпаттар жасалынды. Оларды клиниканың өзі шефке алған он жылдық мектептің пионерлері келіп құттықтады. Əсіресе, олардың мектеп оқушыларымен байланысы, өнеге алуға əбден болатын, жақсы дəстүрдей əсер қалдырды. Үлкені бар, кішісі бар, адамдардың барлығы да көңілді сияқты.

	Тамара Михайловнаны манадан бері қоршап алған адамдар тобы, жан-жағынан қаумалап, бір сəтке де босатар емес. Жайдары мінезді ару жанның көңілінде кəдік жоқ, бəріне де шын ықыласымен мейірімін төгуде. Жолығудың сəтін күтіп жүрген Асан да, абыр-сабыр əбден басылған кезде келіп, Тамара Михайловнаға үлбіреген бір шоқ роза гүлдерін қойнынан ап ұсынып жатты. Ол жұпар иісі аңқи тұнған гүл шоғына бетін басып, өзінің риза сезімін жаудырған жанарымен жеткізгендей еді.

	Əлдеқанша уақыттан соң:

	– Рақмет, Асан Ахметович?! Неткен жұпарлы гүлдер. Бақтан бейне жаңа ғана үзіп алғандай екен, – деп көңілінің қошын білдірді.

	Қуанышы қойнына сыймай тұрған Асан да:

	– Ертеңге уақытыңыз болар ма екен? Пушкин театрына билет алып едім, – деп əлсіз үмітпен күдігі көп сауалын айтты.

	– Қойыңызшы, – деп, Тамара Михайловна жас баладай абыржыңқырап қалды да. – Əрине... əрине! Міндетті түрде барамын.

	Асан өзінің сүйікті адамын тап осыншама қуантамын деп ойламаса керек. Тамара Михайловнаның шын жүрегімен қуанған сəттерін көріп төбесі көкке жеткендей болып тұр. Тіпті, оның сасқалақтағаны соншама, тіліне жөнді сөз оралар емес. Жан дүниесі масайрап күле береді.

	Оның осынау күйін анық аңғарған Тамара Михайловна:

	– Асан Ахметович?! Сізді аздап мадақтауға рұқсат етіңіз. Мынау сыйқұрметіңізді өте жоғары бағалаймын. Бұл жігіттің мықтысының ғана қолынан келеді. Рақмет! – деп еріндерін тигізіп бетінен өпті.

	Басы айналып құлап кете жаздаған Асанның көңілі көкке жеткендей болып:

	– Жо-жоқ, Тамара Михайловна, тым, – дей беріп еді.

	– Ешқандайда «жоқ» емес! – деген Тамара Михайловна оның жүзіне тура қарап. – Бұл мезгілде Ленинградта жас гүл ұсынудың өзі, тендессіз құрмет болса, ал Пушкин театрының дəл ертеңгі спектакліне билет алу, кем дегенде жарты жыл бұрын ойланған іс екенін түсінемін. Мұндай қуанышты бір-біріне... тек адал достар ғана сыйлай алса керек.

	Асан:

	– Рақмет, Тамара Михайловна?! Аз нəрсеге осыншама қуанып, мерейімді өсірдіңіз-ау, – деді.

	Тамара Михайловна:

	– Рұқсат болса, қандай спектакльге баратынымызды біліп қойсақ екен, – деп наздана күліп қатар келе жатқан Асанның жүзіне қарады.

	– Иə-иə, айтпақшы, қалай еді? – деген Асан барынша дұрыс айтуға тырысып; – «Сент-экзюперидің өмірі» атты Л. Малюгиннің драмасы.

	– Ур-ра! – деп шынымен қуанып кеткен жаны жайсаң жан, ағынан жарыла мəз-мейрам болды. Оны кабинетіне дейін шығарып салған Асанның да көңілі көкте сияқты. Ол ертең қай уақытта кездесетіндерін келісті де, кідірместен жатақханасына тартты. Жол-жөнекей ол неше қайта күбірлеп:

	«...Апырым-ау, неткен нəзік, жүрегі таза жан еді. Мұншалықты да қуаныш болады екен-ау. Міне, нағыз азаматтық сана, осындай болса керек...»

	Ол бүгін бұрын-соңды сезінбеген көңіл күйде болды. Осыншалықты шабытпен ешуақытта да жұмыс істемеген еді. Тау қопарып тастағандай сезіммен, түннің бір уақытында жұмыс столынан көтеріліп бойын жазды. Бүгін ол жазып жүрген диссертациясының экспериментальдық бөлімін түгелге жуық бітіргендей еді. Осыншама еңбек қуанышынан, оның өн бойына нұр құйылғандай өзін аса сергек сезінеді. Ол шағын ғана бөлмесінің ішін... арлы-берлі кезіп, мың сан түрлі ойға кетіп ұзақ жүрді. Терезесінің бір жақтауын ашып аспанға қарады. Күн шайдай ашық екен. Көк мауыттың үстіне маржан шашып қойған сияқты, ашық аспанға құмарта қарап біраз тұрды. Лап ете қалған салқын ауа... алғашында жан рақатына кенелткендей əсер етсе де, сəлден кейін оның көйлекшең тұрған денесін темірдей қарып тоңазыта бастады. Ол тітіркене түскен денесін алақанымен ысқылады да, терезені жауып, ертеңгі күннің кешіне ой жүгіртті. Нендей əңгімелер болатынын қиялдады. Өзінің жеңіл əңгіме мен əзіл-қалжыңға жоқ екенін есіне түсірді. Бірақ, жанындағы адамды күлдіре білмесе де, тыңдай білетін мінезіне үміт артты. Осылайша ойын түйген ол шамын сөндіріп төсегіне жатты.

	Ертеңінде Асан өздерінің уəделескен мерзімінде... Тамара Михайловнамен кездесіп, Пушкин театрының алдындағы алаңда біраз серуендеп жүрді. Бұл алаңның ең көрнекті белгісі... зəулім етіп орнатылған Екатерина ескерткіші десе болғандай. Оның архитектуралық ансамблінің өзі де қызық екен. Екатерина патшаның етегінің тұсында əртүрлі мəнермен отырған, оның көрнекті көмекші адамдарының бейнесі де өзінше шешімін тапқан сияқты.

	Бірсыпыра серуендей жүріп əңгімелескен Тамара Михайловна мен Асан асықпай аяңдап театрға қарай беттеді. Билет іздеген адамдар театрдың алдында жыртылып, айырылады. Олар ішке еніп, киімдерін өткізді де, екінші қабатқа көтерілді. Вестибюльді бір айналып шықты да, шағын ғана буфетке келді. Ескі архитектурамен тым ертеректе салынғандықтан ба, театрдың іші өзіне лайықты салтанатымен қоса, аттап басар аумағы тым тар екен. Көрермендер отыратын залы да шағын. Сахнада жүріп жатқан уақиға тыңдаушысына жақсы естіліп анық көрінетіні ерекше десек артық емес. Жиналған жұрт өз орындарына отырып та үлгерген. Көп кешікпей сахнаны көлегейлеп тұрған шымылдықта ашылды. Бірден басталып кеткен спектакль де көрермендерін елітіп əкетеді екен. Кірпік қақпай беріле қарап отырған Тамара мен Асанның жүздерінде, шынайы ризашылық пен əдемі көңілділік бар.

	Спектакльдің негізгі арқауы... XX ғасырдың басында-ақ, француз əдебиетінің көрнекті өкіліне айналған... атақты ұшқыш Антуан де СенЭкзюперидің өмірі жайында сыр шертеді. Өмір жолын ұшқыш болып бастаған оның драмаға толы тіршілігі... мазмұнға бай қайсарлығымен көңіл аударады. Оның бойындағы ұштала жетілген жігер мен мейірімге толы арман... бірін-бірі өсіре келіп, ақырында адам атаулыға ғашық адам атаулыны жан жүрегімен сүйе білген азаматтың бейнесін көз алдыңа келтіреді. Оның адамзатқа деген осынау сүйіспеншілігі, ақырында жазушылық үлкен өнерге жетелейді.

	Осы кеште Асанның тағы бір ашқан жаңалығы, жанында отырған Тамара Михайловнаның, ерекше сезімге бай жүрегі мен терең түсінетін кең толғамы еді. Сахнада жүріп жатқан драманың нағыз қанды шеңгел трагедияға ауысқан сəттерінде, безек қаққан жан сезімін жас маржандарымен жиі жуып отырды. Онысынан өзі қысылыңқырап, андасанда Асанға күлімсірей түсіп, кешірім сұрап қояды. Асанның өз көңіл күйі де ойпыл-тойпылы шыққан. Өнерге сіңген өмірдің шындығына жетер не бар. Көңіл түкпіріне жетіп, сезім толқытып отырған да сол ғой. Көрермендердің көбі-ақ сахнада жүріп жатқан уақиғалармен шайқалып кеткен. Тамара мен Асан да көңілдері көркейе бір жасағандай, ұланғайыр əсермен қайтты.



	9

	Зымырай зулап өтіп жатқан күндерде белгі жоқ. Тіршіліктің өзіне де үстемдік етуші бір ғана уақыт. Міне, маусым айының соңғы күндері де өтіп барады. Жылымдай тартқан кеңістік, айлар түгіл жылдарды да білдірмей жұтып жатқан сияқты. Шілденің шіліңгір ыстығы таянған сайын, клиникадағы күрделі операциялар да уақытша саябыр тартқан. Осыған орай клиниканың қызметкерлері де жаппай жазғы демалыстарына кетіп жатыр. Бұрынғыдай алысқа ұзап шығудан қорғана бастаған Антон Ивановичтің, қала сыртындағы жазғы бағына қоныс тепкені қашан?! Ол кісі қазір сонда. Асан да таяу күндерде ауылына қайтуға əзірленіп жүр. Ол кеше ғана Қырым жағалауына дем алуға кеткен Тамара Михайловнаны шығарып салды. Содан анда-мұнда кіріп шықпақшы болып, əйтеуір жатақханасына кештете оралды. Ол соңғы күндердегі қауырт шаруалардан да шаршаған тəрізді. Бүгін күндегіден əлде қайда жайырақ оянды. Күні кешке дейін тапжылмай отырып, кеше ғана Тамара Михайловнаның тексеруінен кейін қолына тиген... диссертациясының алғашқы тарауларын қайтадан қарап шықты. Көкірегі ояу, көңілі дос адамның шын жүрегінен жасаған жəрдемі, тіпті тайға таңба басқандай көрініп-ақ тұр. Оның кейде тілінің ұшына түспей, дəл басып жеткізе алмаған ойларын, ширата түсіп ерекше жарқыратып жіберіпті. Асан да оқыған сайын көңілі өсіп, көзі қуанып қоймай, аяулы жанның əрбір қамқор қылықтарына дəн риза. Ертеңнен қалдырмай таза етіп көшіруге машинисткаға бермек. Қалайда күзге дейін дайын тұруға тиісті. Диссертацияның бірінші бетіне... бұрыштай жазған сəлемінде, Тамара Михайловна да осылай етуді сұраған екен. Келесі күні түстен кейін, клиникаға осы шаруаларымен кіріп шыққан Асан, диссертациясын табыстап, көп кідірместен қайыра көшеге шықты. Далада жаңа ғана жаңбыр жауып өтіпті. Сондықтан болар, ауада қоңыр салқын əдемі бір леп бар. Ол асықпай біраз серуендемек болып, жол-жөнекей «Жазғы бақтың» ішіне енді. Оның іші лек-легімен топырлаған туристерге толы екен. Оған мазасыздау сияқты көрінді. Селқос жүріп біраз қыдырды да... көңілінің қошы болмаған соң, Асан аялдағысы келмей жатақханасына қайтты. Оған тіпті қала ішінің өзі де құлазып тұрғандай əсер етіп келеді. Бөлмесіне енгеннен кейін де, дел-сал болып, не істерін білмей жалғызсыраумен күнін өткізе алмай ұзақ сенделді. Оның да есі-дерті бір минутга кідірмей үйге қайту. Өзінен-өзі қапалана шаршаған ол, демін алмақ болып, жиюлы тұрған төсегіне жантая кетті. Біраздан соң жиналып театрға бармақшы.

	М. Горький атындағы үлкен драма театрының үйі. Фонтанка өзенінің оңтүстік жағалауына мінбелей орналасыпты. Оның тура алдындағы, үлкен көпір, өзеннің арғы бетіне кеп тірелетін Жамбыл көшесімен жалғастырады екен. Театрдың алды жазғы кештерде, адамдардың серуендеп дем алуы үшін жайлы, нағыз көркем сəнді жағалау көрінеді. Өзеннен ескен салқын леп, үнемі қоңыржай самалмен сарайыңды ашып жан рақатына кенейді. Үзіліс кездерінде жапатармағай далаға шығып, өзен жағалай серуендеу көрермен қауым ескі əдеттері сияқты. Ақшам шақтың алқызыл нұрымен желпінген өзеннің майда толқындары, алтын жіптей есіліп, екі жақ беттегі жағалауға түрлі-түсті шашақ іліп жатқандай əсерге бөлейді. Осынау табиғаттың сұлу суреті мен сахнада жүріп жатқан өнер арасында жасырын үндестік бар сияқты. Оларды жалғастырушы кіріп-шығып жүрген көрерменнің өздері.

	Бүгінгі жүріп жатқан Артур Милердің «Баға» атты драмасы. Болып жатқан тартыс бар-жоғы төрт-ақ адамның арасында өтеді екен. Əсіресе, В.И. Огржельчиктің ойнауындағы, Григорий Соломонның іс-əрекеттері, өмірдегі бар дүниеқоңыздық пен тоғышарлықтың жиынтығындай жан дүниеңді түршіктіреді. Адам ақылына сыймастай сұрқиялығымен ес жиюға шамаңды келтірмейтін сияқты. Асан бұл жолы да нағыз өнердің құдіретіне тəнті болып шықты. Жаңа ғана сахнада көргендерінен айыға алмай, жағалаумен ақырын аяңдап келеді...

	«...Шын өнердің əсері осы шығар?! Өн бойында туламаған қан, толқымаған жан жоқ сияқты. Қарапайым өмірдің тура өзіндей, өркені биік өнерде жаттық жоқ екен-ау. Тіпті, оның адамзаттық сипаты да осы болар. Жүректен шыққан сөз, жүрекке жетпей қоймайды екен ғой. Өнер тілін игеру... күллі адамзат баласына ауадай қажет екенін, тіпті айтып жатудың өзі артық-ақ...»

	Асан осы ойлардың жетегімен, жағалауды құлдап, бірталай жерге келіп қалыпты. Көше бойлары самаладай жап-жарық екен. Бұл Ленинградтың өзіне ғана тəн ақ түнінің сəні. Театрдан шыққан жұрт бірден тарап кетпей, Фонтанканы жағалай серуендеп жүр. Асан алдыңғы жағынан əлдекімді шырамытқандай елегізе қалды. Көшенің сол жақ қанатындағы «Смена» атты типографияның алдында тұрған, қара Волганың жанында жүрген дембелше адам оның ежелгі бір танысындай көзіне оттай басылып келеді.

	«...Апыр-ау, мынау тұрған кісі қазаққа ұқсайды екен. Ұқыпты кетуіне қарағанда, тегі машина өзінікі болса керек. Əне, ол да маған қарап, шырамытып тұрғанға ұқсайды. Неде болса жақындай көрейінші».

	Өзіне қарай келе жатқан жас жігітті бірден байқап, ол да жылы ұшырай қарсы жүрді. Асан жақындай түсін:

	– Ағасы, сəлематсыз ба? – деді.

	– Есен-саусыз ба, бауырым?! Қалай? Бұ жақта қайдан жүрсіз?..

	– Осында оқудамын.

	– Ə-ə, жөн-жөн. Қандай оқу болды екен?

	– Мамандығым хирург... докторантураға келген едім.

	– Өте жақсы! Осы маңайда тұрасыз ба?

	– Жо-жоқ, мынау театрға келгемін. Жатақханам Выборг ауданында.

	– Жөн... бауырым, жөн екен.

	– Ғапу етіңіз, өзіңіз ше?

	– Ə-ə, мен бе? Ақмола жақтың қазағымын. Туған жерден саяқ кетіп жүрген бір жанмын. Оның өзі ұзақ əңгіме, – деп өмір жолындағы өкінішін де, сағынышын да араластыра сездірді. Сəл ғана көтерілген көңіл пердесінен көп нəрсе аңғарылғандай еді.

	Асан:

	– Тегі елді сағынасыз-ау, – деді.

	– Əрине, оған сөз бар ма?! – деген отағасы. – Əуелі танысып қоялық, менің атым – Қайсар.

	– Міне, енді дұрыс болды. Асан қалқам, өзіңді көріп өрекпіп жатқан жайым бар.

	Асан да:

	– Өзіңізбен кездескеніме мен де қуаныштымын, – деді. Қайсар оның жүзіне зерделей қарап:

	– Ендеше, уақытыңыз болса... біраз серуендейік, – деді.

	Олар өзен жағасындағы тротуармен аяңдап келеді. Біраз уақыт созылып кеткен үнсіздікті бұзғысы келген Асан:

	– Қайсар аға, жұмыс орныңыз, осы маңайда ма? – деді.

	– Ие. Мынау тұрған үлкен үйде істеймін. Бұл осы қаладағы ең үлкен типография болып есептелінеді. Жаңағы өзің көрген жеңіл машинаның жүргізушісімін.

	– Көптен тұрасыз ба?

	Қайсар үндемеген күйі біраз жүріңкіреп барды да, кенет басын көтеріп:

	– Ие, көптен бері тұрамын. Сонау аласапыран соғыстан кейін... осы қалада, мекен теуіп қалған жайым бар. Үйлі-жайлы болған соң, ештемені парықтамай жүре беріппіз ғой. Тіпті білдірмей өтіп кеткен жылдарды да аңғармаппыз. Қазір ержетіп кеткен екі ұл... бір қызым бар, – деп біраз жайдың мəнін аңғартқандай болды.

	Естігеніне шынайы қуанып қалған Асан:

	– Е, бəсе, ағай-ау, жағдайыңыз жаман емес екен ғой, – деп манағы бір сезінген сан-сапалық сезімдерін сілкіп жібергісі келді.

	– Шүкір, шүкіршілік, барлығы да бар-ау, – деген Қайсар терең күрсініп. – Бірақ жасың келген сайын, өскен елің мен туған жеріңнің қадірі қымбаттай береді екен.

	– Е, оның қазір не қиындығы бар, – деген Асан өзінше жұбата түсіп.

	– Жыл құрғатпай барып тұруға да болады. Тіпті ел жаққа қайтпайсыз ба?

	Қайсар мұртынан күліп, Асанның жүзіне қарап:

	– Өзіңнің бала-шағаң бар ма? – деді.

	– Бар! Екі ұлым бар...

	– Ə-ə, мүмкін онда түсінерсің?! – деген осынау егде тартып қалған адам тағы да күрсініп алды. – Менімше, адам балалы-шағалы болғаннан соң, бір басының тағдыры, əлде нешеге бөлшектеніп кетеді екен. Сөз жоқ, олармен де санаспауға болмайды. Тіпті, отбасы жағдайың өз еркіңді билеп те алады дегенім жөн. Өйтпегенде басқа істер шараң бар ма?... Бөтен жерге ұя салып, балапандарымды шайқаған өзім ғой. Оған ешкім де жауапты емес. Енді ер жете бастаған балалар өмірден өз жолдарын іздестіре бастады. Оның үстіне олардың қазақпын деген аты ғана болмаса... үш қайнатсаң да сорпасы қосылар ма екен. Тілін ұғынып, дəстүрін түсінбейтін елді туғаным еді деу, төсінде асыр салып өспеген жерді – мекенім деп айту, аса қиын тағылым болса керек. Міне, осы сияқты кереғар жағдайлары өте көп. Өзім болсам, əсіресе соңғы жылдары, сары белдерін сағым буған Сарыарқаның даласын аңсаймын. Жыл құсындай барып қайтып та тұрамын. Бірақ туған жеріңнің төсінде жүргендей мейірің қанбайтын көрінеді.

	Асан іштей мынау жанның сағынышына ортақтаса:

	– Бұл да бір адамның есейген шағындағы сағынышы болар. Өзіңіз айтпақшы, амал бар ма? Шүкіршілік ету керек, – деп пікір айтқан болды.

	Іле жауап қатқан Қайсар:

	– Шүкіршілік деген де жөн. Шетте жүрген адам сарыуайымшыл келе ме деймін. Кейде тіпті жеке басыңның қамын күйттеп, өмірің өткеніне де өкінеді екенсің. Тіпті кейде... бəрінен де бұрын, жаныңды тезіге салғандай қинайтын да осы ма деп қаламын, – деді.

	Асан естіп келе жатқан мынау əңгімеге шынайы толқып:

	– Апыр-ай ə, не десем екен?! Мынау айтып келе жатқаныңыз, кезкелгеннің ойына түсе бермейтін үлкен ұғым ғой, – деп таңырқай жанындағы адамның жүзіне қарады.

	– Көлгірсітіп қайтейін, бауырым, бұл менің имандай шыным, – деген Қайсар да əңгімесін жалғастырып. – Неге екенін қайдам, жаңа өзіңді көргенде тұла бойым иіп сала бергендей əсерге бөлендім. Мұндай мінезді бұрын байқаған емеспін. Сондықтан да шығар, ешуақытта сөз етіп тісімнен шығармаған жүрек сырларымды ақтарғандаймын. Мүмкін, шынымен қартаяйын деген де болуым керек. Ол жағын өзім де біліп келе жатқаным жоқ. Осындай кездерімде... кейде өзімді-өзім де түсінбей қаламын.

	Ол бірқыдыру уақыт өз ойымен өзі болып кетті. Оны байқаған Асан да үн шығармай баспалап жай қарап қояды. Тіпті, оның көңілінде күдігі де жоқ емес. Ол да өзінше ойға кетіп:

	«..Апыр-ау, осыншама күйінуі қалай? Əлде, жүйкесі ауыра ма екен?! Əйтпесе, туып-өскен жерінен шалғайда жүрген жандар аз ба? Əлде, солардың бəрі де іштей осыншама уайымға түсеме екен. Шынында да қартайған шақта еңсеңді езер, тым ауыр ой көрінеді».

	Асан жанындағы адамға тағы да қарап еді, ол да бұған сынай қарап, анда-санда көз қиығын тастап қойып, келе жатыр екен. Тегі ол Асанның да ойын бөлмеуге тырысса керек.

	– Ғапу ет, бауырым, аздап басыңды қатырсам керек, – деген ол мырс етіп күліп алды да: – Басыңа түспегеннен кейін түсіну қиын. Өйткені, сен бұрын-соңды бұлайша толғанып көрген емессің ғой. Сондықтан, менің əңгімелерім саған ауыр да тиіп келе жатуы əбден мүмкін. Халқымыз: «Көңіл кірі айтса ғана кетеді» демеуші ме еді. Менікі де сол тəріздес бір далбаса ғой. Бірақ шүкіршілік етемін. Шалғайда жүрсем де, үнемі туған жермен хабарласып жатамын. Бір ғана көңілдің медеуі үшін, міне он шақты жылдан бері, республикамыздағы қазақша шығатын газет-журналдарды түгелге жуық жаздырып аламын. Өзімше осыдан ұланғайыр лəззат табатын сияқтымын. Басылым атаулы, рухани азығымыз ғой. Ана тіліміздің тербелетін алтын бесігі емес пе? Тіпті бəрін түгелдей оқып шықпасам да бұларды жаздырып алуды азаматтық парызыма санаймын. Өйткені, менің қолымнан келер үлесім де осы. Саған бұл күлкілі де болуы ғажап емес. Ал мен үшін өзімше жасаған өмірімнің мазмұны сияқты...

	Ол тағы да ойланып қалды. Асан жаңағы бір сезіктеріне іштей ренжіп келеді. Ол өзін-өзі кінəлап:

	«...Дəрігерсымақ?! Телегей теңіз тебіренген ойдан да, сəуледей болып жарқ ете қалған сезімнен де, аурумен ұқсастық іздеген даңғой түсінік. Тіпті, ойша болса да жүйкенің жұқарғанына ұқсатуым, ар ұялар сезім екен. Бұл барып тұрған қатігездік!» – Асан кілт бұрылып:

	– Қайсар аға, сіздің жаңағы бір айтқандарыңыз, атамекенінің үстінде асыр салып жүргендердің көкейіне келе бермейтін жай екен. Өркеніңіз өссін?! Бұл естігендерімді əркез əңгіме ете жүрермін, – деп ағынан жарыла алғысқа толы сезімін білдірді.

	– Асанжан-ай, маған мына сөздеріңмен, ат мінгізіп, тон кигізгендей болдың-ау, – деген Қайсар да риза көңілін жасыра алмай, – Ұғынысқан көңіл мен табысқан сезімдерге жететін не бар. Осынау бір менің күйімді терең түсінгеніңе мың да бір рақмет! Жан дүнием сергіп кеткен тəрізді. Алдыңа қойған мақсатыңа жет! – деп алғысын айтты.

	– Рақмет... айтқаныңыз келсін, – деген Асан сағатына қарап.

	– Уақыттың өзі де бірсыпыра болып қалған екен. Көпір жабылмай тұрғанда жетіп алайын.

	– Айтпақшы, оны біз есімізден шығарып алыппыз ғой, – деген Қайсар да асығып. – Мен барып сұранып келе қояйын. Егер босата қалса өзім апарып салайын.

	– Жоға, оны қайтесіз?! Көпір жабылып қайтуға үлгере алмай қалсаңыз ұят болады. Онан да тезірек такси қарастырып көрелік.

	Екеуі де осы тұжырымға келіскен сияқты. Олар алдында жатқан шағын алаңды кесіп өтем дегенше, екінші көшеден бұрыла берген бос машина, ишаратты ұққандай жандарына келіп тоқтай қалды. Арғы бетке барғысы келмеген таксист... əртүрлі сылтаулар айтып көріп еді, əріптесінің айтқандарына ақыры күнгендей болды. Қайсардың жік-жапар болып «ертеңінде кездесейікші» деген өтінішін, қанша қиылып сұраса да, Асан орындай алмады. Өйткені, ертеңінде түске таман Алматыға ұшып кетпекші болатын. Алып қойған самолеттің билеті қалтасында еді. Қайсарға соны көрсетіп қана əрең дегенде иландырды. Осылайша кездейсоқ жолыққан жанмен қиыса алмай, сырғанай жылжып жүріп кетті. Қайсар қолын бұлғай бірдеме деп айғайлап жатты. Бірақ, Асан оның не айтқанын ести алған жоқ. Ол күзде қайтып оралғанда міндетті түрде тауып алмақшы болып ой түйді...



	10

	Асан Алматыға келісімен бірден жұмысына араласып кетті. Өйткені, бір-екі ай болса да, осы уақыттарын кейін, докторантурасының мерзіміне қосатын болып келісті. Отбасына да əбден сағынып қалыпты. Бірақ, олармен сайран салып дем алуға, əзірше жағдай көтермейтін тəрізді. Оған уақыттың əрбір сəті ауадай қажет екені өзінен-өзі түсінікті. Мұнда да қаланың іші алаулап тұр екен. Адамдардың көпшілігі жазғы демалыстарына кетіпті. Профессордың негізгі көмекшісі ретінде, клиниканың шаруаларына бас көз болып, тағы Хамит қалған екен. Асанның бірден жұмысына араласып кетуінің негізгі себебі де осы болса керек. Оның осынау бір қысылтаяң кезде келе қалғанына Хамит та қуанып қалған болатын. Өйткені соңғы күндері, Алматы тұрғындарына етене таныс, таудан қулар су тасқынының қауіпі тіпті күшейіп тұрған. Жер мен көктің шекесінен шерте апшысын қуырған шілденің ыстығы, Алатаудың мəңгі ерімейтін қар-қатпарларын да бусантып жіберіпті. Теңіз деңгейінен үш мың метр биіктіктегі Тұйықсудың қатері күн өткен сайын күшейе түскен еді. Оның бұл мінезін қас қақпай қадағалап отырған, ауа райын зерттейтін станция, мезгіл-мезгіл қала тұрғындарына хабарлап тұр.

	Кеше 13 шілде күні қауіптің тіпті күшейіп кеткенін хабарлады. Селге қарсы ұйымдастырылып жатқан шараларды да ескертіп, қала тұрғындарын барынша сабырлы болуларын өтінуде. Қаладағы өндіріс орындарына күні-түні кезекшілік ұйымдастырылған. Медеуге барар жолдағы, Кіші Алматы өзенінің аңғарына орналасқан, күллі демалыс үйлері мен пионер лагерлерін көшіріп жатыр. Қатарынан бірнеше күннен бері Хамит пен Асан да клиникадан шыққан жоқ. Олар алма-кезек ауруханада түнеп жүр.

	Бүгін көкжиектен алаулай көтерілген күн, тіпті бет қаратар емес. Көк жүзінде шөкімдей де бұлт жоқ. Айналаның бəрі тымырсықтана түсіп, таң атпастан-ақ көк мұнарға оранып алыпты. Көшедегі асфальт атаулы былқбылқ етіп еріп жатыр. Міне, осы сəтте сонау Мыңжылқы жайлауының көк тақиясы тəрізді. Тұйықсудың мұздағында жүрген бақылаушы адамда да қатты əбігер күйде болатын. Бусана терлеп булыққан, көксеңгір мұздар арса-арса болып, жылғаларынан мың бұлақты жамыратып жібергендей күйде еді. Жоғарыдан сырылдай аққан сулар мен тырсылдап жатқан тамшылардың дыбысы, құлақ тұндырардай сағат сайын күшейіп барады. Мұздақтарды күн көзінен көлегейлеу үшін, қолдан бықсыта тұтатқан ауыр газдардың да, онша септігі тиер түрлері жоқ. Уақыт өткен сайын қатерлі қауіп күшейе түсуде. Кемерлері шүпілдеп жайқындала түскен үлкен көл, түп қотарылып кетсе, ағып жетер арнасы біреу-ақ. Ол – Кіші Алматы өзенінің тар арнасы болатын. Мынау жатқан заңғар таудың басынан қулаған тасқын суы... бүкіл жолындағысын жылымдай жұтып, сонау Іле бойына дейінгі сарыдаланың бетін шайып өтпекші. Міне, қала үстіне төнер қауіптің сыры осындай еді.

	Осы күндері Хамиттің көңіл күйлері соншама сынық, тіпті аса қатты жабырқаулы еді. Жаңа ғана түскі астарына отырған Хамит пен Асан өздерінше əр нені айтып əңгімелесіп отырған. Кенет аспан қақырап кеткендей, оқыс күркіреген ащы дыбыстан шошып, бір-біріне аңыра қарасып елеңдесе қалды. Асан сəлден кейін жүгіріп жетті де терезеден сыртқа үңілді. Даладағы шақырайып тұрған күн сəулесі көз қаратар емес.

	Аң-таң болған Асан:

	– Күркіреп тұрған күн бе десем, аспан шайдай ашық қой, – деді.

	– Əй, қайдам, əй қайдам?! – деп қайталай берген Хамиттің өңі бұзылып кетіпті. Ол дереу стол үстінде тұрған репродукторды қосты. Демін ішіне тартқандай, тына қалған, онда да үн жоқ. Олар алма-кезек телефон соға бастады. Үйді-үйлерімен хабарласты. Осылайша біраз уақыт өтіп те үлгерді. Манадан бері тынып тұрған радио да зыңылдай бастады. Арыбері теңселіп, үн-түнсіз ординатор бөлмесінің ішінде кезіп жүрген Хамит пен Асан қаумалай репродукторға құлақтарын тосты.

	«...Сөйлеп тұрған Алматы қалалық радио торабы. Бүгін 1973 жылы 15 шілде де жергілікті уақыт бойынша 18 сағат 15 минутта, Тұйықсу мұз қатпарларынан құлаған су тасқыны, теңдесі жоқ жойқын күшпен келіп, Медеу шатқалындағы арнайы жасалынған бөгеуге тірелді. Алапат апат қаншалықты адуын күшпен ұрса да, адам ақылымен қолдан тұрғызған алып плотинаны аттап өте алмай діңкесі құрыды. Əйтседе, əлі дағы дүркін-дүркін жетіп, қотарыла төгіліп жатқан су тасқыны толастамай тұр. Бөгеудегі су деңгейі барған сайын көтеріле түсуде. Бірақ, Медеу плотинасының үстіне күн ілгері əзірленген техникалық жабдықтар жаппай іске қосылуда. Осы қазір мыңдаған алматылықтар, адуын апатпен қоян-қолтық шайқасып, жанқиярлықпен күрес жүргізіп жатыр. Дүркірей жетіп құлаған дүлей күштің сұсы қаншалықты жойқын болса да, адамдардың қайрат жігерінің алдында тізе бүгеді деген сеніміміз мол...» Хамит пен Асанның жүздерінде қан-сөл жоқ. Хабар алғаннан соң сəл саябыр тапқандай болды. Ширығып кеткен жүйке тамырлары қылдай созылып, үзіліп түсерге шақ қана қалғандай қатты толқыды. Осылайша күйзеле бірқыдыру отырып қалған олар... дереу орындарынан тұрып, ауруларды аралап шығуға жөнелді. Шамалары келгенше басалқы айтып көңілдерін жұбатпақ...

	Радиодан онан кейін де мезгіл-мезгіл хабарлар жасалынып жатты. Апаттың беті қайтқан тəрізді. Бірақ, Медеудің үстіндегі шайқас əлі де толастай қоймаса керек. Ұлы Отанымыздың түкпір-түкпірінен жеткен ауыр техникалар, үздіксіз жұмыс жасау үстінде көрінеді. Осы тəріздес жойқын апаттардың қыр-сырын зерттеуші ірі ғалымдар да жетіп үлгерген сияқты...

	Түнгі кезекшілігінен кейін үйіне қайтқан Асан... далаға шығысыменақ, Алатаудың басына үйірілген қазбауыр бұлттарды көріп, одан да жақсылық нышандарын көргендей елітіп келеді. Оның ерекше аңғарғаны, көшелерді қуалай аққан арықтағы сулардың молдығы мен жөңкіле шулаған сарылы еді. Тар арнада зу-зу ете жыландай ирелеңдеген сарғылтым судың əр тамшысында, тарыдай шашырап кеткен, дулей апаттың ызың-қуыт болған ызғары анық сезіледі. Əйтсе-дағы алғашқы жеткен жойқын күш тоқталғаннан кейін, бұл апаттың беті қайтқанын Асан іштей тұшынуда...



	11

	Тамыз айының бітуіне де аз қалған. Апат жайындағы алыпқашпа сөздер де саябыр тауып сабасына түскен кез. Қала ішіндегі бар тіршілік те өзінің бірқалыпты ырғағымен жүріп жатыр. Адуын апатқа қасқая қарап... кеудесін тосқан Медеу плотинасы да, бұл күндері бұрынғысынан да бекем етіліп тағы да жөнделу үстінде. Білетіндердің сөздеріне қарағанда: «...Болып өткен қатерден үш-төрт есе қауіпті су тасқынының өзі, келешекте онша үрейлі емес көрінеді...»

	Қаланың батыс жақ шетіндегі микроаудандардың бірінде тұратын Асан күнделікті əдетімен, үйінен ертелете шығып, өзінің жұмыс орнына жеткізетін автобустың біріне келіп отырды. Қаланы қақ жарып өтетін Абай проспектісі, оның күніне неше қайта жүріп өтетін негізгі жолы. Сондықтан болар, оған көшенің екі бетіндегі болмашы ғана өзгерістердің өзі етене таныс. Аллея етіліп жарыстыра салынған ортадағы қалың ағаштар, бүгін ерекше сарала тарта түсіпті. Бұл еркін қимылмен жақындаған қоңыр күздің белгісі еді. Табиғаттың осы өзгерісін бірден байқаған Асан да ерекше сезініп, өзі ерекше ұнататын қоңыржай мезгілдің сипатын анық аңғарып отыр. Саркідір тарта сабырлы күйге ауыса бастаған табиғаттың осынау бір келбеті, оны əркез іштей толқытып, сан қилы ойларға жетелейтін-ді.

	«...Шіркін тіршілік, сен неткен сұлу, қандай əдемісің?! Адам баласын тұлғаландыра түскен еркін еңбек əсері, айналаңдағы бар құбылыстардан ап-анық байқалғандай. Кəдеге асқан еңбектің қуанышынан үлкен мұрат жоқ сияқты. Осындай мазмұнға ие өмірдің өзі тамаша емес пе?!... Табиғаттың əр мезгіліне лайық... қала іші де, соншама өзгеріп жаңа сипат байқататын тəрізді. Бірақ əр қаланың өзінің жарасымды жыл мезгілдері болатыны қызық қой. Менімше, ақ түндерімен ерекше салтанатқа енетін Ленинградтың салқын самалды жазы қандай тамаша болса, Алматының жаймашуақ қоңыржай күзі соншалықты əсем екендігіне күмəнім жоқ. Тап осы сəттегі көкпеңбек болып мөлдірей тұнған аспаны қандай тамаша?! Heшe алуан күз бояуы шарпи бастаған жасыл желектерінің көркіне таңырқай қарамау мүмкін емес. Осы шақтағы маңғаздана сұлаған Алатаудағы салқар сабырлылық... ошарыла келіп, қала ішіне қонақтап қалғандай əсер етеді. Кешегі дүрбелеңнен кейінгі

	Алматының бүгінгі көрінісі тіпті сүйкімді-ақ...»

	Ол қозғалып кеткен автобустың ішіндегі адамдардың дабырмен өзінің ой желісін тежей айналасына қарады. Түсетін жері де тақап қалған екен. Асан келесі аялдамадан түсіп, асыға басқан адамдардың легімен араласып кетті.

	Бұл күндері демалыстарына кеткен адамдар қайыра оралып, клиниканың жұмысы əдеттегі қалпына ене бастаған. Дем алып қайтқан жұрттың көңіл күйлері де бірсыдырғы көтеріңкі тəрізді. Жапатармағай кафедра қызметкерлері де жаңа оқу жылына əзірленіп жатыр. Күннің əжептəуір салқындауына байланысты, күрделі операциялар да жиілей түскен. Баяғы əдетімен негізгі операцияларды Жорабек Есенұлы өзі жасап жүр. Ол Асанмен іш тартып сөйлесе де қойған жоқ. Сырттай қарағанда бұрынғыдай сыздана сырдаңситын мінезі де байқалмайды. Бірақ, оны күрделі операцияларға да жиі араластырып жүрген жоқ. Ал, кездесе қалса жылы шырай білдірген болып, тіпті аңқылдаған əзілмен қарқылдай күліп қалжыңдасыпта қояды. Асанға мұның бəрі жеңіл де тиіп жүрген жоқ. Ол үлкен шыдаммен Ленинградқа аттанар сəтін асыға күтіп жүр...

	Асан бүгін де əдеттегісіндей біраз уақыт ертерек келіп ординаторскіде отырған. Кенет ойда жоқта оның үстіне Жорекең кіріп келді. Тегі Асан мұндай сəтті күтпесе керек, əжептəуір сасқалақтай орнынан көтеріліп, ізет көрсете сəлемін беріп жатты.

	Жорекең де онымен жайдары амандасып:

	– Сен неге кірмей қашқалақтап жүрсің? Операцияға да сұранбайсың.

	Əлде қазір уақытың жоқ па? – деді.

	Асан:

	– Уақыт неге болмасын... Жореке, барлық жағдай өзіңізге белгілі болған соң, мазалауды да жөн көрмеген едім. Əйтпесе, ақылдасар шаруа жетіп жатыр. Əлі кафедрада жылға тарта жүріп қайтқан есебім де тыңдалған жоқ – деп реті келіп қалған соң ойындағыларын бірден айтып салды.

	Жорекең əлі де жайдары қалыппен:

	– Көрдің бе?! Сендер кінə тағуға дайын тұрасыңдар. Осының бəрін кіріп айтсаң болмай ма? Ішімдегі өліп жатқан итті тап деудің де реті қалай болады. Елдің қамын жеген Едіге сияқты – мен байғұс, бұлардың уақытына қиянат жасамайын деп жүрсем... – деп ақталып та кінəлай да сөзін бітірді.

	– Артық айтсам, ғапу етіңіз?! – деген Асан да: – Уақыт дейсіз! Операцияларға қатыссам да, қатынаспасам да, күні кешке дейін осы клиниканың ішіндемін ғой. Ауруханада отырып жазып-сызумен шұғылдану да қиын. Əрине, мен үшін операцияларға жиі қатынасу қажет-ақ, – деп өз ойын білдірді.

	– Жарайды, бұл сөзіңді де мақұл дейін, – деген Жорекең бұрыла беріп: – кəнеки, дайындала ғой. Бүгін жасалынатын асқазан операциясына бірге барамыз. Маған Жаппар екеулерің көмектесесіңдер, – деді де шығып бара жатты.

	– Жарайды, Жореке, рақмет.

	Асан əрі-сəрі күймен сол орнында біраз тұрып қалды да, дереу жиналып операция жасалатын сырқатты көруге келді. Сырқат əлі ояна қоймаған екен. Ол оның ауруының тарихы жазылған қағаздарыменен мұқияттаныса бастады.

	«...Сырқат 43 жастағы əйел екен. Асқазан жарақатымен ауыратынына біраз жылдар болыпты. Оқытушы. Үш баланың анасы көрінеді. Соңғысының жас мөлшері ондарда сияқты. Біраз жылдардан бері күйеуінен ажырасып бөлек тұрады екен. Жалғызілік тіршілік пен жесір əйелдің қым-қиғаш өмірлері. Былайша айтқанда өмірдің драмасы мен трагедиясын шаш етектен кесіп жүрген жан. Осы адамдардың ажыраса салуының негізі неде екен. Əлде... адуын сезім бе, немесе ... ақ-қарасын аңғартпайтын өркөкірек шешім бе? Əрине, мынау операцияны қажет етіп отырған дерттің де төркіні өз тағдырымен сабақтасып жатқандығында күмəн болмаса керек...»

	Асан осылайша сан түрлі ойлармен сабыла толғанып, аурудың анализдерін түгелдей қарап шыққаннан кейін:

	«...Сөз жоқ операция керек. Тіпті қажет болғанда қандай?! Рентген суреттеріндегі асқазанның жарасы əжептəуір екен. Əттең шіркін, азабы мол тіршілік-ай десеңізші?! Бір адамның тағдыры... Маңайындағылардың бəрін де шарпымай сау қалдырмайды. Қазір анау үш бірдей баласының көңіл күйін сезінсеңіз-ау...»

	Асан ертерек келіп хирургтер шешінетін бөлмеге келіп, киімдерін ауыстыра бастады. Ол көптен бері жуынбағандықтан... барынша асықпай, саусағының салаларын ысқылай шайып жуынып жатыр. Көп ұзамай келген Жорекең мен Жаппар да жуынуға кірісті. Сөйтіп олар операцияларын бастап та кетті. Ешқайсысында үн жоқ. Томаға тұйық қызу қимыл үстінде...

	«...Бағанағыдай емес Жорекеңнің қабағы қатыңқылау сияқты. Менің артық-ауыс қимылдарымды жақтырып тұрған жоқ. Шүңірейе түскен қоңырқай көздері жылт-жылт етеді. Қарасұр өңі де біртүрлі бозарыңқырап тұрған тəрізді. Əлде, бір жері ауырып тұр ма екен?! Олай деуге іс-əрекеттері ұқсамайды. Жалпы оның операция үстінде өзін-өзі қытымырлау ұстайтыны ежелгі əдеті болатын. Неге екені белгісіз, Жаппардың да көңілі сынық сияқты. Бір жылдың ішінде өзі... күмпие түсіп, тойған торайдай семіріп алыпты. Маған анда-санда көзінің астымен қарап қояды. Профессор іш құрылысын ашып, асқазанның жарақатын тексере қарап бірсыпыра ойланып қалды...»

	Манадан бері іштей шарпысқан Асанның алғашқы ойлары осымен үзіліп кетті. Жорекеңнің нұсқауымен Жаппар екеуі алма-кезек асқазандағы жарақатты көре бастады. Бірақ олар лəм деп пікір алмастырған жоқ. Тек енді ғана тілге келген профессор:

	– Кемінде асқазанның үштен екісі, алынуға тиіс, – деп өз шешімін айтты.

	Бұлар профессордың пікірін үндемей құптап, өз істеріне кірісіп кетті. Мұнан кейін Жорабек Есенұлы да басқа ештеме деген жоқ. Осылайша олар операцияның негізгі кезеңдеріне ауыса берді. Келгеннен бері Асанның тағы да бір байқағаны... осы аз уақыттың ішінде, клиникадағы адамдардың ара қатынастары əжептəуір өзгерістерге ұшыраған тəрізді. Бұрынғыдай емес, Жорекеңнің іс-қимылдары да баяулай түсіпті. Аздап оның мінезіне де өзгерістер еніпті. Сəл нəрсеге-ақ ренжіп қала беретін сияқты.

	Міне, жасалынып жатқан операцияның ең күрделі кезеңі де келді. Асқазанның жартысынан көбі... шорт кесіліп, оның дерттен аман бөлігі мүлдем ажыратып алынды. Енді сол қалған бөлікті əкеп ұлтабардың ұшымен жалғастырмақ. Бұл хирургтен нағыз шеберлікті талап ететін сəт. Операция басталғаннан бері сіркесі су көтермей тұрған Жорекеңнің жүйкесі де ұстараның жүзіндей дір-дір етіп сіресе түскен. Оған ə деген дыбыс та, болмашы артық-ауыс қимыл да түрпідей тиіп шытынап тұр. Оның ештеңеден қалт етпейтін болат мүсін қолдары да, бұрынғыдай емес, жүрісінен танған жүйріктей кібіртіктеп қалыпты. Ол аударыстыра тұрып өзінің қате тігіп жатқанын аңғармаса керек. Осы жайды байқап қалған Асан, бірден сездірмекші болып еді, ажырая қараған профессор тілге келтірмей зекіп тастады.

	Ол сəлден кейін:

	– Шырағым, білгішсінбей, жайыңа тұр. Жаңа істеп жүрген шаруа емес қой, – деді.

	Оны қостай кеткен Жаппар да:

	– Бəсе деймін-ау... мана айтпап па едім, – деп қалды.

	– ?!

	Ол өзінше ұшықтыра түскісі келіп:

	– Қайтсін енді... оқып келген азамат қой... – дей беріп еді. Асан оған тура қарап:

	– Сен не айтып тұрсың?! Əжуа айтар жерді тапқан екенсің! Менімше... анастомоз, ішек қозғалысына қарама-қарсы тігіліп жатыр, – деді.

	Жаппар да үндемей қалғысы келмей:

	– Əне... əне, байқайсыз ба, Жореке, – деп қойды. Асан:

	– Жаппар, сенен тап осындайды күтпеген едім, – дей беріп еді. Жорабек енді ғана байқаса керек:

	– Доғар сөзді... бассыз кеткендер! – деп ақырып жіберді.

	Ол анастомоздың ақырғы қабатын тігіп жатып, жаңағы Асан айтқан қателікті енді өзі де анық байқады. Оның қанталап кеткен екі көзінің асты жыбыр қаққан күйі тұрып қалды. Білеулене түсіп бүлкілдеген шеке тамырлары адырайып барады. Осынау сəт Асанға жылдай болып сезілді. Əлден уақытта барып, əзер-əзер тілге келген Жорабек Есенұлы:

	– Рас... Асан дұрыс айтыпты. Анастомозды қайыра сөкпей болмайды, – деп соншама жиіркенішпен Жаппарға қарады.

	Асан оны жұбатқандай:

	– Асқазанның қалған жағы əлі де мол ғой, – деп өзінше басу айтып көмекке ұмтылды. Бұл сөзді де профессор тыжырына қабылдап:

	– Немене... айызың қанып тұр ма? Оны сен айтпасаң да білемін, – деп жайсыз жауап қатты.

	Асан даусын көтермей жай ғана:

	– Жореке-ау, сізге не болған? – деді.

	«Не болғанын көрмей тұрсың ба?! – деген профессор сызданып.

	– Ой, тəңірім-ай, кешегі боқмұрынның, бүгін міне адамсуын қарашы... Жаппар тағы да:

	– Соны айтам да?! – деп қалды.

	Жорекең оған да ажырая қарап жақтырмай қалды.

	– Ағатай-ау, айтыңызшы? – деген Асан: – Осыншама тілдейтіндей не жазығым бар? Алдымызда арыстай болып адам жатқанда «айыз-сайыз» деген не сұмдық...

	– Мынаның сөзін қарашы-ей?! – деген Жорабек боп-боз болып шайқалып кетті.

	Асан:

	– Менің көмегімнен де залалым молайып барады білем, маған кетуге рұқсат етіңіз? – деп еңсесін көтеріп алды.

	– Əй-й, мына шіркін не деп тұр өзі?! – деген Жорабек тістене: –

	Осыдан кəне... кетіп көрші!

	–?!

	Еш кінəсіз жəбірленген Асан... өзінен-өзі əзер дегенде билеп, қолындағы құрал-саймандарын жан-жаққа лақтырып жібере жаздады. Бірақ, қанша бұлығып ашуланса да, өзінің ішкі ұятынан, жүрек əмірінен шыға алмады. Оның шамырқана тітіркенген түйсігі алдында жатқан адамды сезінген сайын, бірте-бірте суына сабасына түскендей болды. Қайыра қайталап тіл де қатпады. Үшеуі де тым-тырыс күйі өз шаруаларымен болып жатыр.

	Жорекең тігістерін қайыра сөгіп, асқазанның бүлінген жерін тағы да қиып алып тастады. Мінтей-мінтей таусылуға шақ қалған, асқазанның етегі бітуге айналды. Ендігі əрекет ерекше іскерлік пен шеберлікті қалайды. Сəл ғана жасалынған жаңылыс... орны толмас өкінішке душар етеді. Дəл осы шындықты, операция столының басында тұрған үшеуі де, іштей сезініп қана қоймай барынша терең түсінетін сияқты. Өзін-өзі қазір əбден меңгеріп алған Жорекең... асықпай бірсыдырғы қимылмен, операцияны онан əрі жалғастыру үстінде. Оның əрбір қимылы аса үлкен дəлдікпен орындалып жатыр. Беті оңала бастаған шаруаларына əркім-ақ іштерінен қуанып тұр. Ол жалғастырып болған анастомозының сыртынан ақырғы рет қайып тігуде. Нақ осы кезде... Жаппар оқыс тартып қалған қимылымен, кере созып ұстап тұрған жібімен іліне тартылған асқазан қабырғасын жұлып алды. Асқазан қабырғасында... анастомоздың үстіңгі жағынан, тарыдай тесік тағы да пайда болды. Тап осы жолғы қырсықты тұрғындардың ешқайсысы да күтпеген еді. Төбелерінен жай түскендей үшеуі де сілейіп қалыпты. Сұрлана булыққан Жорекеңде де үн жоқ. Ол енді ғаламат ауыр елестің ортасында тұрған тəрізді. Ашу мен үрей санасында алма-кезек ауысып жатқанға ұқсайды. Оның көз алдында аса ауыр суреттердің елесі көлденең тартылып тұра қалды. Жорекең осынау бір жайсыз сезімдерін меңгеріп кете алмаса керек. Ол сенделіп кеткен денесін ұстай алмай... суси сырғанап, шөкелектеген күйі бүгіле берді. Жанындағылар да лезде көмекке келді. Оны саумалай көтеріп, анадай жерде тұрған кушеткаға жайғастыра бастады. Өңі қудай болып, есінен танып қалған Жорекеңе... мүсəтір суын иіскетіп, оттегін берумен қоса, əртүрлі жүрек дəрілерін екті. Сəлден кейін ол есін жинап айналасына қарады. Жорекең біраз жатып демін алған соң, операцияны қайыра жалғастырмақшы болып еді... жаңа ғана түсірілген ƏКГ-ні көрсетіп, дəрігерлер келіспей қойды. Көп кідіртпей арнайы машинамен профессорды орталық ауруханаға аттандырды. Онымен бірге Жаппар да кетті. Асан өзіне жəрдемдесіп операцияны аяқтауға Хамитты шақыртып алды. Тез жуынып жеткен Хамит... оны хирургтың орнына тұрғыздырып, үзіліп қалған операцияны жалғастыруға кірісіп кетті. Алғашында стол үстіндегі жағдайды көріп абыржыңқырап қалған Хамит... дір ете түскен сезім күйін жанындағыларға сездірмеуге тырысып, бар ынта-жігерімен қиын сəтке душар болған шəкіртіне жігі қимылмен көмектесіп жатыр. Асан дереу реконструкция жасап, өз əдісін қолдануға кірісті. Өйткені, қырық тесік болған... бір шөкімдей, асқазанның қалған қабырғасына анастамоз жасау мүмкін емес еді. Ол оның бұл шешімін Хамит та қуаттады. Ол да аса қиын жағдай екенін əбден-ақ түсініп тұр. Бірақ ештеме де дей қойған жоқ. Асан аш ішектің бір күрмеуін созып əкеліп, қызыл өңешпен муфті тəріздес ете жалғастыра бастады. Хамит қапсырмалай тігілген анастомозды көріп... оның беріктігіне де, өте ыңғайлы ықшамдылығына да көзі жеткендей аса үлкен қуаныш сезіміне бөленді. Оның осыншама қарапайым да... өзге əдістерге ұқсамайтын өзгешелігіне де қатты сүйсініп тұр.

	– Айналып кетейін... Асанжан-ау?! – деген ұстазы жан рақатына кенеліп. – Мынау ғажап нəрсе ғой. Бұлайша жалғастырылған анастомозды... қос қолдап тартсаң да, сетінете қою мүмкін емес шығар... Қайырлы болсын! – деп алғысымен қоса өз пікірін білдірді.

	Асан:

	– Тым асыра мақтап жіберген жоқсыз ба? – деді.

	– Жо-жоқ, шын жүрегімнен айтамын.

	– Бəрінен де ақыры дұрыс болса екен, – деген Асан өзінің ішкі күдігін сездіріп. – Мынау жатқан байғұстың аман-есен жаны қалса... нағыз қуаныш сонда болады.

	– Дұрыс, солай болуына сенім мол, – деген Хамит шəкіртінің көңіліне сенім ұялатуға тырысып жатыр.

	Осылайша олар операцияларын сəтті аяқтап, киімдерін ауыстырып дəлізге шықты. Бірден телефон соғып, Жорекеңнің жағдайын білді. Аса қауіпті ештеме жоқ көрінеді. Қайыра тексеріп... тек стенокардияның белгісін анықтапты. Алаң болған көңілдері əбден орнына түскен олар... жайғаса отырып, ыстық шай ішіп демдерін алуға кірісті. Асан əжептəуір шаршаңқырап шықса керек. Салдырай түскен денесі енді ғана тыз-тыз етіп отыр. Оның боп-боз болып отырған түріне қарап, Хамит ештемеге алаңдамай біраздан кейін үйіне қайтуын талап етті. Асан тартпасынан алған бас ауруының дəрісін ішіп, бүгін қалайда осында болуының қажеттігін айтты. Ол шай дайын болғанша... денесін созып, азғана жантайып алуға кірісті...



	12

	Олар шайларын ішіп, манағыдай емес əжептəуір демдерін де алып əңгімелесіп отырған. Хамит кафедрадағы көп жайлармен Асанды хабардар етті. Қазір Жорекеңмен аралары мүлдем дүрдараз екенін айтты. Асанның докторантураға кетуін... Жорабек пен Жаппар да, тікелей Хамиттан көретіндіктерін өз ауыздарымен кезінде айтқан көрінеді. Осылайша олар өздерінің келешек армандарын да сырласа бірсыпыра отырып қалса керек.

	Есік қағып ішке енген Сəуле:

	– Асан аға, төменде сырқат əйелдің балалары күтіп тұр, – деп хабарлады.

	– Жақсы, Сəулежан, – деген Асан орнынан көтеріліп; – Қазір барып жолығайын. Сырқаттың жағдайы қалай?...

	– Палатаға жаңа ғана əкелді. Жағдайы жаман емес.

	– Құсқан жоқ па?

	– Жоқ.

	– Тілдесті ме?

	– Төсегіне жайғастырып жатқанда, ұйқысы кеп тұрғанын айтты.

	– Қазір ше?

	– Қазір ұйықтап жатыр. Асан:

	– Жарайды, онда жүре бер. Қазір барып балалармен сөйлесермін, –

	деп орнынан қозғалып жинала бастады.

	Күтіп тұрған Сəуле:

	– Мен сізге көрсетіп жіберейін, – деді.

	– Уақытың бар ма?

	– Бар.

	– Жүр, онда бірге барайық.

	Екінші қабаттан түсіп келе жатқан бұларды көрісімен-ақ жаутаң қаға жақындай түскен үш бала, кемсендеп, дауыстарын шығармай жылап жіберді. Үшеуінің ең үлкені он бестер шамасындағы қыз бала екен. Үйелмелі-сүйелмелі үшеуін көргенде, Асанның өне бойын от қарып өткендей болды. Ол манағы операция үстіндегі қорқыныштың салмағын... енді ғана сезінгендей əсерде тұр. Сол сезіммен шырмалып бірсыпыра үндемей қалғанын өзі де аңғарған жоқ.

	Ол:

	– Ағакеш-ай... анам қалай? – деген қыз баланың үнінен дір ете түсіп өзіне-өзі келді.

	Асан:

	– Жаман емес, қалқам, жаман емес! – дей берді. Үшеуі де:

	– Қазір тəтетайым...

	– Қайда жатыр?

	– Жасырмай айтыңызшы?! – десіп шу ете қалды.

	Асан бірден:

	– Тек! Жасырған деген не сөз?! Ол кісі палатада ұйықтап жатыр.

	Барлығы да жақсы болады, – деп сендіре жауап беруге тырысты.

	Үлкен қызы:

	– Операция жасап тұрған профессордың жүрегі қысылып қалыпты ғой? – деп тіктей қарап жауабын күтті.

	– Иə-ə, оны кім айтты сендерге?

	– Естідік...

	– Əй-əй-əй-əй, – деп басын шайқаған Асан: – қандай нашар адамдар! Анық білмейтін нəрсесін айтуға ұялмады ма? Рас, профессордың жүрегі қысылып қалғаны шын. Бірақ ол кезде операцияны аяқтап біткен еді. Ол кісіні көріп пе едіңдер?..

	– Кімді?

	– Профессорды.

	– Иə, кеше шешемізге келгенде... сыртынан көргеміз.

	– Міне, онда тіпті жақсы. Ол кісінің де жасы ұлғайып қалған адам екені шын ғой.

	– Иə-ə...

	– Ендеше, егде тартқан адамдардың демігіп қалуы заңды нəрсе емес пе? – деген Асан балалардың жүздеріне алма-кезек қарап.

	– Əлдекімнің «сүйтті екен» дегеніне сенгендерің болмаған екен. Операция жаман өткен жоқ. Барлығы да дұрыс болуға тиісті. Маған сенесіңдер ме, жоқ əлде...

	Балалар:

	– Сенеміз...

	– Сенеміз, аға! – десті.

	– О-о, міне бұларыңа көп рақмет. Ортаншы баласы:

	– Ағатай, біздің кіріп қана шығуымызға болмас па екен? – деді. Асан:

	– Е-е, неге болмасын... əбден болады. Тек бүгінше кірмеулеріңді өтінер едім. Өйткені, ол кісі... мынау жаутаң қаққан түрлеріңді көріп, тіпті жабырқап қалады ғой. Өзін-өзі ұстай алмай өрекпіп жылауы да ықтимал. Ал, тап осы қазір ол кісіге бұлай етудің еш қажеті жоқ. Сондықтан, бүгінше жолықпай-ақ қойғандарың жөн. Ертең қай мезгілде кездесем десеңдер де, өзім ертіп апаруға уəде етейін. Осыған келісеміз бе?

	– ?!

	– Неге үндемейсіңдер... əлде сенбей тұрсыңдар ма?! Балалар:

	– Сенеміз.

	– Сенеміз! – десті.

	– Онда келістік. Ересек қыз бала:

	– Ертең тоғыздарда келсек... – деп сұрады.

	Олардың келіскендеріне қуанып кеткен Асан да:

	– Айналып кетейін... жеткіншектерім?! – деп үшеуін де бауырына басып... маңдайларынан сипады.

	Олар əрқайсысының жүздеріне қарап:

	– Ертең көңілді болып келіңдер, жарай ма? Сендердің жүздерің жақсы болса... аналарың да қуанып қалады. Қуанышты сезім ол кісіге ауадай қажет! Ал енді бара қойыңдар, – деп ұлықсат етті.

	Сəуле баспалдақпен көтеріліп келе жатқанда:

	– Heгe ұлықсат етпедіңіз... кіріп қана шығар еді ғой, – деп өзінің наразылығын аңғартгы.

	– Бə-ле... бар болғыр-ау?! Балалар ұққан сөзді... сен түсінбеген екенсің ғой, – деген Асан таңырқай қарап. – Жаңағы түрлерімен балаларын көрсе... ол байғұс қандай күй кешер еді.

	– ?!

	Үндемей өз шаруасына қарай бұрылған Сəуле... жымия назданып басын изеді де, жүгіре басып жүре берді. Асанның көз алдынан жаңағы балалардың жаутаң қаққан түрлері кетер емес. Ординаторскіге келсе... тек кезекші дəрігер ғана бар екен. Хамитті жаңа ғана институтқа шақырып кетіпті. Асан біраз отырып демін алды да, үйіне телефон соғып жағдайын айтты. Кезекші дəрігерге кейбір кешке қарай жасалынатын жайларды тапсырды да, өзі ыстық тамақ ішіп келмекші болып жинала бастады. Ол бүгінгі түнін клиникада өткізбек...



	13

	Профессор бастап... Асан аяқтаған операцияға да үш-төрт күн өтіп үлгеріпті. Сырқат əйелді бастан-аяқ асықпай қарап шыққан Асан... оны ерекше қуантып, бүгіннен бастап жеңіл-желпі тамақтар ішуіне рұқсат етті. Кіріп-шығып қасында жүрген үлкен қызының да қуанышында шек жоқ. Олардың көңілділігіне Асан да риза. Бүгін ол қалайда Жорекеңе кіріп шықпақшы. Өйткені, ол кісі ауруханаға түскелі кіріп-шығуға да қолы тимеді. Бұдан ары созудың жөні жоқ сияқты.

	Қаланың іші күзгі қоңыржай шуақпен масайрап тұр екен. Үп етіп қана желпіген майда самал... бойына қуат құйып, жан дүниеңе жайлы сезім дарытқандай. Түрлі түске ене бастаған көшелердегі ағаштар да, алтын күздің реңін аша түсіпті. Асан жаяулата жүріп келіп, Абай атындағы опера театрының сырт жағындағы үлкен аурухананың ауласына енді.

	Бұл белгілі адамдарға ғана арналған... өз ерекшелігі бар емдеу орны болатын. Аурухананың ауласы мен іші де тап-таза екен. Əрбір қабаттағы дəліздерге қойылған жиһаздары де бір салтанатты тұрмысты аңғарғатын сияқты. Ел билеп отырған жандардың өздеріне жасаған жағдайларын анық байқауға болады.

	Көптің қамынан гөрі... өзінің төтенше жағдайда екенін осы тұста да көрсетіп қалуға тырысқан. Бұл көңіл күйді... əсіресе, əлеуметтік баспалдаққа енді ғана көтерілгендердің сөзінен жиі ұшыратуға болады.

	Ол маңайындағыларға үлкен жаңалықтай етіп: «Мені Совминнің емханасына тіркеді» деп шіренгенде үзеңгісі үзіліп кете жаздайтындар да өздерінің оғаш мінездерін аңғармайтын сияқтанатын.

	Міне, Жорекең жатқан бөлме де əдемі шағын екен. Ызың еткен дыбыс пен шудан мүлдем ада... сылқым сырбаз тыныштыққа бөленген. Əрине, қоғамымыздың өмір салты бəрі де адам үшін болғандықтан жайлы жағдайлар ауадай қажет-ақ. Бірақ, оны ат төбеліндей ғана аз ғана адамдарға жасау... қалың жұрттың алдында ыңғайсыз екені айдан анық. Қолдан жасалынған «артықшылық» əрқашанда арсыздықтың белгісі...

	Асан профессордың палатасын жайымен қағып ішке енсе, ол жалғыз емес екен. Жанында сəнді пижамалар киінген екі жігіт бар. Түр тұлғаларында ауырған адамның кейпі байқалмайды. Жүздері жылтырап төрт құбыласы түгел жанның ыңғайын сездіреді. Қағанақтары қарқ сияқты. Ішке енген Асанды көрісімен-ақ, қабақтарын кере... көзілдіріктерін жөндеп маңғаздана қалды. Орнынан көтеріліп жайраңдай амандасқан Жорекең ілтипатпен жанындағы екі жігітке таныстыра бастады. Əрине алдымен: «зиялылардың» бастайтын əдеті ғой. Екеуі де аршындай аттап жоғарылап келе жатқан лауазымды жандар көрінеді. Сөз арасында Жорекең сырқат əйелдің жағдайын да сұрап қояды. Ұстазының ыңғайымен Асан да жауаптарын қысқа қайырып отыр. Оның бұл қылығын іштей ұнатып отырғанын сездіріп, Жорекең басын шұлғып ілтипатын да аңғартып қояды. Мұнан Асанның байқағаны... бұлар қанша ауыз жаласып отырса да, ішкі сырларын қымтап ұстауға тырысатын тəрізді. Олар осылайша бір сəтке үзіліп кеткен əңгімелерін қайыра жалғастыруға көшті. Бұл кезде аты шулы преферанс ойыны... зиялы қауымдардың арасында кең тарап, белең алып бара жатқан «беделді істің» бірі болатын. Төресіне ерген қосшы да... тұмағын шошайта киген қойшы да сызып жіберуге тым құмар-ақ. Тіпті, бұл ойынды білмейтіндерді кісілігі жоқтай көретіндер де шыға бастаған...

	Манадан бері Жорекеңді сырттай байқап отырған Асан: «...Тіпті жүрек жайын жинап қойған сияқты ғой. Сырқатының жайын сұрап, жайдары қалыбын бұзудың өзі қиянат сияқты. Реңі де жаман емес. Əлде өзін сергек ұстауға тырыса ма екен?! Сыралғылы мінезі де өзгеріп кеткен тəрізді. Бірақ Жорекең жасының үлкендігіне қарамай-ақ жанындағы адамның лауазымына құрмет көрсету... оның қалыптасып қалған ескі əдеті болатын...»

	Асан өзінің аңғарғандарын саралап, бірсыпыра уақы төз ойларымен қалды. Олардың əңгіме-дүкендеріне еркін араласып кете алған жоқ. Сыпайы ғана тыңдап, бейтарап отыр. Оны аздап ойынға араластырып, арлы-берлі кергілеп алу да ойларында жоқ емс. Əсіресе, төреліктерін төбедей етіп отырған екі жігіт біраз тақымдап көрді.

	Қыза сөйлеп отырған оң жақтағы ашаң жүзді күлім көз жігіт:

	– Жореке-ау... құр сөзден не шығады?! Төртеу болдық қой, сызып жібермейміз бе! – деді.

	Манадан бері түксиіңкіреп отырған... қабағы қалың қара жігіт те:

	– Есікті іле салайын, – деп қопаң ете қалды. Алғашқы жігіт:

	– Түстен кейін ешкім де келмейді, – деп өздерінің сыр мінез қылықтарын аңғартқандай болды.

	Жорекең де:

	– Қарсылығым жоқ, жігіттер, сызсақ сызайық, – деп Асанға бұрылып:

	– Сен қалай едің? Мұны ойнай білуші ме ең?...

	Жамырай шу ете түскен екі жігіт:

	– Бəле, мына медиктердің сөзін қара.

	– Жореке-ау қызық екенсіз ғой. Əлде, данышпандар бала тектес аңғал келе ме?!...

	– Дырдай білімді азаматқа «білесің бе» деу артық қой, – десіп біраз қақпақылдата дуылдасып алды.

	Əлі де сабырына түсе қоймаған күлімкөз жігіт:

	– Өзін сəл мəдениетті санайтын жан... преферансты білуге тиісті ғой. Осы күнде ауылдағы қойшылар да тарлан талант танытуда. Оның жанында дырдай дəрігер емес пе?! – деп қыдықтай түсіп екілене тоқтады.

	Асан үнсіз қалудың ретін таппай:

	– Айтқандарыңыздың барлығы да жөн сияқты. Бұл кезде преферанс дейтінді... кілең жайсаңдар мен маңғаздар ойнайды ғой. Төрт түліктері сай... уақыттары көп болған соң жарасады да. Шынымды айтсам... бұл шіркінді үйренуге уақытым болмады, – деп сыпайы сөзбен құтылғысы келді.

	– Жореке-ау... бұл қалай? – деп нəумез сыңай танытқан екі жігіт:

	– Шəкіртіңіз өзіңізден үлгі неге алмайды. Əмбе хирург, əмбе профессор, оның үстіне асқан преферансшы сіз де уақыт тауып жүрсіз ғой.

	Жорекең ризашылықпен езу тартып:

	– Тап осы кезде Асанның жайы сəл басқалау?! Ол өзінің докторлық диссертациясымен айналысып жүр. Сондықтан, бұл жолы Асанға кешірім етіңіздер, – деп бар денесімен селкілдей күліп алды.

	Ыңырана сөзге араласқан қабақты қара жігіт:

	– Елдің бəрі Жорекең болса, жердің үсті баяғыда-ақ жұмаққа айналмас па еді. Бұл кісінің елден ерек артықшылығы да сол əмбебаптығында той, – деп біраз көпшікті лақтырып тастады.

	Асан кетуге ыңғайланып:

	– Жореке, рұқсат етіңіз? – деп орнынан көтерілді. Жорекең де:

	– Жарайды, келгеніңе рақмет. Біраз күннен кейін өзім де шығып қалармын, – деп орнынан көтеріліп шығарып салуға ыңғай білдірді.

	Асан:

	– Сау болыңыз, Жореке... мазаланбай отыра беріңіз?! Жігіттер сіздер де сырқаттарыңыздан тез айығып кетіңіздер, – деп жымия күліп қойды.

	Екеуі де:

	– Қайыр.

	– Cay тұрыңыз.

	– Тойыңызға шақыруды ұмытпаңыз?

	– Жолыңыз болсын, – десіп тезірек аттандырып салуға асықты. Асан далаға өте жайсыз көңіл күймен шықты. Күн де еңкейіп кешкіре бастаған екен. Ол біраз жеке қалғысы келіп, тыныштау бір көшемен жаяу жүріп келеді. Оның ойынан шықпай келе жатқаны... жаңағы жігіттердің сөзі болатын.

	«...Жап-жас жігіттер?! Мəдениеттіліктің асқар шыңы... олардың түсінігінде преферанс ойнау көрінеді. Тіпті, өмірдің де мазмұны мен қызығы сонда сияқты. Мұны жəне соншалықты еш күдіксіз... үлкен сеніммен айтып отырғандары, əсіресе жаныңды жазалағандай əсер етеді екен. Бір көрген адамды келемеждеп жіберуге құмарлықтарын қайтерсіз. Сірə, өз басының қызығын қуған жандар... кісіге күлегеш келетіндіктері неліктен? Бұл да заманына қарай құбылып отырған қайғысыздықпен тоқтықтың буы болар...»

	Ол алдыңғы көшедегі аялдамаға қарай бұрылды. Бірсыпыра уақыт жүріп қалыпты. Асан көп кідірмей келе қалған автобусқа отырып үйіне қайтты. Өзінің азды-көпті шаршағанын... анадайда бос тұрған орындыққа отырғаннан кейін ғана сезінгендей болды. Жаз бойы істеген шаруалары да аз емес. Бірақ, оның алдында күтіп тұрған шаруалары... тіпті мол болатын. Енді бірер аптадан соң, аңсап жүрген алыс сапарына аттанып кетпек. Өмірден таңдап алған жолы да, ащы тер мен ауыр еңбекке ғана сүйенген жарқын армандар еді. Қайырлы сапар, оң тілек болғай...



	Алматы – Москва, 1974 –1978 –1988 жж





Notes


	[←1]

Асқазан операциясынан кейін пайда болатын жайсыз белгі.





[←2]

Ішкен астан кейін бірден əлсіреу.





[←3]

Микробтар көрінетін зат.





[←4]

Өкпенің керіле жазылмауы.





[←5]

Перевязка – байлау





[←6]

Ұштастыра тігу.





