	Мұстай Кәрім

	Кешірім





	Повесть





	Башқұрт тілінен аударған Зұлқарнай Сақиұлы





	Өлім жазасын күткеннен де азапты, осындай қатерлі, қайғылы шақта келетін ой ма еді бұл? Ой дейтін ой да емес – еске алу ғана. Күрке сыртында маужыраған айлы түн. Құрғақ жапырақтар сыбдырласа судырай жауып жатыр. Жантемірдің жиырмасыншы күзінің жапырақтары. Кейбіреуі жерге соғылып, судыр етеді. Көктеректің жапырағы осылай судырлайды-ау, сірә. Қайың жапырағы өйтпейді. Ол жұмсақ. Жапыраққа қосыла ай сәулесі де сыңғыр қаға ма, қалай? Толған ай Жантемірдің көңіліне бала шақтан сағынышты мұң салатын. Міне, қазір де солай. Алдында жап-жарық ұзақ түн. Қараңғы, жаңбырлы, желді болса, бәлкім, ол жеңілірек, тезірек өтер еді. Тымық көл секілді тынып қалған. Ақпайды да толқымайды да.

	Ал еске алу өз жөнімен жалғаса берді. Ол өмірде не жоғалтқанын біртіндеп еске алып, солардың үлкенін де, кішісін де саралады. Неге табыстарын емес, жоғалтқанын еске алады? Жантемір бұған өзі де жауап бере алмас еді. Шынында да, неге? Жиырма жасар лейтенант Жантемір Байназаровтың ертең таңертең атқаратын қатерлі ісі, қатал міндеті алдында егжей-тегжейлі сарапқа салатындай не жоғалтыпты? Бар шығар. Соғысқа дейінгі уақыт бұған кірмейді. Ол – басқа өмір, басқа дүние. Ол дүниедегі жоғалтқаны да табыс сияқты көрінеді қазір.

	Әйтсе де ғажап: оның еске алуы қасықтан басталды.

	Майдан жолында оған кездескен алғашқы қырсық қасық жоғалту болды. Дорбасына шешесі салып жіберген жалпақ басты қалайы қасық қызыл вагонға мінген түні үшті-күйлі ғайып болды. Ғайып болды дегенде... Жаудан қорқып, өзі вагоннан секіріп түсіп, қалып қоймаған шығар.. Жоқ. Ол қорқақ емес-ті. Жантемірдің әкесі Жанберді солдатпен сонау герман соғысына барып қайтқан жорықтарда, шайқастарда шыңдалған, өмірдің ащы-тұщысын татып, көп ғибрат алып, көпті көрген қасық еді ол. Сорпа, ботқаны котелоктан, табақтан, шәугімнен ауызға бір тамшысын шашау шығармай, мүлтіксіз жеткізген, қайратты, шебер қасық еді. Бұған қоса оның оң жақ шеті пышақтың жүзіндей қайралғандықтан қылпып тұратын өткір еді. Жантемірдің шешесі – солақай Гүлғайша жеңгей қазан түбін қыра-қыра осы дәрежеге жеткізген оны. Жай қасық емес, соғыс қаруы болатын ол Мұндайлар жанып кетпесе, әлде сынып кетпесе, өз еркімен күзетті тастап кетпейді. Балама сенімді серік болар деп ойлаған еді Гүлғайша жеңгей. Өмірде басқаша болып шықты ғой...

	Солдатқа қасықсыз қалу – азықсыз қалғанмен бірдей. ЬІрымға да жаман. Жолға шығудан бір түрлі... ризығы кесілгендей көрінді. Үрей туды. Ұстара жоғалса, бәлкім, қауіпсіздеу болар еді-ау...

	Солдат вагонының екі қапталына екі қабат сөре орнатылған. Соларға отыз шақты адам жайғасқан. Бәрінің киімі бірдей, бәрінің де шашы қырылған. Жүздерін бірден айыру қиын. Жарық күңгірт. Ол жартылай ашық есіктен ғана түседі. Біреулер кеше вагонға мінуден танысып, араласып кетті, екіншілер әлденеге ешкімге жоламайды: елден кетіп бара жатқанға әлі көндіге алмаса керек. Ашық есіктің жанындағы жүдеу жігіт мұңды ән шырқап отыр. Вагондағыларда оның шаруасы жоқ. Ашық есіктен шырқаған әнін ел жақта қалған адамына арнайды.



	Үфіге барған кезімде

	Жоғалттым жолдарымды.

	Көңілім босап, жылармын деп

	Бермедім қолдарымды.



	Жігіттің бетінен жас сорғалап тұр. Шынында да көңілі бос екен. Ғашық шығар. Айырылысу азабын, сағыныш көрмеген махаббат жылауық келеді. Әнші кенет үнсіз қалды. Басы кішкентай, мұрыны сүйірлеу келген жігіт тоқылдаққа ұқсап кетті. Белдікпен қынай буған гимнастеркасының етегі артқы жағынан құйрық тәрізді делдиіп тұр. Тұра ұмтылып, есіктің қасегін шоқи бастайтын сияқты. Шоқымады.

	Әне бір жерде үстіңгі сөреден аяғын салбыратып, шымқай қара шашты, сәл солға қисайған қыр мұрынды, жағы солыңқы, жасы жиырма бестің шамасындағы сұлу жігіт отыр. Бойы айтарлықтай ұзын емес. Бірақ екі қолы екі шоқпардай. Жуан жұдырығы тырсиып тұр. Сол жігіт бір күн ішінде вагонның атаманы болып алғанын жұрт сезбей де қалды.

	– Мардан Гарданов көкең мен боламын! – деген ол кеше пойыз жүріп кеткен соң. – Өзімді ұнатқандарды жарылқаймын... ұнатпағандарды жарып тастаймын, – деп мәз болып, қарқылдап күлді. – Мені ұнататындарыңызға сенемін. Әйтеуір, қорықпаңыздар...

	Мардан Гардановтың бұл қылығы жұртқа ерсі көрінді. Әйтсе де оның күліп тұрып жасаған дөкірлігі, қулана қоқыраңдағаны, паңданып, мақтанғаны бара-бара жұртты қызықтырып, баурап әкетті. Әңгімесі кілең ат туралы. Шабыттана шалқып, есіріп кетеді. Сөйтсе, ол Орал өңіріндегі бір кеңшарда жылқы бағып, құрық тимеген асауларға бас үйреткен екен. “Ұнату”, “жарып тастау” деген сөздерін ол, шамасы, әлгі асау аттарға айтып үйренсе керек.. Жалпы, асауларға тарпаң мінезін танытып қойғысы келген болар, сірә.

	– Менің қолымнан өткен аттарды есептесең, бір дивизияға көлік болар еді, – деп соқты ол, – тіпті ауысып та қалар еді. Менің ішкен арағымды жинаса ше?.. Ау, оны жинаудың қажеті қанша?.. Ішілген арақ кімге қажет? Оған қалжыраған маскүнем де мас болмайды. Пай-пай, атты айтсаңшы... атты... Қалаған сайтанын қас қағымда періштеге айналдыратынмын. Тек біреуі тулағанда тұяғының ұшы мұрнымды қисайтып кетті. – Ол мұрынын сипап қойды. – Жирен айғыр еді. Жирен ат көбінесе тентек, долы келеді. Құла жылқы жуас, сабырлы, қара жылқы айлакер, әккі, ал ақбоз ат сезімтал болады. Әсіресе, биесі. Баяғының батырлары бекерге ақбоз ат мінген дейсің бе?

	Жылқы мінезі жайлы бұл сөздер дұрыс па, бұрыс па, кім білсін, әйтеуір, тыңдаушылар сенеді. Жұрт сенген соң рас шығар.

	Мұндай әңгіме қаршадайынан ат мінген Жантемірдің жанына жағады. Ол өнер техникумына оқуға кеткенше төрт-бес жаз ұжымшарда бригаданың жылқысын баққан, оқып жүрген кезінде демалысқа қайтқан сайын осы іспен айналысатын. Бағымындағы әр аттың мінезін ғана емес, тіпті сырын білетін сияқты еді. Тек малдың түсіне қарап, мінезін айыруға болатыны есінде жоқ. “Бәлкім, атқа бас үйретуші көбірек білетін шығар. Айтып отырғандары қызық қой” деп ойлаған ол Мардан Гардановтың қасына келді. Таяп келе бере қалшиып қатып қалды. Бұл не? Әлде көзіне басқа бірдеңе елестеді ме? Жай, елес болса, жақсы-ау!

	Елес емес! Мардан Гардановтың сол жақ төс қалтасынан әлгі қалайы қасық сабының ұшы шығып тұр. Күмән жоқ. Дәл өзі. Өйткені саптың жалпақтау жерінде Байназаровтың ру таңбасы – “қоян іздері” сайрап жатыр. Асау аттарға бас үйретуші енді бір қызық әңгімеге көшкенде тыңдаушылар ду күлісті. Жантемір ештеңе есітпеді. Аңқия қатып қалды. Бірдеңе айтқысы келді. Айту қайда? Айту түгіл, ойлай да алмайды. Тек вагон доңғалақтарының салдыры ғана құлағына соғады. Әлде доңғалақ салдыры емес, жүрегінің дүрсілі шығар? Қарсы алдында – ұры. Қасық ұрласын, мейлі, ине ұрласын. Әйтеуір ұры. Енді-енді бүкіл вагонды басына көтеріп, ұрының бетіне: “Сен ұрысың! Ұятсызсың! Сенімсіз серіксің!” деп айқай салғалы тұр. Тек азырақ есін жинап: “Сұрасаңыз, былайша да берер едім. Гәп қасықта емес, гәп сенің өзіңде” дегісі келді.

	Есін жинай алмай, тілі күрмеле берді. Гардановтың жуан жұдырығынан қорықпады ол. Оның ұятсыздығына күйініп кетті. Кенет сабасына түсіп: “Ай, Жантемір-ай! Сенің жаның темір емес – қамыр, балауыз, былжыр! Ұрының ұрылығын, жауыздың жауыздығын паш етуге жүрегің дауаламады. Тартындың, тіпті ұялдың! Иә, ұялдың...Су жүрек неме! Өзің қанқұйлы дұшпанмен шайқасуға соғысқа кетіп барасың Ел қорғауға! Батырлық көрсетуге! Сайқы– мазақ байғұс!” Ол “сайқымазақ” дегенде өзінің әртістік өнерін кекетті. Ақылы дал, тілі байланып қалған.

	Жантемірдің айқын аңғарғаны: бұл жолы үйден алып шыққан қалайы қасықты ғана емес, өз рухының, адамдық бейнесінің бір бөлігін, бір ұшқынын жоғалтты. Бір сұмдығы – дүниеңді тонаған жаныңды да аямайды.

	* * *

	Қайың аралас көктерек орманына орналасқан мотоатқыштар бригадасы алғы шепке аттану алдындағы соңғы түнін өткізіп жатыр. Таң алдында өте көңілсіз оқиғаның куәсі болған соң ол дәл көрсетілген сағатта орнынан қозғалады. Жаңа ғана аман өткен “кеш” пен белгісіз “ертең” арасында мыңдаған кісі маужырай ұйқтап қалған. Бірі жеркепеде, бірі шатырда, бірі күркеде. Тек сақшылар ғана ояу. Бұған қоса үш кісі... Соның бірі – бригада комиссары Арсений Данилович Зубков, екіншісі мехбат командирі капитан Вардгес Казарян, үшіншісі барлау взводының командирі лейтенант Жантемір Байназаров. Метсанбат шатырында бір қыз түнді ұйқысыз өткізді. Бірақ оның қасіреті басқа, өлім қасіреті емес.

	Дүниеде ештеңе болмағандай, ай сәулесіне малынған жапырақтар бұрқырай жауып тұр. Осыдан он жыл, жүз жыл, мың жыл бұрын болған қалпы. Алыста оқта-текте гүрсілдеген зеңбірек дүмпуі бұл түннің асқақтығын, мықтылығын, тыныштығын бұза алмайды. Түн адамдарға махаббат, әлде қылмыс үшін берілмеген, ойлану үшін берілген. Түн болмаса, адам ойлаудан, еске түсіруден, өкінуден қалар еді. Өзінің кім екенін ұмытып, қайғы-мұңды білмейтін мәңгүртке айналар еді.

	Пішен аралас жапырақ төселген күркеде Жантемірдің қасында артдивизион техникасының бастығы, техник-лейтенант Леонид Ласточкин бөбектерше пысылдап ұйқтап жатыр. Тұмсығын қанатына тыққан қарлығаштың балапаны сияқты сол қолын мұрынының үстіне қойған. Екі жас үлкен болғанымен, Леонидтің бойы Жантемірден сәл ұзындау сияқты. Жаратылысы жағынан да ол әлі балалықтан арыла қоймаған, басында кілең орындалмайтын неше түрлі қиялдар, жоспарлар, үміттер жүреді. Оның білмейтін ісі, қолынан келмейтін шаруасы жоқ. “Леня, тісіңмен мына қазықты суырып алшы” десең, ол екі ай бойы тары ботқа жеуден қақсап жүрген солқылдақ сойдақ тісімен қазықты жұлып алады. Шамасы жететінін-жетпейтінін ойлап, бас қатырып жатпайды. Бұйрықты орындауға, тапсырған істі тындыруға тырысады. Ол біреудің шашын алады, біреудің етігіне тақа қағады, біреудің күрегінің жарылған сабын ауыстырады. Жұмсаған жаққа тұра жүгіріп, жұмысты бітіруге жанын салады. Қолынан келмесе, ренжімейді, өкінбейді, өзіне жаңа бейнет тауып алып, қайтадан қауырт істің ортасына қойып кетеді. Бірақ мұның бәрі қара басының қамы үшін емес. Жұртқа жақсылық жасап, игілік көрсетуге тырысады. Ал өзінің гимнастеркасын кір басып, кепеші терден кірлеген, шинелінің түймелері сирексіп қалған. Жуып, тігіп, тағып алуға қолы тимейді. Дивизион командирі майор Фоменко – түпкілікті әскери маман. Салақтыққа қаны қас, салғырттыққа көне алмайды. Сәл тәртіп бұзған командир мен солдатты көрсе, түтіп жеуге бар, әрі жазаға тартады. Бірақ мына Ласточкинге тимеді. “Жарайды, бүкіл дивизиондағы бір қырсыз екен, жүре берсін” деп қолын бір-ақ сілтеді.

	Мұңаюды білмейтін Ласточкин түсінде аузын сылпылдатып қояды. Шамасы, біреу сыйлық жасаған болар. Несі бар? Ертең тұрады да шинелінің шалғайын желпілдетіп, әрі-бері жүгіреді, дивизиондағы зеңбіректерді, минометтерді, автомашиналарды бақылап, тексеріп шығады, асханаға соғып, Жантемір екеуіне бір котелок сұйық тары көже алып келеді. Сол көжені ішкенде ол ашық көк көзін досына тұп-тура қадайды да, күндегі әдетінше: “Достым, сені бір орайы келгенде тыңқия тойғызармын” деп уәде береді. “Қайда? Немен?” деп сұрайды досы. Жомарт Ласточкин: “Қашан қолыма бірдеңе ілінетінін қайдан білейін” деп құтылады.

	Ай сәулесі ақырын жылжып, күркенің аузынан ішке түсті. Ол тіпті Ласточкиннің сұрғылт маңдайына барып жетті. Жантемір оқыс атып тұрды. Есік жаққа мойнын бұрып, шалқалап жатқан жолдасына ызалана қарады. Қасында Леня Ласточкин емес, қақпыш боп қатқан құрбақа жатқандай. Айлар бойы досы үшін басын өлімге тігіп, жанын жарып беруге әзір тұрған кісіге қайдан келді мұндай ашу? Неге көңіліне тиіп, жәбірледі ол? Көңіліне тиген жоқ, жәбірлемеді де, тек бір сәт Жантемірдің қорлануына, іштей қорлануына себепші болды. Кезінде ол бұған жөнді көңіл бөлмеген еді. Қайта-қайта мұқият ойлап тұрмады. Өтіп кеткендей еді. Енді сол өкініш, сол олқылық мына қиын, қатерлі түнде еске түсті.

	Байназаров күркеден шығып, қайың түбіне арқасын сүйеп отырды. Ай сәулесі сәл күңгірт тартып, саулаған жапырақтарды жерге түсірмей, ұстап тұрған сияқты. Жапырақтар бұрынғыдан ақырындау түседі. Түскен соң бірдеңені сыбдырласып алады. Самаладай жарық Жантемірдің тынысын тарылтып, зейнін тұмшалайды.

	Таяу жерден: “Тоқта! Келе жатқан кім?” деген ашық дауыс саңқ етті.

	– Сақшы!

	– Белгі?!

	Бұл абақтының жер кепесі алдында болса керек. Күзет алмасып жатқан кез. Күзеттегі Демьянов бөлімшесі тұтқынды күзетіп тұрған. Ширақ, пысық сержант тым қызба. Әлгі “Сақшы!” деген соның дауысы. Ал Ласточкин ұйқыны соғып жатыр.... Ертең тұрған соң ол көк көзін жұдырығының сыртымен сүрте салып, дүниеде ештеңе болмағандай жымия күледі. Содан соң күркенің қуысында жатқан дулығасын сәл қисайтып, аздаған сумен жуынған болады (Леняның дулығасы әзірше екеуіне құман қызметін атқаратын). Жуынып болған соң ол гимнастеркасының етегіне қолын сүртеді. Бетті ауаның өзі кептіреді. Әзірше ол аузын сылпылдатып, тәтті түс көріп жатыр. “Топан суы тобығынан келмейді мұның” деп күрсінді Жантемір.

	Леонид Ласточкинге ол осыдан жеті ай бұрын тап болды. Ақпанның қақап тұрған кезі. Әр жерде жаңа ғана училище бітірген үш лейтенант – Леонид Ласточкин, Жантемір Байназаров,3иновий Заславский мотоатқыштар бригадасы жасақталып жатқан Терехта қаласына бір күнде келіп жетті. Олар аудандық әскери комиссариатында кездесті. Мұнда әлі бригада туралы ешкім ештеңе есітпеген еді. Аудандық әскери комиссариатында ақсақ капитан өте дұрыс кеңес берді:

	– Әзірше жатып демалыңыздар, бірдеңе бола қалса, хабаршы жіберермін.

	– Қайда демаламыз... Қалай? – деді пысық Ласточкин.

	– Ау, жайғаспадыңыздар ма әлі?

	– Жоқ.

	– Ә-ә, солай екен ғой... – Капитан әлдеқалай үстелінің тартпасын тартып қалды да, тағы да даусын созып: – Ә-ә, солай екен ғой, – деп күрсініп қойды. – Әттең, сауын сиырлы келіншектер де жоқ бізде. Қаңырап қалған қала ғой...

	Капитан көпті көрген кісі болуы ықтимал, “сауын сиырлы келіншектер” дегенді келістіріп айтты. Кенет көтеріле сөйлеп кетті:

	– Жігіттер! Осы көшенің аяқ жағында лаушылар түсетін бір үй бар. Терехтадағы таңдаулы хотель!





1 Мен сіздерді сол хотельге орналастырамын! – Ол үстелінің тартпасын сарт еткізіп жапты. Үш лейтенантты сонда жаба салғандай. Сонымен шаруаны тындырған сияқты.

	– Аттестатпен азық-түлікті қайдан алуға болады екен? – деп сұрады әлгі Ласточкин.

	– Алуға болмайды.

	– Неге?

	– Мұнда ондай жер жоқ. Бригада жасақталғанша амалдап күн көре тұруға тура келеді, – деп түсіндірді ақсақ капитан.

	– Қалайша?..

	– Амалдау керек. Ел ішінде торғай өлмес дегендей.

	Осылай “құшақ жая” қарсы алды Терехта үш лейтенантты. “Отель” шынында да мықты болып шықты. Кең бөлмеде төсексіз алты кереует. Төргі бұрышта үстел тұр. Тіпті орындықтар да бар. Көрпе, жастық, жамылғы осы кезде Ладога мұзы арқылы Ленинград қоршауынан құтқарылған балаларға берілген. Олар көшенің арғы қапталындағы пошта үйіне орналасқан. “Отельдің” құлазып қалғаны содан. Бірақ оның көркі, оның өлмес жаны – қақ ортада тұрған шомбал шойын пеш. Оған үздіксіз от жағылады. Шолан толы отын. Ұқыпты қожайын оны көктем кезінде-ақ, соғыс басталмастан бұрын дайындап қойса керек. Дайындап болып, өзі майданға аттанған сияқты. Қазір мұны басқаратын жасы елуді еңсерген Поля деген сыған әйел Тілі тәтті, елгезек жан. Жігіттердің әскери атағын аузынан тастамайды: “лейтенант қарақтарым” деп сызылып тұрады. “Лейтенант қарақтарым, еденді сыпырыңыздар”, “лейтенант қарақтарым, суға барып келіңіздер...”, “лейтенант қарақтарым....” Бара-бара лейтенанттардың өздері де бір-біріне “лейтенант қарағым” дейтін болды. Сыған әйел өзі де жұрт жұмыс істеп жатқанда қол қусырып, қарап отырмайды. Қарамағындағы “қарулы күштерге” әр түрлі жұмыс тапсырады да, көшенің арғы қапталындағы Ленинград балаларына қарай жүгіреді. Күні бойы соларға қарайды. “Қасық көтерерлік әлі жоқ байғұстардың” деп бәйек болады.

	Лейтенанттар жұмыстан қашпайды. Әсіресе Ласточкин. Ол бірден өзінің пысық, қайырымды жолдас екенін көрсетті. Өзі осы жақтың түбегейлі жігіті. Бірақ Леонид үйін, туған мекенін тілге алуды ұнатпайды. Тек бір рет: “Мен жат жерде шет қақпай болып өстім” деп салды. Жиырма бірінші жылғы ашаршылықта үй-іші түгел қырылған соң екі жасар Леняны көрші ауылдағы күйлірек бір ағасы алып кетті. Соның қолында “масыл” болып күн кешті. Қатыгез жеңгесі оны “Өлімтік” дейтін. Кішкентайында денесі саудыраған сүйек еді. Өскен соң да жөнді шыр бітпеді. Қайдан бітсін! Көп жәбір көргенде жеті-сегіз жасар сәбидің: “Ата– анаммен бірге неге өлмегенмін? Қазір қараңғы көрде тыныш жатар едім...” деп торығып, жылаған кездері де болды. Қаршадай бала дүниеден бекер безе ме! Кәдеге жарап, қолы өзіне жеткен кезде Леняға жұрттың көзқарасы мүлдем өзгерді. Айтқанға көне беретін, ұқыпты бала үйде де, түзде де жұмысқа жанын салды, тапсырған істі ғана емес, тапсырмағанды да өз бетінше орындай беретін. Оқуда да үздік. Төрт жыл Ярославльде оқып, “темір жол технигі” деген құжат алып қайтты. Қайтып келуден жұмысқа тағайындалған жеріне – Сібірге кетті.

	Бұлардың арасындағы үлкені Зиновий Давыдович Заславский. Соғысқа дейін ол Киев университетінде философиядан сабақ берген. Оның әйелі мен екі жас баласы жау ішінде қалған. Ол түні бойы төңбекшіп, ұйқтамай жатады. Ара-тұра көрініп қояды. Тек өз жағдайын жолдастарына айтпайды. “Мұндай жағдайға ұшыраған мен жалғыз өзім бе?” деп сабыр сақтайды. Ол мұнда шифрлаушылар курсын бітіріп келді.

	Жиырмадан жаңа ғана асқан Жантемір Байназаров – актер. Нағыз сахнада әлі бір рет те ойнап көрмеген әртіс, өзі айтқандай, комедиант. Сұңғақ бойлы, сұлу денелі, ат жақты, мұрыны жалпақтау біткен, қою қара қасты бұл жігіт ақын және сардар Салауат Юлаев рөлін сахнада ойнауды армандайтын. Тағдыр оған өмірде ойнауға басқа рөл әзірлепті: барлау взводының командирі.

	“Хотельдің” есігі жұрттың бәріне ашық, құжат сұрап, ақша алмайды. Кейбір түнде мұнда жаңадан келген бес-алты кісі қонып шығады. Бәріне де орын жетеді. Кейбір түндер мүлдем қонақсыз өтеді.

	Дорбаларындағы аз ғана қорды қосып, алғашқы үш күнде тақ– тұқ болса да, тамаққа талшық етті. Заславский кітапханадан бір құшақ кітап алып қайтты. Кітап оқу арқылы аштықтан құтылмақ болды. Бірақ одан құтыла алмады. Төртінші күні аштық алқымнан алды. Қайда барарын білмейді. Әйтеуір, қу Ласточкин біраз жүріп, қойнына бір көмеш нан тығып қайтты. Дірдектеп тоңып қалыпты: дір-дір қалтырайды. Бірақ кіруден әдеттегіше пештің қуысына тығылмай, нанды қос қолдап ұстап, үстел үстіне қойды. “Қайдан алдың?” деген сұраққа тура жауап бергісі келмеді. “Адал еңбекпен таптым” дей салды. Ал шындығында, бұл көмешті ол қала шетіндегі нан дүкенінен карточкасыз жалынып-жалбарынып сұрап алды. “Өзім үшін емес, мен жемей-ақ күн көрем, науқас жолдасым үшін, наннан басқа түк татпайды” деп сендірді сатушы қызды. Оның қулықсыз көк көзіне қараған кісі, әрине, сөзіне бірден сенетін. Мұны түсінуге жай кісінің ақылы жетпейді.

	Әне, сол қоңырқай сарғылт түсті алтын көмеш үстелде жатыр. Қайнаған су жетеді. Шойын пеш үстіндегі үлкен қалайы шайнек әндетіп тұр. Оның мұңды әні көл-көсір дастарқанға шақырғандай.

	Лейтенант Ласточкин нанды тең үшке бөліп болғанда, үстіне тысталмаған ескі сары тон, аяғына шолақ қоныш, ұлтанды байпақ киген, басына сәлде сияқты бұжыр сары сүлгі тартып, есіктен қырындай кірген біреудің шоң денесі салқын үйіре келді.

	– Шын бақыт артымен кіреді деуші еді, бұл қырындап кірді ғой, – деді Ласточкин, – жақсылық болғай.

	Шоң тонының жағасын түсірместен бөлмені шолып шықты да, пеш қасындағы орындыққа барып отырды.

	– Уһ! Қорадағы сиырдың тезегіндей қатып қалатын шығармын деген едім... – Ол булыға жөтеліп қалды. Ұзақ жөтелді. Заславский қалайы күрішкіге су құйып ұсынды. Бір-екі ұрттаған соң жөтелі басылды.

	– Сәлеметсіздер ме, жігіттер! Мен Пэ, Пэ Кисельмін. Прокопий Прокопьевич Кисель. Мал фельдшері. Оташы. Полк оташысы. – Ол тонының жағасын түсіріп, басына ораған сүлгісін шешіп алғанда, отыз бес жас шамасындағы еркектің кең маңдайлы, ақылды қара көзді әдемі басы көрінді. Сақал-мұрты тықырлап қырылған. “Ұстарасы өткір болуы керек – оташылығы рас шығар” деп ойлады Жантемір ішінен.

	– Менің киімім, әрине, жарғыға сай келе қоймас... әрі өткен түнде біреулер бөркімді қағып кетті. Ковровтан келемін.

	– Сіз, шамасы, ашыққан шығарсыз... – деді көңілі бос Леня.

	– Нәр татпағанмын. Тоңуым да содан. Бұл жер жылы. Аудандық әскери комиссариаттағы ақсақ капитан “хотель, хотель” деп босқа мақтамаған екен. Әйтеуір, жіберген жеріне жеттім, қалғанын көре жатармыз.

	Ласточкин үш кесек нанның біреуін Кисельге ұсынды. Ол алғыс айтып, басын иді де, күрішкідегі суды ұрттап алып, нанды жеуге кірісті. Нанды омыра асаған жоқ, ерінін ғана тигізіп, титтейден үзіп алды. Жуас ат солай жейді. Осы балуан қияпатты, сабырлы кісіге Байназаров сұқтана, таңырқай қарап тұрды. Оның ат баққанын көз алдына елестетті. Жылқы мұндайларды ұнатады. Соңынан монтаңдап еріп жүреді. Ал тырыли арық, ұсқынсыз адамды аттардың суқаны сүймейді. Мұндай арық мінген сайын: “Енді кімді көтеріп, кімге бағынатын хәлге түстім, сорлы басым” деп күйзеледі ат. Ал үстінде батыр отырса, ол ауыр жүгін жеңіл санап, қайраттанып, жігерленіп, қуанғанынан аяғын қалай басарын білмей, тұрған жерінде ойнақшиды. Бір қызығы, қортық адам атқа мейрімсіз, қатал келеді. Жантемірдің көршісі жұрт Оқтау деп атайтын Меңдияр ала биесін қамшымен басқа-көзге сабай беретін.. Бір күні ала бие кегін қайтарды, иесінің бұтына теуіп, еркектіктен айырды. Бұл бүкіл ауылға мәлім. Өйткені... төрт жыл ішінде үш бала тапқан жан жары Марфуға жеңгей бала көтеруден қалды. Уәссалам!

	Байназаровтың есіне “ұнатпағанын жарып тастайтын”, “атқа бас үйретуші” Мардан Гарданов түсті. Ол да, шамасы, қатыгез– ау. Қарқылдап күлгеніне де сенуге болмайды оның. Ал Кисель мүлдем басқа кісі.

	Осы кезде Прокопий Прокопьевич соңғы тістем нанын жұтып, күрішкідегі суды қағып салды.

	– Рақмет, жігіттер, жаным жаңа жай тапты ғой, – деді ол Тонын шешіп, шинельдердің қасындағы шегеге іліп жатып. Тон ішінен киетін қара шұға костюмі тозығы жетсе де жамалмаған екен.

	Терехтаға жеткенше Прокопий Прокопьевич Кисель не көрмеді дейсіз. Қырық бірінші жылдың шілдесінен қыркүйегіне дейін Чернигов жақтан Саратовқа үш серігімен бір табын сиыр айдады. Талай рет бомбалауға ұшырады, шегінген әскерлер оның табынын тастап, озып кетті. Әскерден артта қалу ең қиыны еді. Осы үрейлі жағдайдан да саспады, малын тастап, шегінушілермен қосыла жүгірмеді, жараланған малдың жарасын таңып, ауруларына дәрі берді, жығылып өлгендерімен жылап қоштасып: “Риза бол, жануар, сені құтқаруға дәрмен жоқ” деп кешірім сұрады. Табынды қатты қуалап, асықтырмады да. Сиыр желіспен жол өне қоймас деп ойлады. Алайда аялдамады. Тарта берді, тарта берді. Төртеуі де жадап-жүдеп, құр сүлдері қалды. Алып денелі Кисельдің аяғы күптей ісіп, қарайып кетсе де, үмітін үзбеді, сенімін жоғалтпады. “Мені бәрібір қуып жете алмайсың, дұшпан! Әділет сенде емес, менің күнәсіз малым тарапында” деп ойлады ол.

	Шөптің басын қырау шалған шақта аман қалған малын тиісті жеріне әкеліп тапсырды. Табынды қабылдап алған кісіге жол бойы армия бөлімшелеріне берген малы туралы тілхат ұсынып: “Бұл жануарлар міндеттерін мерзімінен бұрын орындады” деді. Әбден титықтаған мал фельдшері мен оның үш серігін Саратовта тұп– тура госпитальға шығарып салды. Үш апта жатып, сәл әлденіп, тыңайып алған соң Прокопий Прокопьевич Тамбов жақтағы ормандардың бірінде ағаш кесті, одан соң темір жол стансасында жүк тасушы болды, Мәскеу түбінде танкіге ор қазды, ауруханада санитарлық жұмыс істеді. Бір жерде атты әскер бөліміне кездесермін деп дәмеленді. “Үмітсіз шайтан!” деген ғой. Үмітенгендіктен енді Кисель тиісті жер берген, тиісті қағазды ұстап, Мәскеуден Муромға, Муромнан Ковровқа, Ковровтан Терехтаға келіп жетті. Қолында: “... -інші атты артиллерия дивизиясына мал фельдшерлігіне жіберілді” деген жазуы бар қағаз.

	Сол қағазды төс қалтасындағы шүберек темекі қалтадан алып, Прокопий Прокопьевич жігіттердің үлкенірегі деп ойлап, Заславскийге ұсынды.

	– Мінеки... Осыған сәйкес, армия есебіне алып, киім-кешек берер енді.

	– Киім берер-ау... – деп жұқа ерінін қымқырды Заславский. – Тек бөлімшесі сіздікі емес қой. Бұл қалада мотоатқыштар дивизиясы жасақталады.

	– Жоқ-ә. Қағазда “атты артиллерия” деп жазылған ғой. Бәріңіз оқып қараңыздар. Мөрі де бар. Мөр басылған жерде қате кетпейді. Осынша азап шегіп, әрең жеттім... қателеспесем керек, – деп Кисель мұңайып қалды.

	Байназаров сәбидей аңқылдаған алып кісіні қатты аяп кетті. Оған басу айтуға тырысып:

	– Бұл бригадада сізге бір орын табылар. Кері қайтармас, – деді.

	– Маған орынның қажеті жоқ, жігіттер, маған ат керек. Атсыз тұра алмаймын, – деп күрсінді Кисель.

	Есіктің алдында дүп-дүп басқан аяқ дүбірі есітілді. Әлдекім қатты жабылған есікті аша алмай, тартқылай бастады. Жантемір есікті аяғымен теуіп жіберді. Сырттан “хотельде” екі түн рақаттана қонып шыққан Бүкір жымиып күле кірді.

	– Ойпыр-ай, аяздың жұтынуын-ай! Түу деген түкірік жерге түспейді. Үш рет түкіріп көрдім, үшеуінде де мұз боп қатты. – Оның кең қоныш керзі етігі бөксесінен келеді. Оң шалғайы күйген сырмағы беліне әрең жетеді – арқасының күржігі тартып тұр. Басындағы шүберек далбағайының екі құлағы екі жаққа салпиып кеткен. Әрі омырауы ашық.

	– Бүгін де жолым болмады! – деп көтеріле сөйледі ол Таңертең жұмыс тапсырған сыған әйел Поляның даусына салып: – Лейтенант шырақтарым, мұңаймаңыздар, түбінде көктем шығады. Оны біз көрмесек, басқалар көреді. Армысыздар, әскерден тыс азаматтар! – деп Кисель жаққа бас иді.

	Бүкірдің жасы белгісіз. Оны отызда да, елуде де деп ойлауға болады. Ол Смоленск жақтағы басқыншылардан қашып келген сауда қызметкері. Аты-жөнін сұрағанда, Тимоша дей салды. Күркілдегеніне қарамастан қолдан ұнталған сасық темекіні сораптап сора береді. “Бұдан басқа ермегі болмаған соң, қайтсін” деп оған ешкім тимейді. Ол осыдан төрт-бес шақырым жердегі Вертушино деген ауылға жұмысқа тұрмақ. Аудан басшылары әлденеге созып жүрген көрінеді. Тимофейдің тегін, ата-бабасын тексеріп жатса керек. Несін тексеретінін қайдам, бар байлығы – бір темекі қалтасы, арқасындағы күржігі мен жүрек елжірететін күлкісі.

	Үстелде қалған екі кесек нанды Ласточкин төртке бөліп қойды. Төрт стақанға ыстық су құйды. Прокопий Прокопьевичті екінші рет қыстағысы келмеді.

	– Жей қойыңдар, лейтенант қарақтарым, Тимофей көпес, дастарқанға кел

	Кисельдің артында тұрған Тимофей иегімен ымдап, “мынау ше?” дегенді аңғартты. Леня дауыстап түсіндірді:

	– Прокопий Прокопьевич жаңа ғана жүрек жалғады...

	– Иә, иә, тартынбаңыз, алыңыз, – деді Кисель.

	Ұдайы үнсіз отырған Заславский аштықты сезбейтін сияқты. Ол біресе кітап оқиды, біресе кереуетінде үнсіз шалқалап жатады. Тек оқта-текте: “Тезірек майданға аттансақ еді” деп қояды. Қазір де дастарқан басына ол ең соңынан келді. Басқа үшеуі өз сыбағаларын бірден жеп қойған-ды.

	– Ай, жігіттер, мен сендерді алдарыңыздан қайтқанша тойғызар едім-ау, заман келмей тұр! – деп өкінді Леонид Ласточкин. Тамақ табылса, тұмсығымен балапанына жем тасыған қарлығаштай, жолдастарына жеткізер еді.

	Үй сыртына іңір түсті. Жолдан шаршап келген Прокопий Прокопьевич тонын басына бүркеніп, Ласточкин көрсеткен бос кереуетке жата кетті. Заславский қайтадан кітапқа үңілді. Тимофей көпес пен Ласточкин үстелде карта ойнауға кірісті. Шарт-шұрт соғып, “ақымақ” ойнады. Картаны сартылдатып соқпаса, қызығы бола ма, тәйірі. Үш күннен бері Жантемір “Париж бибісінің соборы” деген романнан бас көтермейді. Капитан Фебпен Квазимодоға ызаланып, Эсмеральдаға ғашық болды. Осы жасқа жеткенше бірде-бір қызды ұнатпаған еді. Ұнатқандары оны менсінбей, тез көңілін қалдырды. Жас қыздар сорайған ұзын жігіттерді жақтыра бермейді. Он сегізге шыққанша Жантемір осындай еді. Оның қосалқы аты “Сырық”. Жігіт өзі де батылдық көрсетпеді, ұялды. Басқалар дөңгелене билегенде, ол шалбарының жамауын жасыру үшін арқасын қабырғаға сүйеп тұратын. Соңғы жылдары денесі толығып, жетілгенімен, ұялшақтығын қоя алмады. Ауылдағы тракторшы ағасы былтыр оған жайма базардан көнетоздау болғанымен, әлі өңі қаша қоймаған ашық көк костюм әкеліп берген. Ол да батылдандыра қоймады. Қыздардың елемеуінен қорқатын ол. Бұдан асқан азап бар ма? Эсмеральда сүйісуден тартынбайды, қалағаныңша сүйе бер. Капитан Феб пен мүгедек Квазимодо оған карта емес. Сондықтан карта ойнап отырған мына құныс Тимофейді суқаны сүймейді. Аяса да, жақтырмайды. Квазимодо сияқты оның махаббатына қол сұғатындай. Эсмеральда Тимофейдің үш ұйықтаса түсіне кірмейді, оның өз қайғысы өзіне жетеді. Міне ол карталарын үстелге сарт еткізді де, екі алтылықты Леонидтің иығына жапсырды:

	– Лейтенант қарағым емессің сен қазір, дырдай полковниксің! Ха-ха-ха! – Оның темекі түтінінен қарлыққан тамағынан шыққан күлкісі ішінің түкпірінен күркіреді.

	– Пай, осы темекіңді бықсытпасаң, алтын жігіт болар едің, Тимоша, – деді Леня.

	– Сен де алтын, мен де алтын болсақ, алтынның не қадірі қалады? Мен осы қалпымда өзіме-өзім қымбатпын. Баға жетпейді. Өзімді ешкімге айырбастамаймын. Солай, бауырым!

	Олар біраз үнсіз тұрды. Тимофей көпес жайымен сөз бастады:

	– Шамасы, жұрт маған қарап, осы құныс бейшара дүниеде неге өмір сүреді екен деп олайтын шығар. Шынында да, қырық градустық суықта күржиіп, не бітіріп жүр бұл дейді. Менің жаным бүкір емес, өмір сүретінім содан, жүретінім содан деп жауап беремін. Күннің жарығын, жердің жылуын біз, кәріптер, сіздерге қарағанда көбірек сеземіз, сондықтан өмірге мықтап жабысамыз. Өмірден қанша түңілсек те, өзімізге өзіміз қол жұмсамаймыз, жөнсіз тойып секірмейміз.

	– Ау, сен, Тимоша, философ болып шықтың ғой! Заславскийден де асып түстің...

	– Әр пенде өзінің шама-шарқынша өмір сүреді ғой, бауырым. Әйтпесе қорқынышты... – Ол соңғы сөздерін осындағылардың бәріне есіттіріп айтты. Дауысында мұң байқалды.

	Бұдан әрі әңгіме жалғаспады. Прокопий Прокопьевич түні бойы жөтеліп, Бүкір – ошақ қасында темекі тартса, Заславский төсегінде дөңбекшіп, күрсініп шықты. Леня мен Жантемір қатар тұрған кереуеттерде түні бойы алаңсыз ұйқыны соқты. Тимофей ошаққа оқтын-оқтын отын салып, пеш алдында отырған қалпында қалғып кетті.

	Ертеңіне күн сәл жыли түсті. Жейтін тамақ болмаған соң “көпес” көп айналмай, бағын сынап көруге жұмыс сұрап жүрген жағына кетті, Ласточкин азық-түлік майданындағы ізденістерін жалғастыруға жөнелді. Прокопий Прокопьевич ұстарасын шалбарына тағатын былғары белдігіне ұзақ қайрап, консерві қалбырына сабынды езе көпіртіп, қатырып қырынып алды. Оған әлдекім: “Енді ертеңгі шайды ішуге келіңіз!” дейтін сияқты. Байназаров орнынан тұрмастан Эсмеральда туралы кітапты қолға алды. Заславский қабырғаға қарай теріс айналып жатты. Ол енді біраз көз шырымын алмақ.

	Сыған әйел Поля келіп, күндегі бұйрықтарын беріп кетті. Бүгін оның әдеттегі әзілі де, сөзі де жоқ. Өткен түні Ленинградтан келген сегіз жасар бала шетінеді. Аштықтан құтылған байғұс тоқтықтан жазым болды. Тамақты жұрттан жасырып, көп жеп қойып, ішегі түйіліпті... Сыған әйелдің қолында жан тапсырды. Тіл тартпай кетті... бала туралы ол лейтенанттарға айтпады.

	Поляның мына түріне таң қалған Байназаров:

	– Сізге не болды, Полина? – деп сұрады.

	– Қапалымын! – деп басын ұстап, жылап шығып кетті ол.

	“Ой, заман-ай! Қазір адам баласын қайғы-қасірет басты ғой! деп ойлады Прокопий Прокопьевич ішінен. – Сірә, бір жақын адамы опат болған шығар...” – Содан соң дауыстады: – Қап, бірдеңе айтып, көңілін жұбата алмадық-ау, тым болмаса... Қалай жұбатасың енді”.

	Оған ешкім тіл қатпады. Не десін? Байназаров кітабын қойып, кереуетінен тұрды. Біреу қайғырып, жылап тұрғанда махаббат туралы кітап оқып жатуды қатыгездік деп есептеді. Тыныштық ұзаққа созылды. Біраздан соң Полина қайтып келді.

	– Жігіттер! – деді ол. – Қабір қазу керек....

	Үйдегілердің бәрі де ұшып тұрды.

	– Кім қайтыс болды?

	– Бала. Ленинградтық бала. Мана айта алмап едім... Соны жерлеу керек....

	Үшеуі де ың-шыңсыз орындарынан тұрып, дереу киіне салды да Полинамен бірге пошта үйіне кетті.

	Әйелдер мәйітті жуып болғанша Прокопий Прокопьевич ағаш қалдықтарынан амалдап, тақтай құрастырып, кішкентай табыт жасады, жұқа ақ қаңылтырдан бес бұрышты жұлдыз ойып, таяқтың ұшына бекітті. Қол ара мен қайшыны, шегені оған поштада жұмыс істейтін қыз берді. Жабайы қаз шамасындай ғана денені мәңгілік бесігіне салып, зиратқа жөнелді. Қаладан шыққан соң ашық далаға беттеп кетті. Жол да, соқпақ та жоқ. Қатты аязда соғатын үскірік боран төңіректі айнала ұйтқып, бетті шағып өтеді. Ең алдына қолына күрек ұстаған Полина түсіп, оған табыт қолтықтаған Прокопий Прокопьевич ерді, үшінші болып иығына сүймен көтерген Жантемір келеді. Азалылар тобының соңында Заславский барады. Былғары белдігіне үлкен балта қыстырған. Көзінен сорғалаған жас тамшылары жерге тамып үлгірмей, көптен бері ұстара тимеген сақылына жабысып, білеу-білеу боп қатып жатыр. Кімді аяп жылайды ол? Өмірі қамшы сабындай қысқа сәбиді ме, елінен айырылып, шыған шалғайда қалған, әлі тағдыры не болары белгісіз өз балаларын ба, әлде үскірген дүлей арасында бүрсиіп, алдағылар салған ізге аяғын дұрыс баса алмай, қасат қарға омбылаған өзін аяй ма? Бәрін бірдей ойлап жылайды ол. Серіктері оған айналып қарамайды, көз жасының тиылмайтыны да содан.

	Зират алыс емес-ті. Тез келіп жетті. Бірақ шойындай қатты тоңды қаза-қаза қалжырап қалды. Балтамен шапты, сүйменмен ойды, күрекпен қазды. Шағын шұңқырды кезекпен қазуға тура келді. Суық та, аштық та естен шықты. Прокопий Прокопьевич бір сәт тіпті тонын шешіп, лақтырды, басына ораған сүлгіні де шешкісі келіп еді, Полина: “Шешпе!” деді (Кисельдің басына суық тиетіні сөзсіз еді сонда). Едәуір азаптанып, теп-терең қабір қазды.

	Сәбиді топыраққа тапсырарда оның ақ шүберекке оралған жүзін ашып, кезек-кезек қоштасты. Баланың екі шекесінде екі қара сызық болып қан тамырлары білеуленіп тұр екен. Прокопий Прокопьевич табыттың қақпағына шеге қағып, сәл тізерлеп тұрып, оны қолының ұшымен лақатқа түсірді. Полина егіле жылап жіберді, Заславский теріс айналды, Жантемір қабірге аңқия қарап қалды. Алғаш рет соғыс құрбанын жерлеуге қатысып тұрғаны. Алдымен сегіз жасар жазықсыз адам баласын қараңғы көрге салу бұйырған екен... “Бұған Полинадан басқа тағы кім жылайды? Қайда жылайды?” деп ойлады ол.

	Тез топырақ тасталды. Құйттай қабір басына Прокопий Прокопьевич әлгі жұлдызды таяқты сайғақ етіп қадады.

	– Жұлдыз қадағанымыз дұрыс. Соғыс батыры болмаса да, соғыс құрбаны ғой, – деп ол асықпай тонын киді.

	Аппақ қар үстіне қап-қара топырақ үйілді. Жерлеушілер құралдарын алып, қайтуға беттеді. Олардың бәрі де, адамдар да, құралдар да ауыр борышты орындап, өздерінің басты міндетін атқаруға қайтты. Қара төмпешік жалғыз қалды. Кімді алды бүгін соғыс жұмсаған ажал – кемеңгер көсемді ме, егіншіні ме, ақынды ма, балалар ойыншығын жасайтын шеберді ме? Кімді? Кімді дейсіз бе? Жерде өмір сүруге құштар Адамды алды ол.

	“Хотельге” қайтқан соң үшеуі үш жерде шошайып, үнсіз отырды. Батып бара жатқан күн қырау басқан терезеден тұнжырай қарады. “Қарап қалыңыздар, кетіп барамын ғой” дегендей. Оған ешкім назар аудармады. Бөлме ішінде уақыт тоқтап қалғандай көрінді.

	Жылы жерге келген соң аштық қысты. Әрқайсысын жеке-жеке қинады. Мұнымен бірігіп күресуге, оны бірігіп жеңуге болмайды. Алдымен Кисель тіл қатты:

	– Бір амалын табуымыз керек, жігіттер. Тепсе темір үзетін төрт кісі аш жатуымыз жөн емес!

	– Енді қайтеміз?

	– Бірдеңе істеу керек.

	– Не істейміз?

	– Жұмыс! Жұмыс істейік... Ағаш кесейік, қапшық тасиық, қар күрейік. Дүниеде жұмыс құрыған дейсің бе?

	Заславский аппақ жүндес қолына қарап қойды: “Қар күреуге болады, ағаш кесу де қолдан келуі мүмкін, ал қап тасуға келгенде... – деп ойлады ол, – Хәл мүшкіл. Дегенмен... бұл да адам атқара алатын жұмыс”.

	Есік алдында біреудің дік-дік басқан батыл, салтанатты аяқ дүбірі есітілді. Әлдекім тұрған орнында аяғын тапылдатып, маршқа басқан сияқты “Тоқта!” деп қысқа әмір берді де, есікті шалқайта ашып, кіріп келді. Бұл жау қайтарған батырдан да айбынды Ласточкин еді. Оның оң қолында салмақты көрінетін ақ шелек. Босағадан аттай бере серейіп тұра қалды:

	– Аштық патша жеңілді! Ур-ра! Қасықтарыңызды жауға дайындаңыздар! – деп әмір берді. Жарты шелектен астам қою сұлы көжесін үстелге әкеліп қойды. Асқатықсыз көже емес. Бетінде бармақ басындай білем-білем май жүзіп жүр. Айдын көлде мамырлаған аққудай әсем.

	Қасірет-қайғы басқан заманда адам тек қайғымен, тек еске алумен ұзақ өмір сүре алмайды, оған басқа бейнет, басқа ой, басқа көңіл күйі келеді. Жаңа ғана тартқан жан азабы түгел ұмытылмаса да, сәлден соң басылады, кейде оларды әдеттегі тірілік билеп кетеді. Міне, қазір барлық назар ақ шелекке ауды.

	Леонид көжені “хотельдегі” жалғыз қалайы табаққа құйып, Бүкірдің сыбағасын шелектің түбінде қалдырды. Табақ шүпілдеп толды. Қасықтардың биі тоқтағанша ешкім ләм-мим тіл қатпады. Тіпті философ Заславскийдің өзі де “мұның тегі қайдан шыққанын” тексермеді. Ризық келген соң “себебі мен салдары” бар. Осы пәлсапауи сұрақты қасығын жалап біткен Прокопий Прокопьевич қойды:

	– Мұнша тағам қайдан шықты?

	– Осы да тағам ба? Бұл жай аванс. Бір шөкім несие ғана! – деп мақтанды Леня Ласточкин. – Ертеңнен бастап мен сендерді демалыс үйіне, санаторийға, жоқ, курортқа жайғастырамын! Күн сайын винегрет пен котлет жеп, кисель мен компот ішіп тұрасыздар. Бәрін де сөйлесіп, келісіп келдім. Мөр басылған шарттың қажеті жоқ!

	– Кіммен келістің? Аудандық әскери комиссариатпен бе? – Бұл аңғал сұрақты берген, әрине, Байназаров.

	– Қажетті кісімен, – деді Ласточкин жұмбақтап, – Ең басты кісімен... Нюрамен. Аудан активі асханасының бас аспазы Анямен...

	Әрқашан бар ісіне мұқият Заславский бұл жолы да күдіктенді:

	– Ақысына не төлейміз? Бізде ақша жоқ қой.

	– Ақша! Ақша деген қолдың кірі. Ақшадан да мықты, ақшадан да қымбат нәрсе бар бұл дүниеде. Ол – махаббат! – деп айқайлап жіберді Ласточкин. – Бәрін жалынды, шынайы, асқақ, пәк махаббатпен өтейміз. Махаббат ажалды, аштықты осылай жеңеді!

	– Жігіттің сұлтаны екенсің ғой, Леня, – деп Жантемір оның білегінен ұстады. – Бізді аштықтан құтқарған қайырымды әулие өзіңсің, Қыдыр Ілияссың. Өмір жасың ұзақ болсын! Саған ғашық болмаған әйелдің жүрегі жоқ шығар.

	– Жоқ екені ра-а-с, – деп даусын созды Леня, – жүрегі жоқ екен...

	– Неге?

	– Мені жақтырмады ол. “Өте жүдеусің, дейді, не түсің, не бойың, не даусың жоқ, дейді. Сенен жөнді бірдеңе шыға қоймас, дейді. Жаныңа жолауға қорқам, салдыр етіп сынып, сау етіп төгілгелі тұрсың, дейді. Мен ондай қатыгез жыртқыш емеспін ғой, дейді”. Мен қайтпадым: “Сен бойға-түске қарама, дедім, тұла бойым тарамыс. Менде ет те жоқ, май да жоқ, сүйек те жоқ, ылғи тарамыс, дедім. Өзім солай болсам да жаным аса сыршыл, қаным қызу” дедім... Кеудемді қатты керіп қалып едім, басым айналып, теңселіп кеттім. Көжені төгіп ала жаздадым. “Бар, іңірге таман менің жұмысым аяқталар алдынан тәуірірек бір жолдасыңды ертіп кел” деді. Сендерді бұл ыңғайсыз шаруаға шатпайын деп едім, ретін таппадым. “Тәуірірек” жігіт керек, мен оған жарамадым...

	Әрине, Нюрамен ешкім бұлай ұзақ сөйлескен жоқ: мұны лейтенант Ласточкин жұртты сендіру үшін өзі ойлап тапты. Әйел қалжыңдап: “Бір сүйкімдірек лейтенантпен таныстырып қойсаң еді...” деген.

	– Өзі әдемі ме? – деп қызықты Кисель.

	– Әдемі дейтін енді... Прокопий Прокопьевич, сыйға тартқан аттың тісін кім тексереді? Сосын, мына заманда аса ару әйел шелектеп май қатқан көже беріп жібере ме? Жалпы алғанда, орташа. Түнгі көбелекке көрік керек етпейді деген ғой бұрынғылар...

	Байназаров қобалжып қалды: “Таңдау кімге түсер екен? Оташының үсті-басы ұдайы адам шошырлық. Заславский бәрінен, тіпті аштықтан да безген. Бүкір есепке кірмейді. Енді кім бар? Ол өзі – Жантемір Байназаров...”

	– Талас-тартыс тоқтатылсын! – деп әмір берді лейтенант Ласточкин. Серіктерін кезек-кезек шолып шықты. – Лейтенант Байназаров! Жауапты міндетті орындауды саған тапсырамыз. Моральдық тұрғыдан дайын бол!

	Байназаров көп қарсылық жасамады. Бәлкім, көңіліне ұнаған шығар. Махаббаттың алғашқы түні оған әлі тәтті тілек, арман ғана еді. Сірә, сол тілегі орындалатын уақыт жеткен болар. “Қыз көреміз” деп, анығырақ айтқанда, “қызға көрінеміз” деп Леняға еріп, қарды сықырлата басып, асхана жаққа бара жатқанда: “Әзірше маған құмартып тұрған ешкім жоқ бәрібір. Немене, мен де еркек емеспін бе? Менің жасымдағылар да талай қыз-келіншекті айналдырып, аузына қаратып жүр. Бостан-босқа айтпайтын болар...”.

	Серігін сыртта қалдырып, асхананның ішкі есігін қақпастан Леня ішке кірді. Аласа бойлы, биік ақ қалпақты, күртеше киген бір әйелді ертіп, тез қайтып келді. Жантемір іңір қараңғысында әйелдің жүзін айқын көре алмады.

	– Нюра, – деп әйел қымсына қолын ұсынды. Байназаров үндемеді, тілі күрмеліп, сөйлей алмады. Ұялды ма, ренжіді ме, ашуланды ма? Әлде соның бәрі бірден көрінді ме? Көңілінде күдік күшейді. Ене қазбен кездестіруге ертіп келген ата қаз ба ол? Нюраның қиғаш қасына ол тіпті қарамады да. Әйел қысыла– қымтырыла тұрып, үн қатты: – Анна Сергеевна, – деді сәл шетке шығып, басын иді. Жантемір әйелді аяп кетті. Нюраның төмен түскен қолын өзі тауып, сәл қысыңқырап:

	– Менің атым Жантемір, – деді.

	– Орысшасы қалай?

	– Жай ғана Жантемір десе, жетіп жатыр.

	– Тамағың өте тәтті болды, Нюра, шелегіңді ертең әкеп беремін. Тамақ пісіруге шебер екенсің... – Мұны Ласточкин Нюраға ғана емес, Байназаровқа арнап айтты: “Тамақ жеген табағыңа түкірме, неге келгеніңді ұмытпа...” дегендей.

	– Мен қазір... киініп шығайын... – деп Анна Сергеевна ішке кетті. Жігіттер аяқтарын сартылдата соғып, секіріп, күтіп қалды.

	Кешке қарай аяз ширай түскен еді.

	– Ал қалай екен? – деді Ласточкин.

	– Жүзін көрген жоқпын ғой әлі.

	– Жүз деген, бауырым, бір қарағанда-ақ көзге шалынады. Кейін үйреніп кетесің, байқамайсың... Сұлулықпен ғана күн көруге болмайды. Анау қарағай қандай сұлу, тек жемісі жоқ. Жеміс қисық ағашқа бітеді, – деп пәлсапа соқты Леня. – Сен Нюраға ұнадың, әрине, толқып кетті. Әйел алғаш көргеннен толқыса, бітті. Сен қожайын, ол – құлың.

	Серігінің бұл сөзін жақтырмағанымен, қарсыласпады. Қарсылықтан не пайда! Жеребе салынған, тағдырда жазылған. Осы кезде қара тонын киіп, ақ шәлісін тартып, Нюра қайтып келді. Киінген соң оның бойы одан сайын аласарып кеткендей көрінді.

	– Жә, жолдарыңнан жарылқасын! – деді Ласточкин кетуге ыңғайланып.

	– Ау, о несі, жүр, Анна Сергеевнаны шығарып салайық, – деді Жантемір аузының ұшымен, – көңілдірек болар.

	– Кейде адамның көңілсіз болғаны да жақсы, – “Көңілсіз” деген сөзді Леня біртүрлі мұңды үнмен әдейі баса айтты. Ол қайтуға ыңғайланды.

	Нюра оған бірден ишарат білдіре қоймады. Әйелдің елгезектене бермеуі Байназаровқа ұнап қалды тіпті.

	Олар кешкі суық көшемен әйелдің үйіне кетті. Жантемір оған көп жанаспады, Нюра да жабыса қойған жоқ. Бір-біріне жанаспай, үнсіз келе жатты. Әйелдің байпағының ұлтаны тигенде, қар аянышты ыңырситындай, лейтенант етігінің суық табаны астында ол еңірей жылап жатқандай. Қараңғы түнде бір-бірі туралы ештеңе білмейтін екі жат кісі жылап бара жатқан сияқты. Екеуін бір төсек күтеді. Бірақ жылытар ма екен ол? Ласточкин дұрыс айтты: табиғатынан батыл, сөзуар Анна Байназаровтың алдында әлденеге жатырқап, сасып қалды. Жиырма үште ғана болса да еркек қойнын көп көрген Анна Сергеевна Жантемірдің пәктігін, күнәсіздігін сезген болар. Қыз-келіншек бұл жағына келгенде сезгір ғой! Жігіт алдында Анна өзін бір түрлі айыпты сезді. Алдымен өзі тіл қатты.

	– Айналайын, аққуым, мен сенен көп үлкенмін ғой, жасым жиырма үште, – деді.

	– Мен де жиырма үштемін, – деп алдады жігіт. – Тек түрім жас көрінеді. Біздің тұқым солай.

	Неге бұлай деді ол? Аннаны аяп, көңілін жұбатқысы келді ме, әлде өзі жақын болғысы келді ме? Мұны жігіт өзі де айқын аңғара алмады. Кемел келіншек алдында, бәлкім, бала болып көрінгісі келмеген шығар. Солай болуы да ықтимал. Бірақ жүрек “басқа... басқа...”, “жат кісі... жат кісі...” деп соғады. Қазір оған Анна адымдап емес, домалап бара жатқан домалақ сияқты көрінді. Аппақ домалақ. Жантемірдің көз алдына мынадай көрініс елес берді, ол өзі де ертегідегі өгей қыз секілді, алдынан домалақ домалатып жіберіп, соңынан жүгіріп келе жатқандай. Домалақ кәдімгі жіп оралған домалақ емес, Жантемірдің өз жүрегі сияқты. Жантемір жүгіріп келе жатып, аянышты үнмен біреуден: “Жұмыр жүрегімді көрмедің бе, ағай?” деп сұрайды. Қайда домалап барады оның жүрегі? Ғажап. Адам ойына нендей ғажаптар келмейді... Шынында да, өзінің махаббаттың да, сағыныштың да дәмін татып көрмеген жалғыз жүрегін қайда алып барады бұл жігіт? Қалай алып қайтады оны?

	Үйге келіп, шам жаққан соң да Байназаровтың көңілі сейілмеді. Ол әйелге шын ықыласпен жылы шырай танытқысы келді. Нюраның дөңгелек жүзінде мін жоқ сияқты. Сәл үшкірлеу мұрыны да, дөң маңдайы да, қою қасы да, бүрісіңкілеу еріні де, кішкентай құлақтары да – әрқайсысы өз орнында тұрғанымен, бәрін жинап, біреудің бүтін кескінін жасауға болмайтын сияқты. Олар о баста басқа біреулерге арнайы жасалып, кейін Нюраға қондырыла салғандай. Өте ұсқынсыз адамдар да болады, бірақ олардың барлық мүшесі: қайқы мұрыны да, қыли көзі де, қисық аузы да, салбыр құлағы да өзінікі...

	Нюра тез қамыр илеп, құймақ пісіріп алды. Екеуі шай ішті.

	– Арақ жоқ, айыптама, – деді әйел – Сол уды үйге әкелмеуге ант еттім. Күйеуім арақтан азып-тозып жүрді де, үйден безді.

	– Қайда ол?

	– Білмеймін. Соғыстың алдында үйден шығып кетіп еді. Хабар– ошарсыз жоғалды.

	Анна Сергеевна шамның білтесін басыңқырап қойды да, қымсынбай, именбей шешінуге кірісті. Ол ішкі көйлегімен қалғанда Жантемір алғаш рет қатты толқыды. Әйел төр жақ бұрыштағы шымылдыққа кіріп, құс төсекті, жастықтарды қаға қампайтып, кереуетке шығып жатты: темір кереует сықыр етті.

	– Ал кел енді... Отты сөндір... – деп шақырды әйел мүлдем тосын жалынышты, сүйкімді үнмен. Жігіт тағы да толқып кетті. Тұла бойы қалтырап қоя берді. Жүрегі бұрынғыша: “басқа... басқа... басқа...”, “жат кісі... жат кісі...” деп қайталайды.

	Апыл-ғұпыл шешінген Жантемір шымылдық ішіне кірді. Шұбар білек мойнынан құшақтай алды. “Аққуым, аққуым, қалтырама, тартынба, – деп сыбырлады Анна, – Аңғалым... Еркетайым... – деп оның шашынан сипады. – Періштем...”

	... Түннің бір мезгілінде денесі дел-сал маужырап жатқан Жантемірдің көкірегіне басын сүйеген Аннаның ыстық көз жасы жігіттің тәнін күйдіріп кетті.

	– Анна! – Байназаров алғаш рет әйелдің атын айтты. – Саған не болды?..

	– Маған еркек керек емес. Еркек керек болса, әлгі Леня Ласточкиннің өзі де жетеді ғой. Маған жанымды арбайтын сен қажет едің!.. Ау, не соғып кеттім мен? Сені бұрын танымаушы едім ғой. Танымайтын кісі қажет бола ма екен? Иә, қажет екен... Үйім де, жаным да, тәнім де еркекті аңсайтын. Көңілім қалаған еркекті... Қосылғанда қымсынбайтын, қорықпайтын еркекті... Сенен қымсынбаймын, қорықпаймын. Талай айдан бері үйге еркек енген жоқ. Бұған мен айыптымын ба? Ласточкиндер көп...

	– Ласточкин жақсы жігіт...

	– Сені мұнда махаббат алып келген жоқ, – деп ойын сабақтады әйел, – еріксіз келдің. Сондықтан мен сені қуанышқа кенелте алмадым. Кешір, аққуым...

	Байназаровтың көңілінде кенет қызғаныш оты лап етті. “Аққуым” да “аққуым”. Осыны ол тағы кімдерге айтып, кімдерді еркелетті екен, мына төсек, мына көрпе астында... Жігіт мұны бекер ойлады. Бұл сөз Аннаның аузына алғаш рет кеше көшеде келе жатқанда түсіп еді. Жоқ, ол Жантемірді жаңа ғана ұшуға үйренген аққудың көгілдіріне теңемеді. Мұндай теңеу оның ойында жоқ. “Аққуым” деген үлбіреген асыл сөз аузына қалай түскенін өзі де аңғармай, жай айта салды.

	– Ұйқтайық енді. – Тынши түскен соң Анна басын жастыққа салды. – Әлгі бөстекі сөзіме мән бермей-ақ қой. Жаны күйген әйел не демейді? – Ол оқыс ұмтылып, жігіттің иығынан сүйіп алды.

	Жантемірдің жүрегінен титтей бір жылы ағыс жүгіріп өтті. Жүгіріп өтіп, ғайып болды. Қайталанбады.

	– Ұйқта, аққуым, – деді Анна. Оның дауысынан амалсыз қоштасқалы жатқаны байқалды.

	Анна Сергеевнаның аузынан Байназаров есіткен соңғы сөз осы – “аққуым” деген аппақ сөз болды.

	Таңертең оянғанда ол жапандағы жан баспаған аралға теңіз әкеліп тастаған шарасыз адамның күйін кешті. Кемесі дүлейде күйреп, шыңырауға батқан, артында өткені, алдында келешегі жоқ. Жан-жағы шалқар кеңістік. Шыған шалғайдан тісі ақсиған Ласточкин ыржия күліп тұр. Ә-ә, Ласточкин?! Ол жүрген жерде өмір бар.

	Ол көзін ашты. Үйде ешкім жоқ. Былбырап піскен тары ботқасының иісі бұрқырайды. Апыр-ай, бұл неткен таныс иіс? Қайдан? Ә, есіне түсті. Жантемір мырс етіп, күліп жіберді.

	...Осыдан сегіз-тоғыз жыл бұрын Жантемір көршінің баласы Әбуғалимен жаңбыр аралас қар жауып тұрған бұлыңғыр күні Қоянды алқабына күнбағыс жинауға кетті. Ауыр жыл еді. Әлі күздің басы болса да, үйде қойынға тығып кетерлік нанның бір сынығы да табылмады. Балалардың жолы болды, екеуі екі шелектей күнбағыс терді, біразын басымен қоса сындырып алды. Қарлы жаңбыр астында камзолдары малмандай су болып, қалшылдап тоңды, бірақ шаруаны бітірген соң, бәрі ұмытылды. Қуанғаннан көңілдері көтерілген олар екеуі қосыла ән шырқап жіберді:



	Атқа мінсең, секіріп мін,

	Желкілдесін бұйра шаш.

	Бұйырғанды алдыңнан көр,

	Көп қайғырып, төкпе жас.



	Ал үйде Жантемірді не күтті? Шоланның есігін ашудан қазанда бүлкілдеп қайнап жатқан сүт қатқан тары ботқасының таңсық иісі бұрқ ете түсті. Бақыт келсе, адам баласын қуанышқа кенелтіп тастайды ғой: дорбада – күнбағыс, қазанда – ботқа, жылы үйде – әкесі мен шешесі, үлкенді– кішілі бауырлар...

	Байназаровтың жүрегі сағыныштан шымыр етті. Бәрі де жат мұнда, бәрі де бөгде. Тіпті ботқаның иісі де бөтен, көңілді қобалжытады... Көптен көкейінде жүрген алғашқы махаббат түнінен ол жаңа өмірге самғап ұшып шығатын сияқты еді, одан әрі өмірінің жарқынырақ, шабыттырақ, мықтырақ кезеңі – азаматтық өмірі басталғалы тұрғандай еді. Мұның орнына өкініш келді. Бұл түннен ол майырылып, күйзеліп, азаптанып шықты. Жаны қосылмағанға тәні қосылды. Сондықтан сағы сынды.

	Үстел үстіне күн сәулесі түсті. Жантемірдің назары сонда жатқан бір жапырақ қағазға ауды. Ол ұмтылып, қағазды алды. Әріптері бір-бірімен жалғанбай, теп-тегіс, анық жазылған хатқа дереу көз жүгіртіп шықты. “Ботқа пеште.Тұрған соң алып жерсің. Самауырды қайнатқанмын. Шұлғауларыңды жуып, пештің басына жайып қойдым. Сен тұрғанша кебер. Гимнастеркаңды жусам, кеуіп үлгірмес деп ойладым. Мен жұмысқа асығып барамын. Кетерде орындықтағы анау құлыпты есіктің зұлпына саларсың. Хош.А.”. Төменіректе: “Келсең де, келмесең де күтемін. Ұдайы күтемін. Айыпқа бұйырма” деп асығыс жазылыпты.

	Байназаров өте ауыр жұмыс атқарғандай қинала киінді.Қазір оның шалбары да, гимнастеркасы да, тіпті шұлғаулары да өзінікі емес, кешегі жігіттікі еді. Сол жігіттің киімін киюге қақы бар ма еді оның? Әрі Аннаның еркелеткен сөзі есіне түсіп, шекесі шым етті. “Аққуым” дейді-ау, – деп өзін-өзі кекетті, – аққу емес, Ласточкин ертіп келіп, табыстырған ала қанат ата қазсың сен...” Кешегі тауып айтылған деп ойлаған теңеуін тағы қайталады.

	Самаурынға да тимеді, ботқаны да қозғамады ол. Қалың газет қағазына темекіні жуан етіп орап тартты да, құлыпты ілмешекке ілдіре салып, сыртқа шықты. Дереу бетін аяз шарпыды. Ол басын иіп, “хотель” жаққа беттеді. Таңертеңгі сықырлаған сары аязда бұл дүниеде қатты тоңған, ең айыпты кісі лейтенант Жантемір Байназаров еді.

	Жантемір қайтып келгенде Бүкірден басқаның бәрі үйде еді. Ешкімнің әзілдеп, құптап, кекетіп айтқанын күтпей, ол ішіндегі ашу-ызасын бірден бұрқ еткізді:

	– Бітті! Жетті! – деді ол. – Көрінгеннің қорасына тентірейтін қошқар емеспін мен сендерге! Аштан өлсем де, ендігәрі аттап баспаймын. Жетті! Бітті!

	– Қалайша бітті?! – деп атып тұрды Ласточкин. – Сен аштан өлсем де деп шірене берме, бауырым! Мына Прокопий Прокопьевич бар, Зиновий Заславский бар, құдайдың пендесі бүкір Федя бар! Мен өзімді айтпай-ақ қойын. Мен аштыққа көндіккенмін. – Ол жұмсара түсті. – Басқалар бар...

	– Болса ше! – деп Жантемір шешінбестен кереуетіне барып отырды. Жолдасының мұндай бейқамдығына Леня көтеріліп кетті.

	– Сатқынсың сен! Опасыз! Юлий Цезарьдің ту сыртынан пышақ салған Брутсың сен! – Леня Ласточкин ежелгі Рим тарихынан біраз хабардар еді. – Сен ұятсызсың! Қаныпезерсің! – деді ол түкірігі шашырап, – Сен жендетсің! Қасыңдағы төрт кісі саған немене? Көзін ашпаған күшік пе? Еліміздің төрт абзал азаматы олар. Әскеріміздің төрт сайыпқыран сарбазы! Кілең елдің тірегі! Сонда сен бізге туысқандар қабірін қазғаның ба? Қаз, қаз, қаза ғой, мейірімсіз! – Ласточкин алқынып, аптығып қалды. – Ау, мен сорлы аласұрып, қарлық демей, қорлық демей, басымды тасқа да соғам, тауға да соғам. Сен ше! – Оның көзінен жас ыршып шықты, сәбидің көз жасындай... – Мелшиіп отыра берді Байназаров. Леня кенет оның алдына келіп, тізе бүкті. – Құтқар бізді! Жақсылық жаса! Ойланшы, оның бетіне қалай қараймын мен енді?

	Заславский бұл күлкілі көрініске назар салмай, бұрынғы жатқан қалпында кітабын оқи берді. Кисель Ласточкинге басу айтқысы келіп:

	– Қой, Леня, түрегел, жалынба. Жанына жақпаған шығар, шамасы, – деді.

	– Жан... жан... Бәрімізде де жан бар. Ашығатынымыз содан... – Ласточкин терең ойларға көшіп кетті. – Ойлап қараңыздаршы, сәл ойлап қараңыздаршы. Қандай кісілер аштан қырылғалы тұр десеңші! Зиновий Давыдович Заславский... Бәлкім, ол болашақтағы жаңа Бах, Фейербах немесе Гегель шығар.Сен өлсең, лейтенант Байназаров, сенімен бірге жаңа Щепкин, жаңа Качалов өледі... Ал бүкір Федя ше?.. Бәлкім, ол аса ізгі жан шығар, тіпті пайғамбар шығар... Прокопий Прокопьевич Кисельді алайық... Ұлы оташы! Мен өзімді есепке кіргізбеймін. Мен – нөл!

	– Құтылудың қисыны бар шығар, бір амалын табармыз, – деп жұбатты Кисель.

	– Қандай қисын, қандай амал? Мен енді, Прокопий Прокопьевич, сені де Нюраның қасына ертіп бара алмаймын.

	– Неге, мен кімнен кеммін? Байназаров киімдерін бере тұрса...Мен ол сияқты талғампаз емеспін, – деп қуланды Кисель.

	Байназаров жұдырығын кереует басына сарт еткізді:

	– Анна Сергеевнаға тимеңіз! Ол көше әйелі емес!

	– Мәссаған! – деп таңданды Ласточкин. – “Өзім сүймеймін, өзгеге қимаймын” дегенің ғой сонда?

	Жантемір үндемей, теріс қарады. Оның көзі терезе алдында жатқан “Париж бибісінің соборына” түсті. Жігіттің жүрегі жарыла жаздады. Ол оқыс ұмтылып, кітапты алды да, шойын пештің жалын атқан аузын ашып, отқа лақтырды. Бұл өте шапшаң жасалғандықтан жолдастары ештеңе айта алмай қалды. Заславский кітапты құтқармақшы болып, пешке тап берді. Байназаров:

	– Тиме! Жолама маңына! – деп қатты ақырды.

	Бәрі сасып қалды. Байназаров кесілген ағаштай кереуетіне шалқалай сылқ ете түсті.Пеште билеп жүрген Эсмеральда лапылдап жанып барады, тұла бойы аласұра қалшылдап-дірілдеген капитан Феб жиырылып жатыр, сұлу жігітке айналған Квазимодо жымияды. Ау, лейтенант Байназаров, не тастадың сол отқа – ұятыңды ма, өкінішіңді ме, ашу-ызаңды ма? Жанғанда неге айналады олар? Неге айналасың сен өзің жанғанда?..

	Есік алдынан дабырлап, аяғын күндегіден қаттырақ тапылдатып, бүкір қайтып келді. Бұл жолы ол күртешесін қаусырып, құлақшынын тура киген, етігінің қонышы да сылпылдамайды, сырмақ шалбар киіп алыпты. Күржігінің үстіңгі жағы бұлтия түскен. Тимошаның оң қолында үй қоянының ұшасы, сол қолтығында бір бөлке нан. Қоянның ұшасын басына көтеріп, айқайлады:

	– Өлмейміз, бауырлар! Мені қызметке тағайындады. Мына алғашқы сыбағаны берді. Бастан-аяқ болмаса да... киіндірді. – Ол шалбарына қарай ымдады – Өлмейміз! Бұған қоса, жігіттер, бүгін түнде стансада вагоннан жүк түсіру жайын сөйлесіп қайттым. Ұн келе жатыр. Еңбек ақыны ұнмен төлейді.

	Бұдан соң ол тық-тық басып, Прокопий Прокопьевичтің алдына келіп тоқтады. Қойнынан жирен жүндес құлақшын шығарды:

	– Команда, яғни біз өзіміз, сені басыңнан бастап киіндіретін болдық. Ақылды басыңды сақта, елге қажет қой.

	Ол кереуетінде отырған Кисельдің жұмыр басына құлақшынды кигізді.

	Кигізгенімен, толық кигізе алмай, тек аздап төбесін жапты да қойды. Жүндес жирен құлақшын жап-жақсы екен, тек оның басына шақ келмеді.Тым кішкентай болып шықты. Құлақшынға бүкіл “хотель” қатты қуанды. Вагон түсірген түннен бастап қытшылық кетті. Ласточкин ұн табылған соң бар шаруаны жөнге салды. Дастарқанға ара-тұра ет пен май да шықты.Көп ұзамай бригаданың болашақ командирі келіп, оның штабы, түрлі қызметі ұйымдастырылды. Тұрмыс әскери жағдайға көшті. “Хотель” ақырын босай берді. Алғаш бүкір Тимофей Вертушинодағы ауылдық тұтыну кооперациясына кетті. Қалаға келген сайын міндетті түрде жолдастарына соғып, қолына түскен бір шыны арақ, бір-екі кесек сабын, екі-үш қалта темекі әкеп тастайтын. Кейін бригада майданға аттанғанда Ласточкин мен Байназаровқа хат жолдап тұрды. Наурыз басында жаңа бұйрық алған Прокопий Прокопьевич Кисель атты әскерге жіберілді. Кетер алдынан әскери киім беріп, қатты қуантты оны. Шифрлаушы бұл бригадаға артық болып шықты. Заславский майдандағы бөлімшеге тағайындалғаны туралы бұйрық алды. Көкейіндегі арманына жетіп, дән риза болды. Сыған әйел Полина күн жылына бастаудан Ленинград балалары мінген вагонмен жылы жаққа жөнеп кетті. Олардан айырылғысы келмеді. Бұрынғылардан Жантемір мен Леня ғана қалды...

	Міне, сол Леня Ласточкин аузын сылпылдатып, қоста ұйқтап жатыр. Оның құба сарғылт бетіне ай жарығы түскен. Қайыңға сүйеніп, ойға батып тұрған Байназаров оның бетін көрмейді, аузын сылпылдатқанын да естімейді. Ал Леня осы кезде тамаша түс көріп жатыр. Тек аяғы көңілсіз бітті. Үстіне қайырма жағалы қызыл сәтен жейде, аяғына шыңғалы қара құрым етік киіп алған, бір орман алаңында тұрған сияқты. Бұтында шалбары жоқ. Бұған абыржымайды. Тізесіне түсіп тұрған ұзын жейде оны ұяттан қорғайды. Кенет Леняның алдына бір топ құс келіп қонды. Көгершін деуге, ірірек, қыр қаздары деуге, майдалау. Құстар дереу сорайған мойындарын созып, бастарын жай ғана бұлғап, қанаттарын сәл жайып, Ласточкинді айнала билеуге кірісті. Билеген сайын олар жап-жас сұлу қыздарға айналды. Әрқайсысы жігітті өзіне қаратып, ертіп кеткісі келгендей ымдайды. ЬІмдайды, тек тимейді. Леня қайсысын таңдауды білмей, қатты сасып, қайран қалып тұр. Демек, өзі сүйкімді жігіт екен ғой! Қыздарға ұнап қалған! Бұған шексіз рақатқа бөленді... Кенет бірдеңе күркіреп, қыздар қайтадан құстарға айналды да, дүркірей үркіп, әлдеқандай сұмдықтан шошып, бір-біріне топырласа тығылды. Сол сәт лейтенант Жантемір Байназаров шыға келді де, қолындағы қосауыз мылтығын құстарға кезеді. Ұзақ кезеді. Ласточкин қолымен ишара жасап: “Атпа!” дейді. Байназаров әлі кезеп тұр. Ласточкин шыдамай, қос ауызға көкірегін тіреп: “Ал, ат! Ат!” деп айқайлайды.

	... Қайың түбінде отырған Байназаров шошып кетті. “Ал, ат!” Қайдан шықты бұл дауыс? Ласточкин деуге, ол бұрынғыша пырылдап ұйқтап жатыр. “Ұйқысы қандай тәтті! Мұндай кісілер де болады екен-ау...” деп ойлады Жантемір. Егер ол жолдасының денесіне қолын тигізіп көрсе, оның малмандай терге батқанын білер еді.

	“Тоқта! Келе жатқан кім?” – “Сақшы!” – “Белгі?”

	Демьянов, демек, тағы да сақшыларды алмастырып жатыр. Жүрек сыздататын, ақылдан адастыратын жым-жырт айлы түн тап тұрған орында қатып қалғандай. Ай сәулесіне малына баяу ғана жауған жапырақ жаңбыры тыным табар емес. Оның ұдайы үнсіз жауғаны көңілге салқын, ауыр мұң салады.

	Уақыт жылжымайды. Ол осыдан жүз елу – екі жүз адым шамасындағы жеркепеге қамалып қалып, шыға алмай тұрған сияқты. Сол жеркепе жібермейді уақытты. Ол – абақты. Абақтыда жиырма жасар сержант, жүргізуші-механик Любомир Зух отыр. Таңертең оны атады. Ату лейтенант Жантемір Байназаровтың барлау взводына тапсырылды. Любомир Зухтың белбеуін шешіп, әскери белгілерін жұлып тастап, көзін байлап, жаңа ғана қазылған қабір қасына алып келеді. Әскери трибуналдың үкімі оқылған соң Байназаров әмір береді... Қандай сөздермен, қалай әмір беруді оған кеше үйреткен. Қатал сөздер, қатал әмір...

	Егер осы арадан он жеті километр жердегі алпыс мұржалы, қырық бес үйлі Подлипки ауылында (қыста немістер өртеп кеткен он бес үйдің мұржалары ғана сорайып тұр) тамтығын қалдырмай өртеген бақта әлдеқандай кереметпен аман қалған алма ағашының қызыл алмасы он жеті күн бұрын тарс етіп жерге түспесе, сол қызыл алманы адырақ қара көзді, қара бұйра шашты, пісте мұрын, сүюге жаралған ғажайып көнтек ерінді, аяғы жіңішке, елік секілді он жеті жасар қыз жерден алып, бронетранспортер астында үлкен ашармен бірдеңені бұрап жатқан жүргізуші-механикке шарбақтан лақтырмаса, егер сол қызыл алма солдаттың көкірегіне келіп тимесе, бұл сұмдық жағдай, әрине, болмас еді. Бәлкім, бола қоймас еді... Болмауы да ықтимал еді... Басқа ағаштар лапылдап жанғанда, тап сол алма ағашы аман қалған. Аман қалған соң қызыл алма берген. Қызыл алма, мінеки, қандай бәлеге тап қылды. Адам баласын осындай азапқа салып, жазаға ұрындырарын күні бұрын білсе, алма ағашы да сол кезде өзі отқа түсер еді, не өз гүлдерін өзі жұлып, биыл жеміссіз қалар еді. Ол мейірімді ағаш. Жеміс беретін заттың бәрі мейірімді болады...

	Егерде...

	Бригада майдан шебіне таман ығысқанда капитан Назарянның мехбаты Подлипки қасындағы орман аузына жайғасты. Бірнеше экипаж ауылдың ішіне қойылды. Дұшпан біздің осы арада екенімізді бажайлап көре алмаса да, жоқ екен деп те ойламауы үшін жасалған соғыс айласы бұл. Өйткені бұл майдандағы шайқастар көбінесе немістердің Сталинградқа көшірілетін бөлімшелерін ұстап тұру үшін ғана жүргізілетін еді. Мұнда әскер бар екенін дұшпан аңғаруға тиіс болатын. Аңғаруы керек еді.

	Бронетранспортер астына басын тығып, шалқалай жатқан механик-жүргізуші – бүкіл батальонда қабілеттілігі, тапқырлығы, әсемдігімен аты шыққан Любомир Зух еді. Зух деген ныспы да өзіне сай. Зух – украинша жайсаң жігіт дегенді аңғартады. Кештерде ол ән шырқаса, оның мұңлы, зарлы дауысынан жұрт елжіреп, жылап жібере жаздайтын. Қарағайға бұрымымен байлап қорланған Галя туралы ән жұрттың көзінен ертіксіз жас шығаратын еді. Ол осы әнді шырқағанда жер жүзіне бағы заманғы қыздың ежелгі қайғысы емес, қазір дұшпанның табаны астында азап шеккен Галялардың зары тарайтын сияқты. Бұл пәни дүниеде көп нәрсе ескіреді. Тек халық қайғысы ескірмейді екен. Сағаты соққанда қайғы – өшпенділікке, өшпенділік – кекке, кек – құралға айналады.

	Зухтың көкірегіне келіп тиген алма алысқа домалап кетпеді. Сол шалқалап жатқан қалпында жігіт алманы таңырқамай, қақшып алды да, күтірлетіп жей бастады. Өзінше сөйлеп қояды:

	– “Алма, піс, аузыма түс” деп тілеп жатқанмын.Тәңірінің жарылқауын-ай! – Ол түрегеп отырды да, алмасын алдына қойып, дұға жасағандай, екі қолын көкке жайды. – Рақымыңа рақмет, құдай тағала!

	Тап қасынан сықылықтап күлген дауыс шықты. Бұл, әрине, құдайдың дауысына ұқсамайтын, өте жіңішке, өте жас, өте таза дауыс.

	Зухтың алдына екі көзі нұр шаша жайнап тұрған, талдырмаш, қыпша бел, қара бұйра шашты, көнтек еріні сүйісу үшін жаралғандай бір қыз келіп тұра қалды. Бала деуге, иығы жетіліп, көкірегі толысқан, бой жеткен деуге, жүзі – уылжыған сәбидің жүзіндей.

	– Ойпыр-ай, қасың қалың екен! Кіріп кетсең, адасып қаларсың, – деді қыз Любомирдің қасын көргенде. Шынында да, жігіттің алдыңғы екі ұшы түйіскелі тұрған қалың қара қасы табиғаттың қайран қаларлық құбылысы еді. Ашық зеңгір көзіне көлеңкесі түсіп тұр. Қасының арасы жақын жігіттер көрші көшеден, әрі кетсе, көрші ауылдан қыз алады-мыс деген ырым бар ғой. Ал Зухтың алдында тұрған қанында сонау Андалузияның ыстық күні қайнаған испан қызы. Әйтеуір, қалыңдық емес.

	– Ойпыр-ай, көзің тұнып тұрған тұңғиық қой! – деді Любомир қуланып. – Батып кеткен шыға алмайтын шығар.

	– Шығасың, көзіме батып кеткен ешкім жоқ әлі, – деп қағытты қыз.

	Жігіт қызыл алманы күрт еткізе омырып алды. Рақаттана ыңыранып қойды:

	– Пай, тәттісін-ай! – Ол қулана жымиып, алманың бүтін қалған қызыл бетін тағы да аузына әкелді, тек тістемеді, шөп еткізіп, үш рет сүйіп алды. – Бұл сенің оң бетің, мынау сол бетің... Мынау ма? Бұл ернің! Па, шіркін!

	– Ендеше, кешке таман мен саған бір шелек алма әкеліп берейін. Түні бойы сүйіп шық, – деді қыз қалжыңдап. – Алма жетпесе, картоп бар. Қоса әкелемін...

	Қыз өлтірді!

	Жоқ, сайыпқыран сержант әлі тірі. Ол атып тұрып, сұқ саусағын шекесіне тақап, жауынгерлік ізет көрсетті:

	– Сержант Любомир Зух!

	Қыз бойын тіктеп, серейе қалды да, оң қолының саусағының ұшын әскерилерше шекесіне тақап:

	– Мария Тереза Бережная! Атағым жоқ, – деді.

	Жігіт абыржып, қайталай берді:

	– Мария... Тереза... бір өзінің есімі екеу, – Қызға қарап ол ұзақ үнсіз тұрды да, – Бір ныспыға екі есім екен. Ғажап...

	Дүниеде ғажайып нәрселер көп қой. Олар, бәлкім, әдеттегіден көбірек те шығар.

	Мария Тереза Испанияның шапағатты Андалузия топырағында туды, он екі жыл өмірін сонда өткізді, сонда өсті. Бақытты өмір сүрді ол: ашықса, нан табылды, киер киімге зар болмады, ұйқтаймын десе, жатар орыны болды, ата-анасы аман, үш бауыры шапқылап жүр: әрі өмірдің беріктігін растап, ара-тұра есек ақырып қояды, тауықтар қақылдайды, әтеш шақырады. Алтын айдар жирен әтештің қышқырған үні Мария Терезаның әлі есінде. Ал Гвадалквивир үстіндегі таңертеңгі қалың ақ тұманға кіріп алып, құлаштап жүзіп кеткің келеді.

	Тұманда жүзетін бейқам кез өтіп кетті. Бір таңда Гвадалквивир үстіне ақ тұман орнына қара түтін көтерілді. Испанияны от жалмады. Бар өмірдің тас-талқаны шықты.Мария Терезаның әкесі Франко бүлікшілерімен шайқаста опат болса, оны іздеп кеткен анасы да елге қайтпады. Ұя бұзылып, тұрымтай тұсына, балапан басына кетті. Мария Терезе сияқты талай жетімді сол тұста Кеңес елі бауырына басты.

	Бір күні Подлипки ауылының оқытушысы, бұрынғы қызыл партизан Кондратий Егорович Бережной қаладан он екі-он үш жастар шамасындағы бір қыз баланы ертіп қайтты. Константин Егоровичтің құрсақ көтермеген әйелі Анастасия Павловна бұған қатты қуанды. Сөйтіп, Бережнойлар – қызды болса, Мария Тереза ата-аналы болды.Үйге Мария Тереза келуден Анастасияға бір керемет кездесті. Он бес жасынан бастап тап осы кезге дейін ол ай сайын екі-үш күн бойы үздіксіз толғақ тұтып, құрсағында жоқ баланы тумақ болып, тозақ азабын тартатын еді. Сондықтан асқан ару Анастасия мезгілінен бұрын өңі қашып, солып, семіп, бұрын нұр шашып тұратын көзі сөніп, шүңірейіп қалды.

	Мария Тереза босағадан аттаудан Анастасия Павловна алғашқы айды жеңіл өткізді. Екінші-үшінші айларда аурудың не екенін де білмей қалды. Міне, сиқыр. Міне, керемет. Анастасия көз тиер деп бұл жайды ең жақын құрбыларына да айтпады. Бір түні сырын тек Кондратий Егоровичке ғана айтты. “Маған, бәлкім, о баста Мария Терезаны асырау бұйырған екен, – деп сыбырлады ол күйеуіне. – Мезгілі жеткенде, ақыры, бұйырды ...” Кондратий үнсіз ғана әйелінің белінен қысып құшақтады. “Құшақта, құшақта, – деді әйелі, – қазір еш жерім ауырмайды”. Түрлі ем-домға, ырымға сенбесе де, Анастасия Павловна Мария Терезаны асырау бұйырғанына, тіпті оны асырағанына кәміл сенді. Қырық жасар әйелдің мұңды жүзі жайнап, дауысы ашылып, күшейіп кетті. Тек көзіне бастапқы нұр қайтпады. Кондратий Бережной әйелінің алдында өзін кереметтей көрді. Өйткені қаншама бала арасынан тап осы Мария Терезаны таңдап алды ғой. Басқаны емес – Мария Терезаны!

	Сау-саламат, қуанышты өмір сүрді олар. Мария Тереза көрші ауылдағы мектепте оқыды. Кондратий Егорович Подлипкиде бастауыш сыныптарда бөбектерді әріп тануға, есеп шығаруға, сурет салуға үретті. Анастасия Павловна ұжымшар алқабында жұмыс істеді. Таңертең қоналқада әтеш шақырады, қорада сиыр мөңірейді, қорада қаңқылдаса қаздар оянады. Орман шеті аппақ тұман. Жүгіріп бар да, сүңгіп, жүз де кет...

	Елге лап қойған басқыншылар сол ақ тұманды қара түтінге айналдырды. Кондратий Бережной шілденің шаңқан ашық күнінде, Мария Терезаның бірінші әкесі, туған әкесі қару көтеріп соғысқа кеткен мезгілде, майданға аттанды. Аттанды да жоғалды. Хабар– ошарсыз кетті. Өткен қыстағы сықырлаған сары аязда немістер жұртты ағаш кесуге айдап барды. Сонда ару Анастасияны ағаш басып өлтірді. Ол қас қағымда тіл тартпай жан тапсырды. Қысқа ғана өмірінде Мария Тереза екінші рет тұлдыр жетім қалды.

	Екі елдің мұң-зары, қасірет-қайғысы, көз жасы қаршадай қағылез қыз Мария Терезаның құйттай жүрегін жарып өтті. Сұрапыл дауыл соғып, боран бұрқыраған жапан түзде аман қалған жалғыз тал шөп еді ол Қақаған қара суыққа қалай төтеп бердің, қалай шыдадың, Мария Тереза? Жоқ, оны құлазыған құла түзде қалған дәрменсіз жалғыз тал шөпке бекер теңеппін. Шынында, ол мүлдем басқа жаратылыс. Оның жаңа бүр жарғалы тұрған гүл сияқты ерніне, нұр шашқан көзіне, әсем мұрнына, еліктің сирағындай сидам сирағына қарасаң, дүниенің бар ләззатын татып, өмірдің ұзақ жолында рақат көруге жаралған жан екеніне көз жеткізесің. Мария Терезаны, әрине, асқан ару деуге болмайды. Бірақ оны жай шебер емес, құдай тағаланың құдіретті қолы сомдаған сияқты. Мұндайларға талай патша таласқан, талай батыр басынан айырылып, талай ақын ақылынан адасқан.

	– Иә, тағы бірдеңе айт, – деді қыз алманың қалдығын ұстап тұрған жігітке.

	Батальонның басты қалжыңбасы, қыз қырқынның алдында сандуғаштай сұңқылдап, қарлығаштай қалықтап, шыр айналатын Любомир Зухтың тілі байланып, аңқиып қалды. Алдыңда мынадай сиқыршы тұрса қылт етіп көр! Бір жарқ ете қарағаннан жігіттердің жүрегін әуре-сарсаңға салатын Мария Терезаға талай мерген махаббат садағын кезеніп көрді, тек ешкім дөп тигізе алмады. Енді тиді-ау дегенде, ол шетке тайсалып қалып, жебе ағашқа қадалды, не тасқа тиіп, күйреді, не босқа лағып кетті. Жүрек, сірә, әзелден бұйырғанын күтетін шығар. Міне, ол қазір тасадан шығып, қыз тағдырының ашық алаңына келіп тұр. Мұнда оны қауіптен қорғайтын ештеңе жоқ. Әрі қызыл алманы жігітке өзі лақтырды. Сол алма Любомир Зухтың өзегіне өрт салды. Баяғы қалжыңбастықтан түк қалмады. Сүмірейген сержант сәл жымиған болады. Жымиғаны ма? Қайран қалып, аңқиып тұрғаны...

	Отқа өртеніп қан аралас көз жасына суарылған, махаббат жылуына бөленген, шапағат шашқан ел топырағында бір-бірінен үш-ақ қадам жерде Жердің екі перзенті тұр. Екеуі екі түрлі. Қоса санағанда екеуінің жасы отыз жетіде. Алдында не күтіп тұр оларды? Тіпті ойлаудың өзі қорқынышты.

	Бұдан соң алғашқы кеш түсті. Олардың алғашқы кеші. Кеш жаздың соңғы түніне айналды. Бірте-бірте дүниені күз басында түсетін салқын орай берді. Жер енді таңертең жаздағыдай дүр көтерілмей, ұйқыдан баяу ғана оянады. Түнде жұлдыздар да бірін– бірі тап беріп қуа жөнелмей, сирегірек ағады қазір. Ашық, шуақты күндер “енді біз де байсалды болдық” дегендей, қатты күйдірмейді.

	Бәрі сабырлы, қоңыржай. Дүниеге осындай байсалдылық орнаған кезде Любомир Зух пен Мария Тереза Бережная естен тана ғашық болды. Олар бірге қарсы алған осы түнде, тамыздың отыз бірінші түнінде, жіңішке ғана ай туып, көкте балбырап жатты. Сәлден соң селдір бұлттардан асып, қалқып кетті. Ұлан-ғайыр шексіз ғаламда жалғыз қалқып қайда барсын байғұс бөбек? Адасып кетпегей...

	Олар бір-біріне жанаса алмай Мария Тереза есігінің көтермесінде отыр. Көтерме – үлкен жалпақ тас. Тас ертеректе көшеде шарбақ түбінде жататын. Оны бұл жерге Кондратийдің әкесі темірші ұста Егор бір күні қызу үстінде әкеп тастаған еді. Үй екі рет қайта салынса да, тас тапжылмады. Тас дегенің талай заманға төтеп береді.

	Любомир мен Мария Терезаның сонау көктемгі жаңа туған айдан басқа ортақ ештеңесі жоқ. Әлі қол алыспаған, бірақ ең зор бақыт та, бақытсыздық та бірдеңеден басталады ғой – үнсіздіктен, қимылдан, сөзден. Олар алғаш ұзақ үнсіз отырған соң Мария Тереза Любомирдің тасқа таянған сол қолын ұстай алды да, сәл сипап қойды. Жігіт қыздың құйттай ғана қолын алақанында аялап, ақырын қысты, қыз тартынбады. Қолға қол, саусаққа саусақ тиді. Еркек пен әйел заты арасындағы жан жылуы түйісуінің алғашқы саф, ізгі, асқақ сәті еді бұл. Енді бір сәтте қаны да, жаны да бірге қосылып аққандай болды. Осы кезде дүниеде екі керемет бар еді: көкте – жаңа туған ай, жерде – жаңа туып келе жатқан махаббат.

	– Андалузияда да ай осындай шығар, сәулесі Гвадалквивир бетіне түсетін шығар, шамасы, – деді Мария Тереза. Ол әлі күндіз– ақ Любомирге өзінің неге екі есімі бар екенін түсіндіргенде алыстағы туған елі туралы айтқан еді. Ал есімің неге екеу дегенде, Испанияда көбінесе қыздың өз есіміне шешесінің атын қосады деген еді. Сөйтіп Марияға Тереза қосылған. – Ай онда ылғи үйдің үстінде тұратын, – деп күрсінді ол.

	Жігіт кенет бойын тіктеді:

	– Мария Тереза! – деді ол даусы дірілдеп. – Бірдеңе айтайын ба?

	Қыз таңырқап:

	– Не айтпақсың, Любомир? – деді

	– Мен, Мария Тереза, Берлинді алған соң тамақтанып алып, машинаммен тұп-тура Мадридке тартамын. Одан – Андалузияға! Мен сенің еліңді фашистерден азат етемін, Мария Тереза! Өйткені мен... өйткені мен, Мария Тереза, сені сүйемін!

	Қыз жігітке таяна түсті:

	– Мен сенемін. Мен саған сенемін... – деп сыбырлады ол. Елін азат етеніне, әлде сүйетініне сене ме – оны ашып айтпады.

	Любомир сол қолымен қызды ақырын аймалап, өзіне тартты. Қыз сәл тартынғанымен құшақтан шықпады. Оның жұқа көйлегінен өткен тығыз тәнінің ыстығынан тосын діріл сезген жігіттен ерік кетіп, қыздың ерніне ұмсынды. Қыз басын әнтек көтеріп алды.

	– Қоя тұр, жаным, – деді ол ақырын ғана. – Қорқамын, мезгілі жеткенде өзім...

	– Өзің “сенемін” дедің...

	Мария Тереза жігіттің бетін, маңдайын сипады...

	– Сенетінім рас... Мына қасыңның арасына кіріп, адасқаным содан.

	– Мария Тереза! – деді Любомир үзіліп. – Мен сені бұл дүниеде ешқашан, ешқайда адастырмаймын! Анау жаңа туған аймен ант етемін!

	Қыз сәбилерше қуанып:

	– Ол біздің айымыз болсын, екеуіміздің ғана, жарай ма? – деді.

	– Жарайды! Тек басқаларға да жарығы түссін оның.

	– Түссін. Жарайды.

	Мария Терезаның қорқынышы ұзаққа бармады. Таң ата тап осы тас үстінде мойнынан екі қолымен құшақтап сүйді де, иығына басын сүйеді.

	– Есім кетті. Қуаныштан жылағым келеді, – деді.

	– Ендеше, бірге жылайық... менің де қуанышым қойныма сыймай жарылып барамын.

	Таңертең тұрған кезде жігіттің басына бір жақсы ой келді. Қарбалас басталғанша оны орындап та қойды: әлдеқайдан ақ сыр тауып машинасының екі қапталына “МТ” деген әсем таңба салды. Айбынды машинаның аты болуға тиіс. Мықты шықты – “Мария Тереза!” Тап: “Алға! Жеңіске!” деп шақырғандай.

	Осы сәттен бастап сержант Любомир Зухтың екі апта, яғни он төрт тәулік, яғни үш жүз отыз алты сағат ғұмыры әлдеқандай көз көріп, құлақ есітпеген асқақ дүниеде, өзгеше өмір кеңістігінде өтті. Күндізгі әскери жаттығуларда ол асқан тапқырлық, көрегендік көрсетті, берілген сұрақтарға жауапты күткендегіден де асырып жіберді, командир тапсырған әскери міндеттерді шебер, дәл орындады, әрбір істі жанын сала, мұқият атқарды. Арып– шаршауды, ашығуды, ұйқыны білмеді. Бір түнгі жаттығу кезінде ол өзінің бронетранспортеріне тіркелген зеңбірекпен бір шағын өзеннің үстінен ұшып өтті. Бұл күндері ол машинасын жерде айдамай, көкте ұшырып, әуеде қалықтатып жүрді. Мұны, әрине, оның өзінен басқа көруші де, есепке алушы да болмады. Тіпті сапта келе жатқанда етігінің табаны жерге тимей, көтеріліп жүретінін де ешкім көрмеді. Осы жұрттың соқырлығын, меңіреулігін қайтерсің.

	Таң алдында сәл көз шырымын алған сәттерде де ол ұшып жүретін, Украина, Испания үстінен ұшты, кейде жалғыз өзі, кейде Мария Терезамен бірге ұшты. Екі апта бойы ол үшін көк қабағы ашылып, бүкіл ғалам өңінде де, түсінде де айқын көрініп тұрды. Егер бұл күндері жер жүзінде осындай шабытты, батыл үш ұлы солдат бола қалса, солардың бірі, сірә, біріншісі Любомир Зух деп аталар еді. Өйткені ол ғашық еді.

	Күнге күн, түнге түн ұласып, уақыт өте берді. Бақытты ертегіде өмір сүрген сержанттың серіктері алғаш оны “механик-жүргізуші Ромео” деп әзілдегісі келген-ді. Тек жігіт бұған назар аудармады, өйткені оның рухы қол жетпес биікте еді, оған мысқыл да, қалжың да жете алмады. Әуедегі бүркітті кім жерден тас атып түсіре алады? Тіл безеушілер тез тынды. Олай деуге де бола қоймас. Бірте-бірте Любомир мен Мария Терезаның махаббат хикаясы өзгелерге де олардың бойында бұрын-соңды сирек көрінген жинақылық, әдептілік, ұстамдылық әкелді. Мария Тереза оларды баурап, өз айтқанына көндірді. Кешкі іңір түсуден қыздың сүйгенін шақырарда құсша сайрап ысқырған сәтін бәрі күтетін болды, қыздың сайрағанын таңсық көріп, таңырқай қарады. Кейде қасына келе қалса, құрақ ұша сәлемдесіп, жол бойында кездескенде сұқ саусағын шекесіне тақап, әскери ізет көрсетті. Лұғатқа енбеген, кітапқа кірмеген балағат сөздер де сиректеді. Сөгістің жеті атасын білетін бейпіл ауыз Дон казагы старшина Павел Хомичук те қатты күйінген, не қайран қалған кездерде сөгінуден арылып келеді қазір. Солдаттарға әйел-қыздардың сыртынан былапыт әңгіме айту, махаббатты мазақ етіп, дарақылана мақтану мүлдем дерлік тоқтады. Мария Терезаның осы маңайда жүргенінің өзі тамаша әсер етті. Дөрекі сөз қыз көңіліне қаяу салар деп қорықты. Мұның ұят екенін іштей сезіп, ыңғайсызданды. Ғашық жан бұрынғыдан да сүйкімді болып, құлпырып шыға келді. Жер бетінде сымбатты сұлулар, асқан арулар, аяулы асыл жандар аз емес. Тек Мария Тереза жалғыз еді. Осындай қыздың көңілін тапқан Любомир Зух бірте-бірте жолдастарының алдында нағыз қаһарманға айналды. Шынайы құрметке бөленді. Бұл ерлер ынтымағының, ерлер тілектестігінің тамаша көрінісі еді. Нағыз ер азамат майданда көрсеткен ерлігі ғана емес, мерейлі махаббаттағы жігіттігін, мәрттігін іштей бағалай біледі. Кейде қызғанып, кейде таңдана бағалайды олар. Тек Мария Терезаны Любомирден қызғанып, әдепсіздік, көргенсіздік жасамады.

	– Мұндай қызбен тамұққа түссең де қорқа қоймассың, сірә. Осындай да қыздар болады екен-ау... – деп сұқтанды бір күні старшина Хомичук, сөгінбеді. – Дон жылқысының араб қанды сүліктей қара байталына айырбастауға болмайтын жан, тіпті...

	Бұған ешкім қарсы шықпады. Өйткені Хомичукке жер жүзіндегі тіршіліктің ең сұлуы, ең кемелі ат екені әмбеге аян. Сонда ең биік баға бергені ғой.

	Мария Тереза жігітінің соңынан ере бермеді, кеш түскенін асықпай күтті. Мезгілі жеткенде ол құсша сайрап, ысқырып жіберетін. Содан соң түн түседі. Түн сайын олар ауыл шетіндегі үлкен дөңеске шығатын. Бұл жерден ай да, жұлдыздар да жақынырақ көрінеді. Ғашықтар тауда табысады, сайқалдар сайда табысады деген ежелгі мәтел бар...





Кейде дүниедегінің бәрін ұмытқан олар орман шетінен, әскери күзет тұрған жерден де шығатын.

	– Тоқта! Келе жатқан кім? – деген дауыс шыққанда Мария Тереза шошып кететін.

	– Біз, – деп тыныш жауап беретін Любомир.

	Күзеттегілер бұларға бөгет жасамай:

	– Өтіңіздер! – дейтін бәйек болып. Ғашықтарға зор сенім көрсететін.

	Айдың сегізі толған түні Мария Тереза бір қауіп төніп келе жатқанын сезгендей, мұңға батты. Жүрегі қатты сыздады. Дөң басында үнсіз тұрған жерінен:

	– Уһ! – деді. Ішінен жалын лап еткендей болды. – Не болар екен? Бізді не күтіп тұр? Ардағым, сүйіктім, айтшы: не күтіп тұр бізді?

	Ол жігіттің мойнына асылып, тынып қалды. Жігіт оның белінен қысты.

	– Бақыт! – деді Любомир ойланбастан. – Мына жауды жеңейік те: біз мәңгілік қауышамыз.

	– Қашан?

	– Фашисті жеңген соң.

	– Біз қауыштық! Міне былай қауышқанбыз! – қыз одан сайын қаусыра құшақтады. – Бір сағат та, бір минөт те сенен жырақтағым келмейді. Егер қасыңа алмасаң, машинаңның соңынан жаяу жүгіремін... Берлинге дейін! Андалузияға дейін!.. Андалузияға барам деп өзің айттың ғой. Айттың ғой, ә?

	– Айттым, Мария Тереза. Айтқанымнан қайтпаймын. Білләһи.

	– Ендеше, мені қасыңа ал. Командиріңе айт, Мария Тереза менсіз тұра алмайды, де. Жалғыз қалса, өледі, не ақылынан айырылады де. Өлім тілемейтін шығар маған командирің. Көнер. Мылтық берсе, фашисті көздеп атамын, бермесе, солдаттардың тамағын пісіремін. Әйтеуір, зияным тие қоймас. Көндір командиріңді.

	Сержант Любомир Зух мұны күтпеген еді, әрине. Кенет оның басына қарапайым, сенімді ой келді: “Күтпейтін несі бар? Баталыонда санитарлық нұсқаушы, радист, телефоншы қыздар аз ба? Мария Терезаға жұмыс табылар. Менен басқа кім қорғайды, кім сақтайды, кім қиындықтан құтқарады оны? Менен басқа қорғанышы бар ма оның?!

	– Көндіремін! – деді ол күдіктенбестен. – Көнбеуі мүмкін емес.

	– О, Любомир! – деді де қыз басқа сөз айтады. Айта алмады.

	Бұл түні Мария Тереза тәтті ойларға шомып, рақаттана ұйқтады. Тіпті түс те көрмеді. Осы түн, бәлкім соғыс басталғаннан бергі оның алғашқы ең бақытты түні болған шығар.

	Таңертең сержант Зух штаб жеркепесі қасында баталыон командирі капитан Казарянның алдына келді:

	– Рұқсат етіңіз...

	Командирден рұқсат алған соң Любомир қысыла-қымтырыла отырып, өз өтінішін баяндап берді. Бауыры ауыратындықтан беті сарғыш тартқан, көгерген еріні кезеріп тұратын қой көзді капитан Зухты қабақ шыта отырып тыңдады. Әйелі басқа күйеуге тиіп кеткені туралы кеше елден келген суық хабар Казарянның бауыр ауруын асқындырып жіберген еді.Тап осы кезде дүниедегі барлық әйел атаулыға өшіге ызаланды ол. Әрине, капитан кәрін төккендердің ішінде Мария Тереза да бар еді.

	Сержант сөзін айтып бітірмей жатып командир шорт кесті:

	– Өз шаруаңызбен айналысыңыз, сержант Зуд!

	– Зух! – деп түзетпекші болды Любомир.

	– Зуд. Қыршаңқы, яғни қышыту деген сөз, – деп айтқанынан қайтпады Казарян. – Қышымаған жерді қасып жүрсіз, Зуд! Артқа бұрыл! – Оның дауысы араның шыңылындай ащы, қатал еді.

	Любомир келгенде Мария Тереза бақ ішінде жер қазып жатқан. Сержанттың сылбыр қадамынан секем алған ол бойын тез тіктеп, күрегіне сүйенді.

	– Кәне, мен де қазайын, – деген болды жігіт келе салып.

	– Қазбай-ақ қой, айт.

	– Жаман. Айтарлық емес...

	Жаман хабарды Мария Тереза бастан-аяқ дерлік үнсіз тыңдады, тек көзіндегі сәуле лып етіп сөнді.Біраздан кейін қайта жанды.Түнде алаңсыз ұйқтаса да, ол таңертең қиналып, үрейленіп оянған– ды.Қалай ойласа да, кешегі үміттердің қуанышын кері қайтара алмады. Сүйгенінің есімін де талай рет қайталап көрді: “Любомир... Любомир... Любомир...” Адасып қалған қуаныш кері қайтпады. Зерек қыз бұл жағдайдың тегін емесін сезді. Сондықтан капитанның қатал үкімін қабылдауға күні бұрын біраз дайын еді.

	– Сенің командиріңнің жүрегі жоқ! – деді қыз күйініп. – Жүрексіз қалай өмір сүріп жүр?

	– Жүр ғой енді...

	Сержант Зух Мария Терезаның алдында тек өзім ғана айыптымын деп есептеді. Бассыз неме! Осындай уәде беріп, адамды дәмелендіруге қандай қақы бар оның? Бірақ бұған оның өзі де сеніп еді ғой. Өзің сенген нәрсеге өзгені сендіру айып па?

	– Өмір сүріп жүр-ау... – деп қайталады жігіт. Сөзін айтып бітіре алмады, шарбақтың арғы жағынан старшина Хомичуктың жуан дауысы шықты:

	– Сержант Зух! Тамақ дайын. Дастарқан басына келіңіз!

	“Қалжыңдасатын кезді тапқан екен, әумесер” деп ойлады сержант.

	– Бар, – деді қыз тыныш ғана.Бұдан соң дауысын әдейі көтере сөйледі. – Басыңды биік ұста, тореадор! Өгізбен айқас әлі біткен жоқ! – Ол күрегін теуіп, жер қазуын жалғастырды.

	– Әміріңізге құлдық, басты биік ұстаймыз! – деп жігіт шарбақтан секірді де, зым-зия жоғалды.

	Таңертеңгідей емес, үзілген үміттерді жалғап, қамыққан көңілдерді жұбатып, күндегі ауанынан айнымайтын кеш түсті. Енді жартысы толған ай көктің тұлдыр жетім баласы емес, қайратты қожасы болып қалқыды. Мезгілі жеткенде, құсша сайраған үн шықты. Зеңбіректер зіркілдеп, ұшақтар күркіреп, оқ ысқырған түнгі дүниеде жоғалып кетпей, лүпілдеп соққан ғашық қос жүрек қосылды. Оларға қауіп-қатер жоқ енді. Капитан Казарянның кесімі оларды қосқан тағдыр түйінін қаттырақ тартты, олар айдың тоғызыншы сапарының да, оныншы сапарының да куәсі болды. Он бірінші сапарында ай куәсіз қалды.

	Күн батар алдынан бригада дүр көтеріліп, майданға бет алды. Казарянның батальоны ең соңынан қозғалды. Машиналарға мінуге әмір берілгенде Любомир Мария Терезаның іздеп, жан-жақты шарлады. Үйінде де, бағында да, көршісінде де жоқ. Жігіт сай– саланы аралап, сүріне-қабына орман арасын кезіп, талай төбеге шықты: “Мария Тереза! Мария Тераза!” деп шақырды. “Мен кетіп барамын, Мария Тереза!”

	Оны старшина Хомичуктің күркіреген жуан дауысы қуып жетті:

	– Сержант Зух! Любо-ми-ир! Машинаға! Әумесер...

	Ол дауыс шыққан жаққа бұрылып, көзі қарауыта бұлдырап жүгіре берді. Енді оған қайда жүгірсе де бәрібір, тек жүгірсе болды.

	– Сержант Зух! Любо-ми-ир! – деп старшина Хомичук қайта– қайта шақырды.

	Қара терге малынып, алқынған Любомир бронетранспортерына әрең өрмелеп шықты.

	Батальон аттанар қарсаңындағы жапа-тармағай қарбалас басталғанда Мария Тереза бақтағы қамбаға тығылды. Айырылу азабына шыдамай, жаңсақтық жасап, жер бауырлай еңіреп жылаудан, әлде Казарян мінген машина табанына түсуден қорыққаны еді бұл. Өйткені, осы көріністің екеуі де оның ойына бірден келіп еді. Ол жылап-сықтамады, домалана жиырылды да, тырп етпей, жатып алды. Тіпті, Любомирдің өзегі өртене: “Мария Тереза! Мария Тереза!” деп шақырған дауысы да оны осы жағдайдан құтқара алмады. Бұл үн тірі кісінің көкірегінен емес, жер астынан шығып жатқандай сезілді оған.

	Моторлар күркіреді. Машиналар алға ұмтылды. Қамбаны қалтыратып, жер дірілдей бастады. Қыз дереу есін жинады. “Кетіп барады ғой! Бәрібір төзу, шыдау керек... Тағы екі ғана минөт... Бір минөт... Жарты минөт... Төзу... Шыдау...” Шыдай алмады. Бір ұмтылғанда қамбадан атылып шықты. Дүрмек артында жетпіс– сексен қадам шамасында ғана Любомирдің қалың шаңды айырып бара жатқан машинасы көрінді. Мария Тереза оны қуып жетпек болып, көшеге қарай тұра жүгірді. Абайламады ма, әлде есеңгіреп қалды ма, жүгіріп келе жатқанда бақтағы баяғы аман қалған жалғыз алма ағашына соқтықты. Сол ағашты құшақтай алды. Жерге қызыл алмалар топырласа сау ете түсті. Біреуі алысқа домалап кетті. Қыз кеткісі келсе де өзі құшақтап алған ағаштан қолын жаздыра алмады. “Любомир, тоқта! Күт мені, Любомир!” деп жалынады. Аласұра жұлқынады, тек ағаштан қолы босамайды. Колонна алыстаған сайын ол аяғын тіреп, аласұра тартады, тек тұтқындықтан құтыла алмайды. Байғұс алма ағашы діңіне байлап, мұқият бекітіп қойғандай. Ағаштың түрпідей діңін жалаңаш білегімен қыса құшақтаған қалпында қыз ақырын ғана сырғып келіп, жерге тізе бүкті. Сыдырылған білегінен қан ытқып шықты, шықты да саулап аға бастады. Міне, ол ағаш қабығымен төмен қарай жүгірді, әне, енді жерге де тамды: тырс-тырс...

	Мария Тереза осы сәт әнде айтылатын қызға – казактар қарағай ағашына бұрымынан байлап кеткен Галяға ұқсайтын еді. Мұның тек ағашы ғана басқа – алма ағашы. Ал көрген азабы сол Қыздың түпсіз қара көзінде жас жоқ. Ол тек қасіретке толы.

	Жалғыз алма ағашының түбінде – жалғыз Мария Тереза. Ол осылай үшінші рет жетім қалды.

	* * *

	Уақыт жылжымаса да, сағат жүретін сияқты. Абақты алдында енді үшінші рет мына сөздер қайталанды:

	– Тоқта! Келе жатқан кім?

	– Сақшы!

	– Белгі?

	Байназаровқа бұл сөздер атыс тарсылы сияқты естіледі. Олар тап адам аузынан емес, мылтықтың оқпанынан тарсылдап шығып жатқандай. Шығады да, көкірекке келіп тиеді. Бірақ ішке тесіп өте алмайды. Көкірек аузы түйіле ауырып кеткендей болады. Жатқан күйі тұрып алады.

	Жантемір бірдеңені сезгендей көкке басын көтерді. Онда ғажайып бір шайқас жүріп жатыр. Кенет ай шетіне әлдеқайдан адасқан бір шөкім бұлт тұмсық тіреді. Ай тіпті едәуір жапырылып қалды, бірақ қайтпады. Бұлтты итеріп жіберіп, әрі қарай қалғып кетті. Бұлт оны қуа берді. Енді барып соғылдым, енді құшаққа алдым дегенде ғана ай асқан шеберлікпен, алғыр айламен тайсалып, үстіне ұмтылды. Әлгі қатты шамданып, күміс ауын лақтырды, ауы жаңсақ түсті. Кішірейіп қалған бұлт жарқ етіп, ызалана, ақырын тарап кетті. Бәлкім, махаббат өртеніп, махаббаттан тарап кеткен шығар ол...

	Көктегі жағдайларды да адам жерден өзінше түсіндіреді. Жанып сөнген бұлтты Жантемір аяп кетті. Тәкаппар айға көңілі қалды. Бүгін ай бар бөгеттен құтылып, барынша сайран салды, күллі әлемді арбап тұтқын етті. Таяуда ғана көктің бір шетінде шалқалап қалқыған бір сәби еді. Сол кеште тыныш көктегі аймен бірге тынымсыз жерде бір махаббат та жаралған-ды.

	Сыбдыр-сыбдыр сылдырап жапырақ жауып жатыр, жауып жатыр. Осы арадан бірнеше қадам жерде жапырақ жаңбырын да, ай сәулесін де көрмей, жеркепенің ашық еденінде қос алақанын басына жастанып, тізесін бауырына алып, жиырылып жатқан Любомир Зух ұйқыда. Ол сол жамбасына жантайған. Оның осы қалпы ана құрсағындағы баланы еске түсіреді. Ана құрсағынан шығып, ыстық топыраққа аяқ басқанына көп болды ма? Не бәрі жиырма жыл өтті. Алғаш ол қарнымен жер бауырлай тырбаңдады, кейін ербең-ербең еңбектеді. Бір жасқа толғанда тәй-тәй басты, әуелі тәлтіректеді, біраздан соң аяғын балпаң-балпаң басып барып, жүгіріп кетті. Енді жер бетінде анық басып тура жүретін кез келгенде, міне, бүктетіліп жатқаны. Ол неге бастапқы қалпына қайтқан? Жер құрсағына кіруге әзірленіп жүр ме?

	Сайыпқыран сержант, адуын жігіт Любомир Зух. Ұйқысы тыныш, түсінде сәл ғана жымиып қояды. Мария Тереза оған қызыл алма ұсынады. Қыз қолындағы алма көз алдында ұлғаяды. Соған жымияды Зух. Тек алма қос жұдырықтай болған соң шарт етіп қақ бөлінетіні өкінішті. Жарылады да, жартысы жоқ болады. Мария Тереза мұны көрмейді, сықылықтап күле береді... Жігіттің түні бойы ұзақ көрген түсі осы болды.

	Егер капитан Казарянның бауыры ауырмағанда, егер оның тылдағы әйелі басқа біреуге күйеуге шығып кетпегенде, егер оның жүрегінде күллі әлемдегі әйел атаулыға өшпенділік тумағанда, бәлкім, сержант Любомир Зух өткен түні басын өлімге тігетін осындай қатерлі жолға шықпас еді. Бәлкім, шықпас еді. Егер сонда капитан: “Жарайды, сержант, айтқаның болсын” дегенде, әрине, ол шықпас еді.

	Бірақ ол шықты.

	Подлипки ауылынан кеткен соң капитан Казарянның мехбаты осы қайың аралас көктерек орманының шығыс шетіндегі сайды жағалай жайғасты. Таяу жерден даңғыл жол өтеді. Бұл арадан алғы шеп алыс емес, көп дегенде тоғыз-он шақырымдай. Түнде оқта– текте зеңбіректердің гүрсілі, жарылыстар анық естіліп тұрады. Майданның бұл маңында әлі қатты шайқас бола қоймаған. Біздің әскерлер жауға тыным бермеу үшін шағын мекенді, әлде бір төбені тартып алады, неміс тұра ұмтылғанымен, шабуылға шықпайды, күш сақтайды.

	Он жеті шақырым жерде қалған Подлипки ауылы Любомирге қазір, ойласаң, ой жетпейтін шыған шалғайға айналды. Онда – Мария Тереза. Ол да енді қол жетпес арман ба? Мария Тереза... Қайда қарайды сенің түпсіз қара көзің?

	Любомирдің бронетранспортері қалың шаңға кіріп кеткен күні Мария Тереза үнсіз жылап жіберді, еңіремеді, өксімеді, екі көзінен екі сора парлап аға берді, аға берді – қасірет сорасы.

	Іңір түскенде ол алма ағашын құшақтаған қалпында отыра берді. Екі білегінен заулаған қан ақырын тоқтады. Жерге тамғаны топыраққа сіңді, ағаш қабығынан аққанын жел кептірді. Онда тек қызғылт дақтар ғана қалды. Кенет қыздың басына батыл, қауіпті ой келді. Атып тұрып, үйге қарай тұра жөнелді.Шолаңдағы сандық артына жасырған ұзын сапты үлкен балтаны бірден тапты. Оны өткен қыста Анастасия Павловна отын шабуға орманға алып барған-ды. Байғұстың үстіне ағаш құлап өлген соң көршілері оның балтасын шанаға салып үйге алып қайтқан. Қасында қару-жарағы жатқан жауынгердің мәйітіне ұқсайтын еді ару Анастасияның осы жатысы.

	Балта көптен бері сыртта, үйдің бұрышында сүйеулі тұрды, жүзіне дейін тот басты. Мария Тереза оны таяуда ғана сандық артына қоя салған. Осы үрейлі балтаны қос қолдап ұстай алып, баққа қарай тұра жүгірді. Қатты қиналғаннан беті жыбырлап, астыңғы ерні дір-дір қалтырап, екі көзі салқын қара түймедей бақырайып қалды. Бар кескіні қауіпті, бар қимылы үрейлі. Ол әлгі аман қалған жалғыз алманың түбіне жетті, бір шапқаннан жұлып түспек болып ағашқа құлаштай сілтеді, балтаның жүзі діңге тимей, тайқып кетті, балта сабының ұшы ғана сарт етіп соғылды. Қыз балтаны қайта сілтеді, бірақ бұл жолы ажал құралын ағашқа ұрмай, оны бір шетке лақтырып жіберді. Ұмтылып барып әлгі ажалсыз діңді қайта құшақтады, ол жыламады да, зарламады да, ағашқа басын тіреп мелшиіп қалды.

	Едәуір уақыт өтсе керек. Енді түнгі салқын түсе бастады. Біреу қыздың арқасынан ақырын қақты. Бұл жалғыз тұратын Федора деген көрші кемпір екен, ертегі айтудің шебері, шілтер тоқитын, шипалы шөптерден ем-дом жасайтын. Шүйкедей, жүдеу Федораның оң аяғы шамалы қысқа. Алыстан қарағанда сырғыма аяқ арбаны айдап келе жатқандай шойқаңдап жүреді. Сондықтан оны Сырғыма Федора, Сырғыма дейді жұрт. Кемсітіп, мысқылдап емес, ұнатып, өзімсініп айтады. Сырғыма десе, сырғыма, сырғи береді. Жанжал шыққан жерге де, тойға да, өлім-жітімді үйге де алдымен шойнаңдап Федора жетеді. Барған жерінде сыйлы. Өйткені ол әр істің жөнін, әдет-ғұрып салттарын біледі. Ауруды емдейді, жылағанды жұбатады, қасіретті жанның қайғысын көтеріседі. Ал өзін ешкім емдемейді, ешкім жұбатпайды.

	– Тоңып қалыпсың ғой, еркетайым, жүр үйіңе, – деп кемпір қызды жетектеп алды. Қыз қарсы болмады. – Жағдайыңды түсінемін, қызым, жас кезімде өзім де ғашық болып, азғантай ақылымнан адасқанмын. Жігітімді жапон соғысына алып кетті. Түндер бойы жылап шығамын, әлде үкіге түсіп құрысам ба екен деймін... Тыңдайсың ба мұны?

	Қыз үнсіз бас изеді.

	– Тыңда, тыңда, ғашықтарға асқан төзімділік, сабырлылық керек. Төзімсіз кісі ғашық болып оңдырмайды.

	– Ал өзің ше... Үкіге түсе жаздапсың.

	– Түскен жоқпын ғой. Шыдадым, ғашығымды күтіп алдым, медаль тағып қайтты. Егер шыдайтын әлің қалмаса, маған айт, шөптен дәрі жасап, ішіңдегі махаббат зардабын қуып шығамын. Дауасын білем мен оның. Құлан таза арыласың.

	Мария Тереза кемпірдің алақанындағы қолын кенет тартып алды. Федораға осы керек еді. Қыздың шыдауға, күтуге, сабыр сақтауға бекінгенін түсінді.

	– Жүр, біздің үйге барайық. Пешке пісірген картобым бар, қаласаң қонып қаларсың, – деді Федора кемпір.

	Мария Тереза көршісін оң қолымен құшақтады да үйіне кіріп кетті. Қыздың бұл қылығына Федора кемпір қуанып қалды. Аңқылдаған ақ көңіл жан!

	Ертеңіне Мария Тереза қалжырай шаршап езіліп тұрды. Бірақ күн ашылудан оның да көңілі ашыла берді. Тамақтанып болудан жайымен баққа шықты. Кешегі лақтырып жіберген балтасын тауып алды. Өткен жылы алдымен отқа, кейін қақаған суықта үсіп, көктемде қурап қалған төрт алма ағашының төртеуін де түбінен кесіп тастады, одан соң күрекпен түбірлерін қазып ашты, балтаны шебер ыңғайлап, оларды шауып шықты. Бірақ сегіз-тоғыз жыл бойы жерге терең бойлап өскен тамырлар тез жұлына қоймады, енді қырқылып бітті дегенде, әлдеқайдан шыға келген біреуі түбірді жібермей, ұстап тұрды, оны шауып тастаса, басқасы шыға берді. Бұл жұмыспен Мария Тереза ұзақ айналысты. Төрт ағашты шауып біткенше түс болды. Түстеніп алып, қайтадан іске кірісті. Ағаштардың ойылып қалған орындарын көміп тегістеді, жан– жағындағы жерді қопсытып, жұмсартып араларын бір-бірінен бес адымдай қалдырып, төрт шанақ қазды. Мезгілі жеткенде қыз сол шанақтарға алма ағаштарын тігуді ұйғарды. Ол өткен түнгі ойларының ұштығына шыға алмай жатқанда осылай ұйғарды. Ұйғарды да, ұйықтап кетті. Любомир қайтып келгенше кішкентай алма ағаштардың жапырақтары желкілдеп өседі. Оларды көргенде Любомир қатты қуанады. Ол, бәлкім, жазғытұрым қайтар. Мария Тереза оны сабырмен күтеді. Федора кемпір дұрыс айтады: шыдамсыз кісі ғашық болып оңдырмайды. Шыдап, күткен соң оның жары жапон соғысынан аман-есен оралған ғой. Қазір қайда екен Федора кемпірдің жары?

	Қартайғанда игілік көр, Сырғыма Федора! Соңғы деміне дейін қасыңнан адам кетпесін. Шындықты айттың ба, ойдан шығардың ба, менің шаруам жоқ. Жалған айтсаң, сенің жалғаның бар шындықтан қымбат. Әйтсе де, Мария Терезаның көңілін аулағысы келген ақылды қарияның жапон соғысынан медалы тағып қайтқан жан жары туралы айтқан хикаясы тамаша еді...

	* * *

	Апта бойы біресе көкке самғап, біресе құрдымға құлап жүрген Любомир Зух соңғы екі күн ішінде еңсесі түсіп, жабығып қалды. Тапсырғанды орындады, көрсеткенді көрді, айтқанды есітті, бұдан әріге зауқы соқпады. Мұны бәрі байқады. Әсіресе, старшина Хомичук қатты қынжылды. Жігітті жабырқаудан құтқарудың амалын іздеді. Ақыры, қисынын тапты:

	– Сержант Зух, түрегел! – деп ақырды ол. – Саған кезектен тыс бір тапсырма! Асханаға барасың, картоп аршуға.

	– Не үшін? – деп абыржыды бронетранспортерінің астында бірдеңе жөндеген болып түртінектеп жатқан Любомир. Ол жұрт көзіне көрінбеу, сөйлеспеу үшін осылай машинаның астына бой тасалауды ұйғарған.

	– Түрің қашқаны үшін! Көңілсіздігің үшін! Еңсең түскені үшін! – деп ашығын айтты старшина.

	– Қой, Паша, қалжыңдайтын кез емес, былайша да ішім ит жыртқандай, – деп қарсыласты жігіт әлгі орнында жатып.

	Старшина әзілдемеген еді, қатты көтеріліп даурығып кетті. Күркіреген жуан дауысы орманды жаңғыртты:

	– Сержант Зух! Тұр! Өй, енеңді ұрайын, бұралқы ит!

	Сасып қалған сержант кенет ұшып тұрды.

	– Тік тұр!!! – деп бақырды Хомичук.

	– Паша... мұның не? Не жазығым бар? – деп міңгірледі Любомир.

	– Тоқтат! Асханаға тарт!

	Кішкентай ғана алаңдағы зәулім емен түбінде үш тағанды темір ошақтарға орнатылған екі үлкен қазан қайнап тұр. Олардың бірінде түстік тамаққа арналған сұйық тары көже, екіншісінде тары ботқасы пісіріліп жатыр. Кешкі көжеге аздап картоп туралды. Бұл жерде тамақ талғап, шіренетін күй жоқ. Көже мен ботқа қазанда, қазандағы – дастарқанда. Любомир Зух тап осы алаңға жіберілді. Ол біраз жүрген соң есін жиды. Тек, бір қызығы, старшина Хомичукке түк ренжімеді, тіпті оны есіне де алмады. Ұйқыдан оянған сияқты. Бойы сергіп, көңілі көтеріліп, бұрынғы қалпына түсті. Жігіт асханада тапсырылған шаруаны да құлшына, ықыластана істеді, картопты мұнтаздай етіп аршыды, шойын қазан түбі қырғышпен қырғанда қоңыраудай күмбірледі, керіле отын жарғанда, бұлшық еттері бұлтылдап, жауырыны ойнап тұрды. Аспазбен шүйіркелесе сөйлесті, мұршасы келсе ән де салар еді, жұмыстан бас алмады. Көңілі алып ұшып ынтыға берді. Неге ынтығады көңіл? Жақсыға ынтыға ма? Жаманға ынтыға ма?

	Осы кезде оның жүрегінде әзірше өзіне де түсініксіз әлдеқайда шақырған үн пайда болды. Үдей түскен сол үн жан дүниесін жадырата берді.

	Зух асханадан кеш босады. Кешкі тамақтан қалған ыдыс-аяқты жуып, жинап, ертеңге отын-су әзірлеумен көп айналысты. Ол оралғанда түн ортасынан ауып еді. Серіктері қобырата сабан төселген күркеде қаннен-қатерсіз пырылдап ұйықтап жатыр. Оларға қажеті тыныштық. Іштерінде от жанып, су қайнап жатқан жоқ. Любомир өз орнына жатуға асықпады. Әлдеқандай тосын үндерге құлақ түріп, күрке алдына келді де үнсіз тұрып қалды. Қайдан келіп, қайда кетеді бұл үндер? Алыстан келіп жігіт жүрегіне ене ме, әлде жігіт жүрегінен алысқа кете ме? Иә, манада шақырған үн одан сайын анық, өктем шықты, әрі бұлт астынан шыға келген айдың шақырайған жарығы оның бетіне келіп соқты. Зух теңселіп кеткендей болды. Түн сайын қыр соңынан қалмайды осы ай... Енді толысып, дөңгелектеніп алды ғой, байсал тартатын кезі емес пе? Жоқ қыр-соңынан қалмайтын ай емес, осы аймен бірге туған махаббаты, Мария Тереза шақырады оны! Жалынып шақырады, шыдауға шамасы жоқ! Ер-жігіттің төзімі таусылатыны осындайда ғой.

	Түннің көктемгі иесі жұлдыздардың әкімі есін жинар-ау. Одан қайраттырақ, одан өктемірек күн бар. Ол әлі жол үстінде. Келіп жеткен соң айды жөнге салар... Тек ақылдан адасқан Любомир Зух. Оның басына сап ете түскен бір ой лезде шешімге айналды. “Подлипки ит арқасы қиянда жатқан жоқ, он жеті шақырым жерді төрт-бес сағатта айналып қайтуға болады, – деп шамалады ол. – Кім көреді, кім сезеді?.. Жүгіріп барудың қажеті қанша? Машинам жүйрік. Барамын да қайтамын. Даңғыл жол дәл қасымызда... Бүгін– ертең жауға шапқалы тұрған көрінеміз. Бір көрсем, бәлкім, мейірімім қанар, көрмесем, сағыныштан өліп кетермін. Ау, неге өлемін? Мен фашисті қыруым керек қой. Қырып тастауым керек... Сезіп қалса, айыбымды соғыс кешірер. Әрине, кешіреді. Сол үшін мен ұдайы аянбай соғысамын. Мария Тереза ұйықтап жатқан шығар. Келгеніме қуанады ғой”.

	“Соғыс кешірер...” дейсің. Байғұс сәбиім, Любомир. Соғыс ешкімді де, өзін де, жауды да кешірмейді. Мұны таяуда өзің де түсінерсің.

	Зух транспортерінің қапталына келіп “МТ”-ны басқан шаңды алақанымен сүртіп алды, одан соң тіркеме зеңбіректі ағытты. Күзетте тұрған Қалтай Дүйсенбаев оған дауыстап:

	– Неге ұйқтамайсың, Любомир? – деді.

	Күнә өтірік айтқызады. Сержант алдады:

	– Машинаның тежегішінде татау бар еді, күндіз жөндесем де, тексеріп көруге үлгірмедім, старшина асханаға жіберді. Шабуылға шыққалы тұрмыз ғой. Жеті-сегіз шақырым жүріп, сынап көреуім керек.

	– Қажет болса, бара бер. Түн жарық, – деді аңқау Дүйсенбаев.

	– Сен старшинаға айтып қойма, жарай ма, ренжіп қалар. Ефрейтор:

	– Айтпаймын. Титтей нәрсеге неге кісіні ренжітемін. Тату болайық та, – деп сендірді.

	Жасы отыздан асқан дала перзенті Қалтай Дүйсенбаев жалған сөйлеудің, айланың не екенін білмейтін, содан да Зухтың айтқанына күдік келтірмеді.

	– Ердің мақтанышы қару, қаруды аялап, күтіп ұстау керек... – деп серігінің сөзін мақұлдап, әбден пысықтап қойды Қалтай.

	Бір түрлі ғажап, сиқырлы болды бұл түн. Бронетранспортердің орман шетіндегі ойпаңнан шығып, даңғыл жолға түскенін ефрейтор Дүйсенбаевтан басқа ешкім көрмеді, есітпеді. Рас орман толы жұрт бірнеше минөт құлақтан қалды, көзі байланды. Ертеңіне түнгі жағдайды тексерген тәжірибелі әскери тергеушілердің өзі қайран қалды бұған. “Ақылға сыймайтын нәрсе бұл!” деді. “Мүмкін емес” деді. “Мүмкін емес” жағдайлар да мүмкін болады екен бұл дүниеде. Болған соң ақылға сыйғызуға туралы келеді.

	Күдік-күмәнның арқанын жұлқып үзіп, лақтырып тастаған Любомир Зух тап-тақыр даңғыл жолмен тарта берді. Барған сайын көңілі тосын қуанышқа кенеліп, шалқып келеді. Рухты көтеретін асқақ азаттық, еркіндік сезді ол. Түнгі дарқан дүниенің иесі жалғыз өзі сияқты қазір. Тап арқыраған темір машинада емес, жүрегі дүрсіл қаққан адуынды арғымақтың арқасында заулап келе жатқандай. Бір кезде радиодан есіткен ән есіне түсті. Көңілі шалқып, шырқап жіберді. Түнгі аймақты күңірентіп, зымырап келе жатқан жігіттің дауысы төңірекке тарап жатты:



	Еду, еду, еду к ней,

	Еду к любушке своей...



	Махаббат азабына шыдай алмаған мәрт жігіттер сонау, ежелгі замандардан сүйген жарларының жанына жетуге осылай ынтыққан, әлде оларды алып қашқан. Любомир осы махаббат жорығына түскендердің басы да аяғы да бола қоймас.

	* * *

	...Осыдан үш ғасыр бұрын Таврия далаларында қараңғы түнді қақ жарып, Днепр жағасына қарай екі салт атты шауып өткен. Қара айғырдың үстінде алпамса жігіт, екіншісі жирен байтал мінген көлге біткен тал сияқты майысқан қыз. Жігіттің аты Пантелеймон Зух, қыздың есімі – Гүлризбану. Неге, қалай шыққан бұл екеуі осындай белгісіз қатерлі жолға? Кімнің әмірімен? Жауабы қысқа, махаббаттың әмірімен.

	...Далада қызғалдақтар құлпыра шешек атқан кезде шайқасқан түріктер мен казактар арасында қатты қырғын болды. Екі жақтан да талай бас кесіліп, құм қапты, талай ат құла түзде шұрқырасып, тұл қалды. Таңертең жап-жасыл боп жайнап тұрған көк майса кешке қарай қып-қызыл қанға бөкті. Алғаш казактар басым шықты. Қара құйындай лап қойып, жауды қырып салды. Өлік қопарған томардай үйіліп қалды. Құтылудан үміт үзіп, қатты сасқан түріктер бір жерге жұдырықтай топтасты, бірақ казактар бұл жұдырықтың да тас-талқанын шығарды, некен-саяқ аман қалғандары далаға қашты. Енді-енді жеңіс дабылы қағылғалы тұрғанда екі қырдың астынан түріктердің кілең арғымақ ат мінген қара дүлей қалың қолы шыға келді де, әп-сәтте казактарды қаумалай қоршап алды. Қатты титықтаған казактар хәлі мүшкіл екенін түсініп, жаңа шайқас басталғанша қоршауды бұзып, кейін қашуға ыңғайланды. Ал Пантелеймон Зухқа ерген біраз жігіт жан-жағына қарамай, лап қойып, шайқасқа кіріп кетті. Жолдастары аласапыран шаң арасынан кейін қарай қашқанын олар байқамады. Түріктер әлдеқалай қашқындарды қумады.

	Қоршаудағылар құтыла алмайтын жағдайда қалды. Жиырма– отыз жауынгердің үстіне жүздеген түрік жабылды. Ерен ерлікпен шайқасып, қылыш-шоқпарларын қаншама шапшаң сілтегенімен, казактар ұзаққа шыдамады. Талай жігіт ат үстінен жерге аунады, өздері де, аттары да қара қанға батты. Бір сәт қалың қырғын ортасында Пантелеймон Зух жалғыз қалды. Ол шоқпарымен ондаған тақырбасты ат үстінен соғып, естен тандырды, қылышымен бір сілтегенде екі түрікті жайратты. Ол ақты, қараны айыра алмастай болып арқаланып кетті. Шаршап-шалдығуды білмей, қыра берді, қыра берді. Құдай жарылқап, өзі аман қалды. Өзі сияқты қорқуды, үркуді білмейтін қара көк биесі біресе көкке шапшып, біресе шетке тайсалып, біресе кенет артқа шегініп, иесін талай қауіптен құтқарды.

	Ақбоз арғымақ мінген сидам сирақты, сұңғақ бойлы, көк сәлделі Ахмет паша жалғыз казактың қалың қолмен шайқасын сырттан, тау бөктерінен бақылап тұрды. Қырықтың қырқасындағы қара сақал әскер басының былшиған беті біресе қуарып, біресе қызара бөртті. Қасындағы шабарманға бұрылып қарамастан:

	– Өлтірмесін, тірілей қолға түсірсін! – деп әмір берді. Ішінен “мұндай батырлар сирек туады” деп күбірледі. Паша көп жаугершілік көрген, батырлықты бағалай білетін кісі еді.

	Шайқасқандардың қасына шауып келген шабарман айқай салды. Зухты қоршап алған түріктер бұршақ шашылғандай дереу тұс-тұсқа тарап кетті. Қалың қоршау ортасында атты казак жалғыз қалды. Көк бие қатерді сезіп, аласұра кісінеп, орғып, көкке атылды. Осы кезде асау атты ұстағандай жан-жақтан Зухқа тұзақ тастауға ұмтылды. Ол мұны күтпеген-ді. Әйтсе де өзінің икемсіз көрінетін баһадүр денесіне қарамай, шапшаң қимылдап, ер үстінде шыр айналып зуылдап ұшып келе жатқан бір құрықты қылышпен шауып түсірді. Жау ішінде сілтегенін қағып түсетін, әккі құрықшы бар екен. Мойнына тұзақ ілінген казак атынан мұрттай ұшты. Сүйікті ат иесін тастай қашпады. Төрт тағандап тұрып алды.

	Пантелеймон Зухтың мойнындағы құрықты шешпестен пашаның алдына алып келді. Тұзақтың ұшын шұбар бет жуан түрік қолына орап алған. Тұтқын қылт етсе қиқ еткізуге әзір. Пантелеймон Зух түрегеп тұр. Оң қолында қылыш, сол қолында – шоқпар. Мойнында тұзақ. Осы кезде көк биеге де құрық салынды. Жануар тулап-тулап басылды. Оны басқа жаққа алып кетті. Ат пен иесі мәңгілікке айырылды.

	– Сен, жексұрын кәпір, мұсылманның қасиетті қанын судай шаштың бұл үшін саған қандай жаза берсе де аз болады, – деді паша. Оның айтқандарын бір құлағына қоңқиған қола сырға таққан тақырбас тілмаш тәржімалап тұр.

	– Сол қан, паша, саған қасиетті болса, өзен боп аққан казак қаны маған қасиетті. Анау баудай түсіп, жайрап жатқан өліктерді көріп тұрсың, екеуміздің құдай алдындағы күнәміз да, жазығымыз да тең. Құдай бәрімізге бір...

	“Жексұрын кәпірдің” бұл сөздері пашаны қайран қалдырды. Оларды әдепсіз топас деуге де, ақылсыз ақымақ деуге де болмайды. Қайта, аздаған ақиқат та бар бұл сөздерде. Казактың қасқая қарап тұруы, айбындай сөйлесуі әскербасының ашуына тимеді. Қайта оны қызықтыра түсті. Паша ақымақ емес.

	Тұтқынмен бұдан әрі сөйлесуді Ахмет паша артық санады. Оң қолымен құпия ишара жасады. Бұл: “тұтқынды менің сарайыма алып кет!” дегенді аңғартатын еді. Сөйтіп, әзірше ажалдан аман қалды. Сол сәт бірнеше түрік Зухтың қаруын тартып алып, қолын артқа қайырып байлады, мойнындағы тұзақты ағытты, құлдық басталды.

	Жалаңаш жартастарда қалың гранитты тесіп, шөп сүйріктері қылтиып келеді, шатқалдарда тас арасынан су тамшылары сорғалайды, қараңғы зындандарға жақсы хабар жетеді, құлдықта тарыққандарға қайырымды қолдар созылады. Шөп сүйрігін, су тамшысын, жақсы хабарды, қайырымды қолды ешбір заманда, еш елде, ешкім тыя алмаған. Тұтқындықтың ұзақ үш жылында Пантелеймон Зухқа тағдыр екі үміт, екі қуаныш, екі қанат берді. Бірі – пашаның ат қорасында жылқы күзететін мұңды ЬІсмайыл, екіншісі – паша сарайында бала бағатын шат көңілді күң қыз Гүлризбану еді. Ьсмайылмен достық, Гүлризбанумен махаббат қосты.

	Аптаға созылған бір мейрамнан соң сарай жым-жырт тынып, шаршаған жұрт ұйқыға жатты. Гүлризбанудың асхана маңында жүретін құрбы қызы сарай күзетшілерін де боза мен шарапқа тойғызды. Оларда уақытша тіршілік тауқыметін тәрк етті.

	Қара күздің дауыл азынаған қараңғы түні еді. Пантелеймон мен Гүлризбану қалың дуал астынан өздері күні бұрын қазып қойған жасырын жолмен еңбектеп, қамал сыртына шықты. Уағдаласқан жерде мұңды Ьсмайыл ерттеулі қара айғыр мен жирен байталды әзірлеп тұр еді.

	– Сендерге періштелер жол сілтесін... – деп сыбырлады Ысмайыл.

	– Жүр бізбен, Ысмайыл

	– Жоқ, казак, мен қашатын құл емеспін, еркім өзімде.

	– Егер сезіп қалса ше?..

	– Мен сендердің күзетшілерің емеспін, жылқы күзетушімін, сендерге жауап бермеймін. Пашаның жылқысы есепсіз, менен басқа ешкім санын білмейді. Тездетіңдер.

	Гүлризбану ат үстінде өскен дала қызы еді. Ерге ұшып қонды. Казак атқа қарғып мінгенде қара айғыр белі бүгілсе де сыр бермеді, сұлу басын сәнмен шұлғып қойды.

	Тұяқ дүбірі шықпасын деп олар алғаш жай аяңмен жүрді, кейіннен шу шықпаған соң сыдырта жөнелді. Сәйгүліктер барған сайын көсіле шапты. Қарсы соққан самалдан аттардың жалы желбірей суылдайды. Тұяқ астынан шаң бұрқырайды. Қараңғы түнді қақ жарып, Таврия далаларынан аса Днепр жағасына қарай шапты олар. Не айдап, не шақырды оларды осы қауіпті, үрейлі сапарға? Айдаған да, шақырған да бір әмірші – махаббат.

	Махаббатқа тұтқындалған екі құл далиған дарқан далада әлі құйғыта заулап келеді. Айлар, жылдар, ғасырлар кейінге қалып барады. Заманалардан асып, алыс ұрпақтарына аманат алып келеді олар. Дүңкілдеген тұяқ дүбірінен жер әлі де діріл қағады.

	* * *

	Естисің бе, Любомир Зух!

	Жоқ, Тавриядан Днепрге беттеген екі салт аттыны көрмейді, естімейді ол. Ал сол екеуінің қанынан жаралған от өз тамырларынан аққанын сезе ме екен? Сезбейді. Өз қанындағы отты кісі қалай сезсін?

	Ай сәулесі жарқыратқан тақыр жолда заулап келеді Любомир Зух. Төрт-бес үйлі Чернявка деген хуторға жеткенде жол солға қарай жалт бұрылды. Бұрылыста құйттай лашық сияқты үйшік тұр. Любомир оны бұдан бұрын осында көшіп келген кезде анық байқаған-ды: бронетранспортердің оң қапталы оны қағып кете жаздаған. Ендеше, әлі не бәрі екі-үш шақырым ғана жер жүрген. Жарты жолда үлкен көпірден өту керек, одан әрі орман басталады, орманның арғы жағы – Подлипки. Бүкіл жол бойы оған үш арба және бір автомашина кездесті.

	Орман шетіне жеткенде Любомир сәл жүрексініп, үрейлене берді. Түнгі орман осылай кісіге қатерлі көрінеді. Ішке кірген соң күдік басылып, үрей тарады, ал ашық алаңға шықанда көңілі қайта көтерілді. Манағы ән көңілінде қайта жаңғырып, жігіт жүрегі лүпіл қақты:



	Еду, еду, еду к ней,

	Еду к любушке своей...



	Подлипкиге келіп кіргенде жыл бойы жабағысын тастамаған Гусар деген жалбыр сары төбет – ауылдың жалғыз сақшысы әрі қорғаушысы абалай үріп қарсы алды. Қарсы алды да тынды, арсылдап ере бермеді, қонақты тани ма, әлде: “міндетімді орындадым, сол да жетер” деп салғырттыққа салынды ма, қайдам. Солай болуы да ықтимал: Гусар титықтаған лақса кәрі еді. Гусар деген дардай аты болмаса, қалжырап қалған кезі қазір.

	Иттің абалағанын, мотор гүрілін есіткен Мария Тереза жатқан жерінде алғаш тізесін құшақтап, үнсіз қалды, содан соң жамылған көрпесін лақтырып тастап, атып тұрды. Соңғы кездері оның ұйқысы сергек болатын. Іш көйлегінің үстіне көкірекшесін кие салып, ол сыртқа ұмтылды, бірдеңе есіне түсіп, үйге қайта кірді де, терезеге таянды. Маңдайын толған айға соғып алғандай, шошып кетіп, кейін шегінді. Ай терезе түбінде ғана тұр екен.

	Сыртта көшені бойлап, салдыраған алып қара көлеңке жылжып келеді. Міне, ол жалт бұрылды да, Мария Терезаның үйінің бақшасына тұмсығын тірей тоқтады. Мотор сөнді. Машинадан біреу секіріп түсті...

	Қыздың жүрегі қатты тулады. “Любомир!” Лебімен тартып әкелді ғой оны, лебімен тартып... Көкейінен кетпеген жан алдына келіп, түсі өңіне айналды ғой. “Любомир!” деп айқайлайын десе, үні шықпайды. Ол сыбырлай бастады: “Любомир... Любомир... Любомир”. Кішкентай қақпаны ашып Зух аулаға кірді. Күтіп шыдай ала ма, сірә? Мария Тереза үйдің есігін де, шоланның есігін де ашық қалдырып, сыртқа атылды. Жігіт есік алдындағы үлкен жалпақ тасты баса бергенде, қыз оған асыла кетіп, күшті жіңішке білектерімен мойнынан құшақтай алды, алғаш ұзақ үнсіз қатып қалды. Кейін, әрең босап, жан жарының маңдайын, қасын, қабағын, шашын сипады. Бір ұмтылды да, қайта тақалып, ернімен Любомирдің ернін іздеп тапты. Осы кезде олардың төбесінен дөп-дөңгелек толған ай қарап тұрды.

	Қыз жым-жырт жылап жіберді. Кенет ұмтылып, жігіттің басын құшақтай алып, көкірегіне басты.

	– Есерім-ау! Неге келдің? Неге? Мені тағы да тастап кетуге ме? Қайтадан сағындырғың келді ме? Мені тағы жетім қалдыруға ма? Неге келдің?

	– Шыдай алмағандықтан... Сүйгендіктен...

	– Рақмет саған! Рақмет, жаным! Қуанғаннан жүрегім жарылғалы тұр. Қаттырақ! Тағы да қаттырақ құшақта мені...

	Жігіт оны тағы да қаттырақ құшақтады.

	– Тап осылай... Әйтпесе сау етіп төгіліп түсермін қазір...

	Мария Тереза шынында да талықсып кете жаздады.

	– Шыдай алмағандықтан келдім, Мария Тереза, – деп қайталады Любомир. Көкейіндегі көп сөздерді айта алмады.

	– Шыдай алмаған соң қайтесің енді... – деп бәйек болды қыз.

	– Сағыныштан әбден есім шықты, ақымақ басым. Қас қағымда жететін жер екен ғой!

	– Ұрыспас па екен?

	– Неге ұрыссын, мен білдірмей қайтып кетем ғой.

	Үйге кірген соң Мария Тереза алдымен көйлегін киді, одан соң бестік шамды жақты.

	– Сен ашыққан шығарсың, шамасы, – деді ол әдеттегі қарапайым үнімен.

	– Жоқ, бүгін мен асханада жұмыс істегенмін, – деді жігіт сәл жымия күліп, – қарын тоқта бір жақсы ой келді.

	– Қандай ой?

	– Сені көрсем деген ой.

	– Дегенмен сен қонақсың ғой. Салтты сақтамау жарамайды.

	Сұрапыл соғыстың талай сұмдықтарынан тылсым кереметпен аман қалған жез самаурынға қыз су құйып, от жаққан соң әнге басты. Демнің арасында быжылдап қоя берді. Айтпақшы, бұл самаурынды Кондратий Егорович пен Анастасия Павловнаның тойына біреулер ермек болсын деп сыйлаған еді. Ермек болсын демекші, сол тұста Подлипкиде самаурыннан шай ішу салты жоқ еді. Анастасия сыйлықты құрметтеді, сирегірек болса да, самаурын өз міндетін өтей берді. Сол жақ бүйірінде қатты майысқан жері бар, жау салған жара десе де болады оны. Былтыр қыста Анастасияның көзі тірісінде, неміс солдаттары партизандарды іздеп, үй сайын тінту жасағанда, маймақ ефрейтор бұрышта тұрған осы самаурынды көргенде: “партизан!” деп жекіріп, теуіп жіберіп, ұшырып түсірді. Сөйтіп, өшін алды. Самаурын қабырғаға соқты, тек үн шығармады, сыр бермеді, төзді. Енді міне, ол соның бәрін ұмытып, әндетіп тұр.

	Мария Тереза қапелімде мүлдем өзгеріп кетті. Қимылы баяулап, тіпті қатқыл дауысы жұмсарып, ұяң тартқан. Бірден не болды оған? Үйге кірген соң ол жігітіне жанаспады да, сүйенбеді де. Жөнді ештеңе айтпады. Сұраққа бар, жоқ деп қысқа ғана жауап қайтарады. Сөзінен көңіл-күйін аңғару қиын. Мұны сезген Любомир абыржып, қинала бастады:“қалайша көңілін қалдырып, ренжіттім екен?” деп өкінді. Пеш қасындағы биік орындыққа жайғасқан қалпы ол қыздың шай әзірлегеніне қарап отырды. Міне, ол үстелге екі шыныаяқ қойды, көкірегіне тіреп тұрып, екі кесек нан турады, бір табақша қақ шие әкелді.

	– Шекерім жоқ, – деді – шынын айтып, бар мәзірім осы... – ол Любомирге бұрыла қарады, жігіттің ақ пешке түскен мұрны сорайған ебедейсіз сүлдерін көріп, сәл жымиып қойды. – Кел, отыр енді.

	Любомир орындықты үстел қасына әкеліп қойды. Екеуі терезеге қарай қатар отыр. Бұл біздің мерекелік дастарқанымыз болсын, – деді Мария Тереза мұңайып.

	Үй иесі шай құйды, бірақ екеуі де тамаққа тимеді.

	– Мария Тереза, не болды саған, жаным, – деді жігіт қобалжып. – Мария Тереза.

	– Үндеме... айта көрме... – деп сыбырлады қыз. – Бәрі алда әлі. Жазмыш алдымызда, – деп ол әрірек жылжыды.

	Туралған нан, құйылған шай сол қалпында қалды. Мария Тереза сандықтан аппақ кенеп жапқышты әкеліп, жайды, қомпиған үлкен көпшігіне гүл кестелі тыс кигізді, оны қопсытып, қомпитып қойды, есік алдына шығып, жұқа жұмсақ көрпені қағып келді. Ол сыртта ұзақ тұрды. Қыздардың алдында ысылған мықты жігіт болып көрінуге тырысатын сержант Зух қыз қылығын, қыз қапелімде өзгеріп, қысқа күнде қырық құбылатынын байыпты аңғара алмайтын болып шықты. Қыз дегенде, әрине, сөз ерке-шолжаң, ұшқалақ қыздар туралы емес, қараған сайын құлпырып, жаңа қыры жарқырай көрінетін, рухы асқақ асыл жандар жайында. Мария Тереза осылардан еді.

	Неге ол қараңғы түнде жүргендей, аяғын сақтана басады? Қапелімде қалайша жұмбақ жанға айналды? Любомир мұның жөнін сұрауға бата алмады. Ол шынында қыз құпиясына әлі көзі ашылмаған күшіктей көрмендік екен. Ал он жеті жасар қыз бала осы кезде өмірінде бір-ақ рет жасалатын шешімге келді. Содан соң жасы көп ұлғайып кеткендей сезілді өзіне. Ол енді жас жеткінштектіктен шығып, бойжеткен қыз қатарына қосылды. Бойжеткен қыз...

	Мария Тереза қағып әкелген көрпесін ақырын ғана кереуетке жапты, тың көпшік үстіндегі бір бұрышын баса қайырып қойды. Әлі үстелде отырған жігіттің қасына келді.

	– Любомир, – деді ол жай ғана, – біздің айымыз некемізді қиып, батасын берді, мен онымен сөйлесіп келдім, Любомир! Бүгін біздің тойымыз болды. Мен саған тұрмысқа шықтым...

	Любомирдің көңілі жарқ етті де, лып етіп басылды. Үйде де, айналада да үрейлі тыныштық орнады. Осы тыныштық жігіттің жүрегін қысты. Жоқ, босатты.

	– Сүйіктім...

	– Үндеме. Сабыр сақта. Асықпа...

	Қыз ұмтылып, шамның білтесін басты, тек сөндірмеді, содан асықпай ғана күйеуінің белбеуін шешіп, гимнастеркасының түймелерін ағытты. Сөйтіп, күйеуді шешіндіру салтын орындады.

	– Қалғанын өзің жаса, – деп теріс айналды. Азырақ тұрды да, көрпе астына сүңгіді.

	– Сағынып өлермін, жаным, тезірек кел... тезірек...

	Қасына Любомир жатқан соң Мария Тереза оған асылды да, мүлдем естен танып, көпке дейін жүрегі де соқпай қалды. Бәлкім, бір минөт өткен шығар, бәлкім, бір өмір өткен шығар. Ішіндегі соңғы үрейді, соңғы қасіретті сыртқа айдап шыққандай, терең тыныс алды да, Любомирдің құлағына: “Бері келші, келші бері... Тағдырым... бақытым...” деп сыбырлады.

	Осы қысқа түнде сержант Любомир Зухтың жан дүниесінен көктемгі тасқындар да, жазғы жасындар да, күзгі дауылдар да өтті. Өртеп, жайнатып, тазартып кетті олар. Ол әйел деген жан баспаған жаңа планетаға кездесті, оның сырын ашты. Өзін күйеу, оны келіншек жасады. Оның өзі де бүтін бір дүние – жаңа дүние қазір. Ертең таң, бәлкім, оның жүрегінде атып, күн оның көкірегінен шығатын шығар. Өртеніп, күлге айналарын ойламастан, күнге қарай жол тартқан еңіреп туған ерлер, шығанға шырқаған мәрттер, бәлкім, осындай түндерден соң шыққан болар өздерінің таңғажайып сапарларына. Барлық замандардың жүрек жұтқан Икарлары...

	Махаббаттың тұңғыш түнін осылай атқарды Любомир. Оның енді өлуге де, жеңілуге де хақы жоқ.

	Мария Тереза күйеулі әйел болып алған соң жаны жай тауып, сабасына түсті. Қазір оның бұл дүниеде сүйеніші, үміті бар. “Соғыс қанша созылар дейсің, махаббат мәңгілік”. Осындай қарапайым оймен қарсы алды ол атқан таңды. Любомирді шығарып саларда ол бұрынғыдай азапқа түсіп, қиналмады, жыламады. Өйткені, күйеуін жауға жөнелтіп жатыр ғой. Сарбаздың әйелі сабыр сақтауы керек. Жас төгіп, күйеуінің көңіліне қаяу салуға болмайды.

	Қақпа бағанасына қаңтарған жолаушының аты сияқты тұмсығын шарбаққа тіреген бронетранспортер иесін күтіп тұр еді. Кісінемеді де, тыпыршымады да, темір төзімін танытты.

	– Ал жаным, қош бол, – деді Мария Тереза, – басың аман болсын. – Алдымен ол Любомирдің екі бетінен, одан соң ернінен сүйді. Қатты ынтықпай, қиналмай, жай, қоштасып сүйді. Любомир келіншегін қуатты білегімен қысып, көтерді де қинала күйініп: “Уһ!” деді. Ішінен жалын атқандай болды.

	– Таң да таяп қалды енді, кешіксең, сөз келуі мүмкін, – деп орынды ескертті келіншегі.

	– Есіңнен тастама мені, Мария Тереза. Ұмытпа! Ұмытсаң, бәлеге ұшыраймыз. Екеуміз де...

	– Мен сені күтемін, Любомир, қанша күту қажет болса да, күтемін.

	– Мен қайтамын. Берлиннен асып, Андалузиядан айналып қайтамын. Мені ажал ала алмайды енді. Аман бол

	Жігіт машинасына қарғып мініп, моторды тұтандырды, сәл шегінді де, жалт бұрылып, қайтуға бет алды. Мария Тереза қақпа алдында тұрған қалпында жай ғана қарап қалды, тіпті қол да бұлғамады. Бронетранспортер ауыл шетіне жеткенде әлгі жалбыр Гусар тағы шыға келді, әупілдей үріп, қонақты біраз жерге шығарып салды да, тұрып қалды. Айға қарай тұмсығын көтеріп, шоңқиып отырды, біраз үнсіз қалған соң өзек өртердей созып– созып, ұли бастады. Ұзақ ұлыды, ұзақ жылады әлі жабағысы түлеп түспеген жалғыз жан. Мұны есіткен Мария Тереза едәуір шыдағанымен, тұрған орнында азырақ теңселіп кетті. Теңселді, тек жығылмады.

	Жол айдың жарығында ап-анық жарқырап жатыр. Қайтарда машинаға желік бітіп, тезірек жүретін сияқты. Любомирдің көңілі аңсау мен сағынышқа толды. Енді бұл сезім жерге иілмей, көкке самғайды. Бүгін ол сүйгенімен қауышып, ер азамат санатына қосылды. Бұдан былай оның бойында екі жан, екі тән қосақтаса өмір сүреді. Өмір сүруге тура келсе, әрине...

	Чернявка хуторынан өткенде әлгі оқыс бұрылысты сержант Зух алғаш абайламай қалды. Байқаған кезде рульді шапшаң бұрғанымен, кешікті. Бронетранспортердің оң қапталы жол бойындағы бұрышта қисайып тұрған саз балшықтан соққан лашықтың бір шетін қағып өтті. Шаң бұрқ ете қалды, лашық ішінен үріккен екі-үш тауық қақылдап, ұшып шықты. Айдаушы машинасын тежеп, сыртқа секірді. Лашық ішін шолып, жан-жақты тексеріп шықты. Әлгі тауықтардан басқа тірі жанның дыбысы шықпады. Тауықтар да қалақай арасына кіріп, зым-зия жоғалды.

	Он бес-жиырма қадам әріректе шарбақпен қоршалған үлкен үй тұр. Одан дыбыс естілмейді. “Айтарлықтай бүлінген ештеңе жоқ сияқты ғой, – деп өзін-өзі жұбатты сержант, – үш тауықты үркітіппін... Лашықты жөндеуге жағада саз балшық дайын тұр”. Любомир Зух осылай ойлады да жолына түсті. Лашықтың арғы бұрышында алаңсыз жатқан Аққұйрық деген ала ешкіні сержант, әрине, көрмеді. Ешкі де белгі бермеді.

	Ал шарбақ ішіндегі үйде адам бар еді. Сол адам алдымен сақтана басып терезе қасына келді де, сыртқа қарады, бронетранспортер жүріп кеткен соң сарайдан бойын соза түсіп, қадалардан құралған қақпа қасына келді, ашып, көшеге шықты, қақпаға кеудесін сүйеп, бронетранспортер кеткен жаққа бажайлап қарады. Жол анық көрінеді.

	Бұл алпысты алқымдаған кісі темірші, пешші, Чернявкаға ғана емес, бүкіл осы маңайға сараңдығы, қатыгездігімен әйгілі Ефимий Лукич Буренкин еді. Өзгенің дүниесін алмайтын өзінікін өлсе де бермейтін Ефимий Лукич. Өжеттігі де өзіне жетерлік. Сол өжеттігінің арқасында ол немістерге жалпақтамады, өзіміздің әскерлер қайтып келгенде, кешкі көлеңке сияқты сорайған ұзын денесін бүге бермеді. Буренкиннің жалғыз ұлы соғыстың алғашқы күндерінде– ақ әскерге алынды. Орынбор жақтан екі-үш хаты келді де хабарсыз кетті. Арада жау ұзақ тұрды ғой. Бәлкім, аман шығар. Келіні – момақан Фрося өткен күзде алыс алқапта бүкіл ауылдастарымен немістерге астық бастырып жатқанда, бір түнде герман солдатының зорлығына ұшырап, қорлыққа шыдай алмай, таң алдында аңыздағы жалғыз еменнің бұтағына асылып өлді. Оны әлі ешкім айыптаған үкім шығара қоймаған-ды. Ол өзін-өзі айыптап, үкім шығарды, өзін-өзі жазалады. Атасының қолында тоғыз жасар немересі Васюта мен алты жасар Маринка қалды. Кемпірі осыдан төрт жыл бұрын дүние салған.

	Ефимий Лукич құлаған лашық қасына келді. Ол жақындай бергенде, осы кезге дейін бір құдіретпен құламай тұрған үш қабырғаның бірі сөгіліп түсті. Ала ешкі бір маңырады да, тынды. Иесі оның соңғы үнін есітпеді, “қарғыс атқыр!” деп біреуді қарғап алды Ефимий Лукич, бұдан соң ішінен: “Қора түгіл, ұзақ қарғаның ұясы да себепсіз бұзылмауға тиіс. Құлап түскенше біреулер түзеген ғой. Қиратқан кісі жауап берсін, жазасын алсын” деп ойлады. Кенет оның есіне ала ешкі түсті. “Шөре! Шөре! Шөре!” деп шақырды. Жауап келмеді. “Жайылып жүрген шығар” деп ойлады да үйіне келіп, ұйықтап қалды. Жарық түсе бастаған соң шыдай алмай, қайта шығып, лашықтың қасына келді. Үйінді топырақ астынан Аққұйрықтың сирағы тырайып қалған екен. Төрт тауықтың екеуі көзге шалынды. Ефимий Лукичтің үйіне үлкен зиян келіпті.

	* * *

	Түс көргендей болды Любомир Зухтың түнгі саяхаты. Ол қайтып келгенше күзетте бірнеше рет алмасқан баяғы ефрейтор Қалтай Дүйсенбаев тағы келіп тұр екен.

	– Ұзақ жүрдің, – деді ефрейтор, – мен тіпті, қорқа бастадым. Біреуге айтсаң, шу көтеріледі.

	– Анау сайдан өткенде тежегіштен ақау шықты. Соны түзету қиынға түсті, – деп Зух тағы да өтірікті соға салды.

	– Түзетіп болдың ба?

	– Түзеттім.

	– Әйтеуір, түн жарық болды, әйтпесе, бұрандаларын жоғалтып алатын едің. Іздеп әуре болмапсың...

	– Мені ешкім сұрамады ма?

	– Жоқ. Ұйқыдағы кісілерге сенің не керегің болсын.

	Любомир күркедегі серіктерінің қасына кірмеді, шинелін жайды да машинасының астына жантая кетті.

	Шынында да, керемет қой бұл. Күркіреп қайтқан бронетранспортердің дауысын ефрейтор Қалтай Дүйсенбаевтан басқа ешкім есітпеді. Орман толы жұрт сиқырлы ұйқыға батып, құлақтан қалды, естен танды. Осы түнгі жағдайды тексерген білікті мамандар ертеңіне өздері қайран қалып: “Ақылға сыймайтын нәрсе бұл, – десті, – ешкімнің көрмеуі, есітпеуі мүмкін емес” деді. Мүмкін болатын жағдайлар да бар екен. Болған соң ақылға сыйдыруға тура келеді.

	Ефимий Лукич ала ешкінің сорайып қалған сирағынан ақырын тартып көрді. Аққұйрық қозғалмады. Қаттырақ тартты. Тағы да мызғымады. “Бүйте берсем жануар майырылып қалуы мүмкін. Қазып алайын” деп ойлады қожайын. Ешкінің баяғыда серейіп, суынып қалғанын сезсе де тірі деп қарады. Ефимий Лукич қатты кісі болғанымен малжанды еді. Ертеректе ат піштіруші Лука қарт он жеті жасар кенже ұлына өзінің кәсібін үйретпекші болып, қасына ертіп шықты. Көрші ауылдағы атақтың байдың ашық қорасында ол алғаш рет ұзын мойын, сары құнан айғырын жығып, пішкенін қарап тұрды. Алдыңғы аяқтары шырмап байланған, артқы аяқтарын екі ірі кісі екі жаққа қайыра тартқан қалпында тыпыршып, шалқалап жатқан аттың көзіндегі азап пен жалынышты көріп, жылап жібере жаздады. Лука қарттың қолындағы өткір ұстара жануардың жанды мүшесін емес, жігіттің жүрегін тіліп өткендей болды. “Немене, айқышқа керілген Ғайса сияқты серейіп қалдың? Аттың басын жерге қайыр!” деп жекірді әкесі. Өжет Ефимий әкесінің сөзіне құлақ аспай, қорадан атып шықты. Бұл “мәңгүртті” әкесі енді қайтып соңына ертпеді, ортаншы ұлы Николайды үйретті өз өнеріне. Ефимийді “мәңгүрт” деп Лука қарт қателесті. Ержүрек болды ол, таяқ сілтегенді шоқпармен соғып, ерлердің қатарына енді. Ал мына жануарды аяды.

	Ала ешкінің үстіне үйілген топырақты Ефимий Лукич қысқа сапты темір күрекпен қазуға кірісті. Төбеден түскен шірік ағаш, тақтай бөлшектерін бір шетке үйе берді. Шөп-шар астынан алдымен ешкінің аққұйрықты жамбасы шықты, кейін сорайған сыңар мүйізі көрінді. Осы айбынды мүйіз заманында талайдың құтын қашырған-ды. Қораға кірген ит, қаңғырған құс бұл мүйізден талай тәкит жеген.

	Аздан кейін Ефимий Лукич күрегін жерге шанышты да, үйінді топырақты қос қолдап ысыра берді. Үйіндінің астынан ешкінің толық денесін қазып алды. Алдыңғы аяқтары бауырына бүгілген, артқы аяқтарының екеуі екі жаққа айырылған. Қожайын тыриған аяқтарды қосқысы келіп, тартып көрді, бірақ сіресіп қалған аяқтар икемге келмеді, өшіккендей, кері қарай тырия берді. Бұл жануар тірі кезінде де өжет болатын. Өйткені ол нағыз ешкі еді...

	Қарттың тұла бойы шымырлап кетті. Аққұйрықтың өлігін ол ауру баланы көтергендей, ептеп қана құшақтап шарбақ ортасына, әлі шық жылтырап тұрған шөп үстіне әкеліп қойды. Қойды да, ойға шомды. “Бұл ризықтан да айырылды жетімектерім... Сүтің аздау болғанмен, көңілің жомарт еді. Бір тамшысын да бүгіп қалмадың. Сарқып бердің. Рақмет саған, жануар, иеңе ұқсадың, бергеніме риза болып, қорамнан қанағат таптың. Өзгенің дүниелеріне тимедің, басыңның ауған жағына қаңғырмадың...” деп осы жерде Ефимий Лукич сәл асырыңқырап жіберді. Бірақ оны түсінуге болады. Аққұйрықтың жасаған жақсылығы оның ұсақ– түйек қателерінен асып түсетін. Марқұмды о дүниеге шығарып саларда жамандамайтын салт та бар. – Иә, бақыл бол!..”.

	Осы сәтте ол бұл өлімнің себепшісін есіне түсірмеді. Тек күнде ертемен қолдарына қалайы күрішке алып, атасының ешкі сауған жеріне жүгіріп келетін Васюта мен Маринканы ғана көз алдына елестетті. Қарттың жүрегі шым ете қалды.

	– Ата! Біз тұрдық! – деп алдымен көйлекшең, жалаң аяқ Маринка ыдысын ұстап, үйден жүгіріп шықты. Аққұйрықтың қасына жеткенде қыз дағдарып қалды. Атасының қолында мыс котелок жоқ, ешкі ұйықтап жатыр. “Неге ешкіні оятпайсың, ата? Әне, күн шықты ғой енді...” деп былдырлады Маринка. Ефимий Лукич немересін үнсіз көтеріп алып, көкірегіне басты, баланың мұздаған табанын алақанымен сипады. Осы арада аяғына шүберек шабата, үстіне үлкен жамаулы сырмақ, басына кепеш киген Васюта да жүгіріп келді.

	– Ата! – деп айқайлады ол сонадайдан. – Көбігін маған да қалдыр!

	Сезімтал баланың көзі алғаш құлаған лашыққа, одан соң үн– түнсіз жатқан Аққұйрыққа түсті.

	– Бомба жарылды ма, ата? Мен есітпедім ғой.

	Орны толмас опатты сезген Маринка өкіріп жылап жіберді, оған атасының аяғына жабысқан Васютка қосылды. Балалар ұзақ жылады. Өксіп-өксіп алды. Ефимий Лукич оларға үндемеді. Жылап, мауқын бассын деді. Қашанғы шыдасын.

	Міне, қазір оның көңіліне кешегі ашу, түнгі реніш қайта келді. “Бір себепсіз ұзақ қарғаның ұясын да бұзуға болмайды. Ұзақ қарға оны балапанын асырауға, өмір сүруге қажет болғандықтан салған ғой, – деп ойлады ол – Мінеки, жануар жазықсыз жазым болды. Жаны қыл үстінде тұрған қаршадай екі жетім тамағына талшық еткен нәпақасынан айырылды... Жамандық жазасыз қалмауы керек”.

	Ол берік шешімге келді.

	Балаларды үйге кіргізіп, құрғақ тағамдармен тамақтандырды. Сақал-мұртын жөндеп алды. Сондықтан сыртқа киетін қайырма жағалы көгілдір көйлегін, жап-жаңа қоңыр кастюмін, күн қағары тікірейген қара шәпкісін киді. Шоландағы көк етігін тауып алып, қарамаймен майлады, қарақұмықтан жақсы өнім алғаны үшін Мәскеудегі ауылшаруашылық көрмесінен таққан медалін де таққысы келіп еді – ойынан қайтты. Оңы-терісін айналдырып көрді де, дереу сандықтың түбіне тастай салды. Ол жақтағы генералдар сенің медаліңді қайтсін. Олардың өңіріндегі орден-медальдары омырауларын қалқандай жауып тұр. Олардан не қайран. Медаль таққанда ол айыбына кешірім сұрауға бара жатқан жоқ, айыптыны әшкерелеуге, әділетті қорғауға барады ғой. Медальсіз де түсіндірер.

	Көптен бері құлыптаулы тұрған сандықтың ашылуы алғаш балаларға қызық көрінді. Олар бірін-бірі баса көктеп, сандықтағы дүниелерді ақтара бастады. Атасы оларға қол тигізбей, тек көзбен көруге рұқсат еткен. Бірақ бұл қызық біраздан соң қорқынышқа айналды. Атасының әлдеқайда кетуге қамдануы бөбектерді қайран қалдырды. Балалар жалғыз қалудан қатты қорқатын. Алғаш оларды әкесі, өткен күзде шешесі тастап кетіп, тұлдырсыз қалды. Енді атасы жолға қамданып жатыр. Әжелерін олар қазір ұмытып барады.

	– Ата, қайда барасың? – деп сұрады Васютка үрейленіп. Атасы қазбалағанды жақтырмайтын. Бірақ осы жолы ол қатты келмеді, ақырын, сабырмен түсіндіріп берді:

	– Қажет шаруа шықты, балалар, мен үлкен, ақылды бастықтардың алдына барамын, тезірек айналып қайтамын, сендер үйде ойнай тұрыңдар.

	Қатаң тәртіпке үйретілген балалар қарыспады.

	Сөйтіп, тәуір киімдерін киіп алған Ефимий Лукич есік алдына шықты. Шарбақ ортасында жатқан ала ешкіге қайырылып қарады да, қақпаға қарай кете берді. “Жата берсін, – деп ойлады ол Аққұйрық туралы, – қажет жерінде куә болар”. Оның ту сыртынан мұңға толы төрт көз терезеден телміре қарап қалды. Балалардың көздері.

	Бұлғаңдай басып жүріп кетті ұзынтұра Ефимий Лукич Буренкин. Жолды жақсы біледі. Не бәрі екі-үш шақырым жердегі қайың орманында әскер толып жатыр. Әлгі тентек танкіші солардан шығар. Машинаны ол жақсы танып қалды, тек неге екенін кім білсін, бұл танкінің үстінде зеңбіректі қалпағы жоқ еді. қалпағын алып қойған болар, сірә. Көрсе, таниды оны.

	Оның аяғы ұзын, адымы алымды. Жарты сағатта жетеді. Күн жаңа ғана шығып келеді. Жол шетінде селдір ақ тұман көшіп барады. Айнала жым-жырт, жарық. Күллі әлемге шапағат пен мейірім шашылғандай. Осы мейірім жолаушы көңілін де елжіретті. “Мына бір сәтте жолға игі ниетпен шыққаным жөн еді... Әлде бәрін де құдайдың құдіретіне тапсырып, кері қайтсам қайтеді?.. Ел аман кезде ептеп күн көрерміз...” деген ой келді оның басына. Бәлкім, кейін қайтар еді... Кенет жолдың шаңдағында жосылып жатқан шынжыр табанның ізін көріп қалды. Әлгі жауыздың ізі? Оның көз алдына тағы да жапырайған лашық, ала ешкінің өлігі, жылай-жылай беті домбыққан екі сәби келді. Қадамын тездетіп: “Ізіне түстім, енді менен қашып құтыла алмас” деп өзіне демеу берді ол.

	Ол – зәбір шеккен кісі. Әділет оның тарапында. Тек осы әділет өкінішке соқтырмағай. Өйткені, кейде шүйкедей шындықты қорғаймын деп пілдей пәлеге тап болатынымыз да бар.

	Ефимий Лукич иісшіл ит сияқты ізден жаңылмай, тұп-тура қайың орманына, капитан Казарянның мехбаты жайғасқан сайдың үстінен түсті. Орман шетінде оны күзетші айқайлап тоқтатты:

	– Көтер қолыңды! Мұнда не істеп жүрсің? Атып тастаймын.

	Буренкин қолын көтерді, тек қорыққан жоқ.

	– Атпай қоя тұр. Атуыңа менен басқа фашист құрыған ба?

	Тәштиген арық солдат көзін бақырайтты:

	– Бәлкім, фашист шығарсың?

	– Күн шықпай жатып қолыңа түсетін ақымақ фашисті тапқан екенсің...

	Бұл кезде көктерек аралас қайыңды орманда жұрт ерсілі– қарсылы жүре бастаған. Әскери адамдар таңертең тамақтанудан жұмысына тарап жатқан-ды. Шынында да бұл жерде фашист қайдан жүреді, есі кетпесе.

	– Қолыңды түсір! – деп бұйырды солдат. – Қалталарыңның бәрін түгел айналдырып көрсет.

	Ефимий Лукич егеспеді. Ішкі қалталарын да, сыртқы қалталарын да айналдырды. Мына ұзын кісінің бұйрықтарды бұлжытпай орындағаны қортыққа қатты ұнады. “Тік тұр!” деп әмір беріп, қартты қақитып қойғысы келгенімен, райынан қайтты. Тым артық сілтеп, шектен шыға бермеуі керек екенін түсінді. Былайша да өкімі жүріп тұр.

	– Қызмет қой, ата, қызмет. Тәртіп талап етеді, – деді қортық рақымды кісі болып. – Енді қайтеміз?

	– Шаруам бар. Командирде.

	– Қайсы командирде?

	– Ең үлкен командирде.

	– Пай, қатырдың, ата. Мұнда командирлер бірінен-бірі үлкен. Шаруаң қандай?

	– Бір әскери адам менің мүлкіме үлкен зиян келтіріп кетті. Соны жазаға тартуды сұраймын.

	– Мұндай шаруаны тек старшина шеше алады, ата.

	– Шеше алмайды. Үлкенірек бастық керек маған...

	Осы кезде шелекпен сайдағы бұлақтан су алып келе жатқан солдат шыға келді.

	– Әй, Штейнграб, мен күзетті тастап кете алмаймын. Шелегіңді қойып, мына кісіні капитанға ертіп бар.

	– Маған бұлай жасауға бола ма?

	– Мен айтқан соң болады, – деп кесіп айтты қортық.

	Сөйтіп, Ефимий Лукич Буренкин көп машақаттанбай-ақ Вардгес Сергеевич Казарянның алдына келді. Осы минөттен бастап үшінші кісінің тағдырын щешуде тұрмыс заңы кейін қалып, соғыс заңы күшіне кірді.

	Осы апта ішінде комбат Казарянның көңілі сәл жай тапқандай болды, бауырының сыздағаны басылған соң едәуір нұрланып, кезеріп, жарылған ерніне қан жүгірді, нұры қашып бара жатқан тұнжыр қой көздеріне жан кірді. Опасыз азғын әйел салған жараға мойымауға бекінді. Жанын сала бекінді. Әйелінің әуелгі жаман қылықтарын, өрескел қияңқылығын есіне түсірді. Бірге тұрған кезде талай кеш үйге қайтпай, қызғаныш туғызып, қинағанын ойлады. Осы жылдарды ойлағанда көз алдына басқа Розалина – сұлу, сұңғақ бойлы, беліне түскен ұзын шашы желбіреп, тау соқпағымен жүгіріп келе жатқан Розалина елестеді. Соңынан ерген Вардгеске қайырылып, жұқа ернін бүрситіп, шөпілдетіп сүйіп алды. Олар бұл кезде көптен бергі заңды ерлі-зайыптылар. Розалина: “Қуып жет мені! Ұстай алсаң – сендікпін” деп күйеуінің құшағына ұмтылды. Олар құшақтасқан қалпында ағаштар арасында ұмар-жұмар домаланып, қалың шөпке көміліп қалады. Іргеде тау бұлағы сылдырап ағып жатыр...

	Жоқ, мұның бәрін ұмытуы керек Вардгес Сергеевич. Әйтпесе, күйреуі кәдік. Жиырма тоғыз жасар капитан өткен түні мынадай тосын шешімге келді: Розалинаны есіне түсірген сайын басынан бір шөкім шашын жұлып алады. Егер бойын билей алмаса, бірте– бірте тақырбасқа айналады. “Ау, жолдан тайған опасыз әйел менің бір тал шашыма да тұрмайды, – деп қорытты ойын, – жасасын капитан Казарянның иілмес басы, басындағы шашы!”

	Осы шешімнен соң ол өзінше іштей азаттыққа жеткенін сезді. Соңғы кездері еңкейіңкіреп қалған еңсесі көтеріліп кетті. Комбат мұңын шағатын адамдары бола тұрса да өз жағдайын ешкімге тыс жарып, айтпады. Тәні ауырып, жаны қиналғанын өзі ғана бастан кешті. Өзінің ұсақ-түйек қиындықтарын да, үлкен қасіретін де сыртқа жая бермейтін. Бәлкім, капитан өзгенің зарын, өзгенің қасіретін тез түсіне бермейтіні содан шығар.

	Әйтеуір, өзімен-өзі аяусыз арпалысты Вардгес Сергеевич Казарян. Жеңіп шықты. Сынақтан өтті.

	Бүгін таңертең комбаттың көңілі көтерілді, тіпті әзілкеш болып көрінді. Бір-екі рет былайша себепсіз шашын тартқылады, қызық көріп, өзі соған жымиды. “Берілме!” деді, өзіне әлде шашына айтса керек. Штаб жеркепесіне ертемен, талай өткелектен өтіп келген кісіні де ол жылы шыраймен қарсы алды. Оның жүдеу ұзын бойына, бұрынғы көшірлерге, әлде ескі ауылдың бақалшы саудагерлеріне ұқсаңқырап киінген кескініне қызыға қарады. Шәпкісі жеркепенің төбесіне тиіп тұрған ұзынтұра кісі оған, тіпті ұнап қалды. Есіктен кіруден: “Есенсіз бе?” деді. Капитан оның сәлемін алуды ұмытты. Комбат дереу орнынан түрегелді.

	– Мен капитан Казарянмын. Вардгес Сергеевич. Не бұйырасыз?

	– Мен жай азамат Буренкинмін. Ефимий Лукич. Бұйрығым жоқ, сұрағым бар.

	– Сұраңыз.

	– Әскери адам жай кісінің дүниесіне зиян келтірсе, сол зиянды кім өтеуге тиіс?

	– Не? Не? Қандай әскер? Қандай дүние? – деп үзіп-үзіп сұрады Казарян. Бірақ оның даусында әдеттегі қатқыл үн байқалмады. – Ретімен айтыңыз, не керек сізге?

	– Чернявка хуторынанмын. Отыруға бола ма?

	Комбат қасындағы ұзын жәшікті көрсетті. Өзі де бұрынғы орнына отырды.

	– Осыдан екі-үш шақырымдай жерде Чернявка. Екі жетім немереммен тұрамын сонда. Васютка – тоғызда, Маринка – алтыда... Біз үлкен зиян шектік. Өткен түні сіздің бір танкіңіз біздің лашығымызды құлатып кетті. Тамаққа талшық етіп отырған жалғыз ешкімізді үйінді топырақ басып өлтірді. Екі тауығымыз да жоғалды. Тауық мәнді мал болмағанымен, күнкөріске әжептәуір септігі бар еді. Ешкі естен тандырды, жетімдер ризығынан айырылды...

	Капитан Казарян қарттың әңгімесін сабырмен тыңдады. Тек мәнін түсінбеді.

	– Шал, сен бірдеңені шатастырып отырған шығарсың...

	– Шатастырғам жоқ. Таң алдында болды бұл оқиға, көзіммен көрдім.

	– Бізде танк жоқ.

	– Бар, анау сайға жеткенше мен оның ізіне түсіп келдім, тек үстінде үлкен қалпағы мен зеңбірегі ғана жоқ. Басқа жағы нағыз танк.

	Бронетранспортер туралы айтып отырғанын капитан, әрине, бірден түсінді. Оның көңіліне бір күмілжі үрей сап ете түсті.

	– Таң алдында дейсің бе?

	– Иә. Танкіші жерге түсіп, лашықтың қасында айналып жүрді. Ұзақ қарғаның ұясын бұзған адам да жауапқа тартылуға тиіс. Құс ұяны босқа салмайды ғой, жауапқа тартқыз, командир, жазасын бер. Зиянды төлет.

	Бәсе, түн ортасынла шырт ұйқыда төңбекшіп жатқанда капитан күркіреген мотор үнін есітті, бірақ оны түсімде көріп жатырмын деп ойлап, мән бермеді. Таң алдында осы гүріл тағы қайталанды. Соңғы кездері ұйқыда жатып көп шатасатын комбат мұны да ұйқыға жорыды. Пәлеге ұшырарда адамның көзі байланады деген рас шығар. Тап солай болып шыққан жоқ па? Казарян ойы бір сәтте сан саққа жүгіргенімен, бірін де шынға шығара алмады. Ол қатқылдана бастаған дауысын қатты көтермей, сұрақ қойды:

	– Рас па?

	– Не?

	– Айтқаның?

	– Алдағаннан маған не пайда? Сенбесеңіз барып көріңіз. Лашық құлаған, ешкі өлген. Екі тауықты есепке алмаймын. Шаңдақ жолда жосылып жатқан танк ізі орман шетіндегі сайға келіп кірді, мына жерде ғана... – деп Буренкин саусағын есік жаққа шошайтты.

	Капитан Казарян қызу қанды, албырт кісі болса да, мәлесені шешуде асығып-аптықпайтын. Ол даусындағы қатқыл үнді қайта басты:

	– Жарайды, түсіндім, – деді ол биязы үнмен, – бәрін егжей– тегжейлі анықтаймын. Ешкің, тауықтарың, лашығың үшін есептесеміз.

	– Маған есеп-қисаптың қажеті жоқ, сауын ешкі керек, балалар ашығып қалады.

	– Ешкіңді төлейміз, үйіңе қайта бер, – деп ол есікті ашты да, сыртқа айқайлады. – Әй, кім бар?

	Қас қағымда беті доп сияқты дөп-дөңгелек солдат жетіп келді. Бір қарағанда оның мұрны да, көзі де, тіпті аузы да көрінбейді.

	– Тыңдап тұрмын! – деді ерні жыбырлап.

	– Мына қонақты даңғыл жолға дейін шығарып сал, – деп бұйырды капитан, – жә, қош болып тұр, Евгений Кузьмич, – деп қарттың қасына келіп, оған қолын созды.

	– Ефимий Лукич, – деп түзетті “қонақ”. Берген қолды қайта– қайта қысып, орнынан тұрды. Мен Ефимий Лукич. Чернявка хуторынан.

	– Жақсы, ұмытпау үшін қазір жазып қоямын.

	Барлық істе зерек, тапқыр Казарян жұрттың аты-жөнін есте сақтай алмай, қинала беретін еді. Тіпті, Розалинаны да ол алғаш есіткеннен “Розалия” деп есінде қалдырды.

	– Кісілігіңе рақмет, командир. Енді үйіме қайтып, жетімдерді жұбата тұрайын.

	– Қайт. Жұбат.

	Шал шығып кеткен соң капитан шынында да өзінің қойын дәптеріне ірі әріптермен: “Чернявка. Ефимий Лукич Буренкин. Лашық. Ешкі. Екі тауық” деп жазып қойды. Сөйтіп, ол үстелде отырған қалпында басын екі алақанына тіреді. Жазғанын дауыстап, тағы қайталады:

	– “Чернявка. Ефимий Лукич Буренкин. Лашық. Ешкі. Екі тауық”.

	Бұл не сұмдық? Қарт, әрине, алдамайды. Қайсы шайтанға керек болған бұл түнгі жорық? Қайда барған ол? Неге барған? Лашықты құлату үшін жүрмейді ғой. Ақымақтық па, әлде жауыздық па? Қазір мұның біріншісінен екіншісін айыру қиын. Әр ақымақтық жауыздыққа жалғасады. Вардгес Сергеевич алғаш айқай-шу шығармай, өзі айтқандай, “бәрін егжей-тегжейлі анықтағысы” келді. Қарт айтқан із оның мехбатына алып келген. Неден бастау керек? Әлгі ізді тексеріп жүруді қажетсіз деп тапты. “Әскери командирдің шаруасы емес ол, – деп ойлады. – Менің билігімде адам мен қару... Ол адамдардан көрмегенді көріп, жұрт есітпегенді естіп, жұрт білмейтінді біліп жүретін Хомичукті – бірінші батареяның старшинасын шақыртты. Сөйтсе, өткен түні старшина соқыр, саңырау, әрі меңіреу болыпты. “Жасырып тұрған жоқ па?” деп Казарян едәуір күдіктеніп те қалды. Бірақ тез райынан қайтты. Қызметке берілген Хомичук жалған сөйлемейтін кісі. Әрі жасы үлкенірек старшина комбатты ерекше қамқорлықпен ұнататын. Казарян мұны сезіп, қадірлейтін. Хомичуктың жалған айтуы, айла жасауы мүмкін емес.

	– Мотор үнін де есітпедің бе? – деп сұрады капитан таусылып.

	– Есіткем, тек түсім болып шықты.

	– Қандай шайтанның әуресі бұл? Жын қақты ма бізді? Бәріміз бірдей түс көріппіз. Өткен түні кімдер күзетте тұрды?

	Хомичук түнгі күзетте болғандарды санап шықты. Бәрі де сенімді жігіттер.

	– Рұқсат етіңіз, мен тексеріп қарайын, – деді старшина.

	– Тек үрей туғызбай ғана.

	– Түсіндім.





Хомичуктің орнында басқа кісі болса, комбат оны түтіп тастар еді. “Жаныңды аламын, мотор үні түгіл, масаның ызыңын бес шақырым жерден еститін боласың” дер еді. Оған мұны айтуға аузы бармады. Старшинаның сезбей қалуына қарағанда, мұнда бір кілтипан бар. Ол шығып кеткен соң: “Өңшең шалағай...” деп күрсініп қойды. Шалағайлар қатарына ол өзін де қосты.

	Жарты сағат өткенде бәрі анықталды. Ефрейтор Дүйсенбаев Любомирдің машина тежегішін тексеруге кетіп, ұзақ жүріп қалғанын, жолда тағы бірдеңе сынып, қиналғанын старшинаға айтып берді, жолдасының аман қайтқанына қуанғанын айтты. Хомичук оған кейімеді, тіпті көңіліне тиетін ештеңе демеді. Зухпен де өте абайлап сөйлесті. Айқаймен шешетін шаруа емес бұл. Сержант ештеңе жасырмады, ақталып әуреленбеді, болған жайды айтып берді.

	– Өз басың ғана емес, біздің басымызды да жұтқалы тұрсың, мына қылығыңмен, – деді старшина қатты ашынғаннан сөгінуді де ұмытып. – Тым болмаса, өкінесің бе, тентек!

	– Өкінерлік не істедім мен, Паша? Лашық пен ешкі үшін айыбымды мойындаймын, жаза тартуға әзірмін.

	– Ешкі, ешкі дейсің-ау! Гәп тек ешкіде болса екен-ау...

	– Сонда неде? Менің басқа айыбым жоқ.

	– Айыбыңды анықтау менің міндетіме жатпайды. Бұған менің өкімім жүрмейді. Тек көңілім бір пәлені сезеді. Өте жаман болғалы тұр, Любомир...

	Бұл әңгіме әлгі бронетранспортер қасында, көк шөп үстінде болды.

	– Паша! Не айтып тұрсың сен, Паша!

	– Күлдіргі... Қызық ертегі... Ай, жігітім-ай!

	* * *

	Капитан Казарян алдында сержант Зух алғаш өзін байсалды ұстамақ түгіл, тіпті алаңғасар етіп көрсеткісі келді. Мұны байқаған капитан ішкі ренішін сыртқа шығармады, сабыр сақтады.

	– Иә, Зуд, айта бер, қандай ерлік жасадың? – “Ерлік” сөзін ол баса айтты.

	– Зуд емес, Зух, жолдас капитан. Көрсетер ерліктерім алда әлі. Жауға кірейік. Бұл тұрғыдан есемді жібермеспін. Ұятқа қалдырмаспын...

	Капитанның салқын қой көздері Любомирдің қою қара қасының астындағы жәудіреген мөлдір көздерімен кездесті.

	– Сен алаңғасарланба. Түнде қайда жүрдің?

	– Подлипкиге, қалыңдығыма, шынымды айтсам, әйелімнің қасына барып қайттым. Жаяу кетуді ойлағанмын о баста, ұзақ жүріп қалмайын дедім.

	– Қандай әйел ол?

	– Некелі әйелім. Мария Тереза. Оны сіз білесіз. Подлипкиде тұрғанымызда сізге ол жайында айтуға келгенмін. Сонда сіз мені бекер қуып жібердіңіз. Егер бір-бірімізді түсінісіп алғанда...

	– Мехбат кез келген әйелді сүйреп келетін жәлепхана емес, сержант!

	– Өтінемін, нақақтан ренжітпеңіз, жолдас капитан, ол менің некелі әйелім, маңдайдағы жұлдызым, адал жарым...

	– Неке... Неке... Әр бұтаның түбінде “некелескен” ұрғашыны адал жар есептей берсең... – Вардгес Сергеевичтің көз алдына шашы желбіреген ару Розалина елестеп кетті. Ол шекесінен бір шөкім шашын жұлып алды.

	– Жолдас капитан! – деп ызалана айқайлап жіберді Зух. – Қорламаңыз оны! Құдайдың кәріне ұшырайсыз! – Жігіттің көзінен жас ыршып түсті.

	Капитан Казарян қалтырап кетті. Бас бармағы мен сұқ саусағы арасындағы шаш талшықтарын жерге түсіріп алды.

	– Құдайдың кәріне ұшыраған деген, міне, осы. Құдай бір істі екі қайтара істемейді.

	Әңгіме әлдеқалай басқа арнаға бұрылып кеткеніне комбаттың ашуы келді. Бір сәт ол үнсіз тұрды, әлденеге жеркепенің ішін шолып шықты. Назары шегеде ілулі тұрған жүндес қара кебенекке тоқтады. Талай жылдан бері алып жүр оны, бірақ бір рет те иығына киіп шыққан жоқ. Жолдастарына: “мені кебенекке орап жерлеңіздер, сол үшін сақтап жүрмін” деп әзілдейтін. Қазір әзілдеу қайда... Қара кебенек қараңғы ойлар оятты көңілінде. Ойлары сержант Зух туралы еді.

	– Сен – қашқынсың! Кім екеніңді білгің келсе! Біз соғыстағы, яғни майдандағы әскерміз! Мұны түсінесің бе?

	– Түсінемін... Ештеңе болмаған сияқты ғой? Ешкінің бір амалы табылар.

	– Саған жарғыны үйретпеді ме?

	– Үйретті. Соғысқа үйретті. Аянбай соғысуым керек. Анам сол жақта қалған. Бауырларым да... Оларды құтқаруым керек қой.

	– Кете беруіңе болады.

	– Сөгіс беріле ме? – Зухтың ашық көк көзінен екі-үш тарам нұр шашылды.

	– Бұл үшін сөгіс берілмейді. Бұл үшін атады, сержант.

	Соңғы сөздерді Зух шынға санамады. Бойы босап, біртүрлі жеңілдеп шықты. Старшина да қатты сөз айтпады оған. Егер айыбы болса, орманды басына көтере жерден алып, жерге салып, сөгер еді.

	Капитан Казарянның алдында екі жол бар. Біріншісі – оңай, қысқа, қауіпті жол Екіншісі? Екіншісі немен бітетінін болжап айту қиын.

	Бірінші жол мынау: Зухтің түнгі жорығы туралы батальоннан тыс ешкім білмейді, өйтіпті-бүйтіпті деген жорамал да тараған жоқ. Қазір старшина Хомичукті шақыртып алып, Зух туралы хабарды таратпауға, дереу машина қорабына бір қап тары жармағын салып, оны қайдан тапса да, ешкіге айырбастап, ал ешкіні (ол қойын дәптерін ашып қарады) Чернявка хуторындағы Ефимий Лукич Буренкин деген кісіге тапсыруға, екі тауықтың құнын ақшалай төлеуге (ол қалтасынан ақша шығарып, старшинаға ұсынбақ) әмір беру. Саз балшықтан салынған лашықты Буренкин өзі де түзете алады. Ешкі иесі риза болса, басқа дау айта алмас. Бәрі де қолмен қойғандай, дұп-дұрыс боп шыға келер. Бұл бірінші жол

	Екінші жол қатерлі, қорқынышты. Қазір ол телефон құлақшасын алып, бригада командиріне “Маған сеніп тапсырылған батальонда “төтенше жағдай”. Өзіңізге барып, баяндауға рұқсат сұраймын” деп хабарласуға тиіс. Мінезі биязы комбриг “Келіңіз, мен сізді күтемін” дейді.

	Алғашқы жол – тыныш, құпия, қысқа. Бірақ тайғақ. Саналы түрде ме, санасыз түрде ме, жасалған қылмысты жасырып қалу әскери жарғы түгіл, ар-ожданға сыймайды. Егер осы жолға түссе, Казарян бұдан былай өзіне-өзі арым таза дей ала ма, өзгелерден қалайша шындық, адалдық, әділет талап етеді, анау жұмысқа берілген қызметкер, әдепті, ақылды, іскер жігіт Хомичуктің көзіне қалай қарайды? Әлде ауыр күнәні мойынға алса, қайтеді? Соғыс кешірер. Бәлкім, кешірер. Кешіре қояр ма екен, сірә? Осы кезде 1941 жылғы қарашада Мәскеу түбінде оның жауырынына қадалған зеңбірек оғының үшкір жарықшағы қозғалып кетіп, арқасын күйдіріп, тырнап алды. Арқасы түгіл, ар-ожданын тырнап алды.

	Командир намысы мен әскери міндетті бәрінен артық санайтын Вардгес Казарян сержант Зухпен бірге өзін де қоса жауапқа тартатын бірінші жолды таңдай алмады. Дала телефонының төртбақ жалпақ жәшігінің үстінде жатқан қара құлақшаға ол ұзақ қарап тұрды, содан соң аппараттың тегершігін жайымен бұрай бастады, ұзақ бұрады. Ол құлақшаны көтергенде, телефоншы қыздың даусы естілді.

	– Мен жетінші, – деді капитан жасқана сөйлеп. – Жиырмасыншыны қосыңыз, – телефоншы бірден қосты, – жолдас жиырмасыншы, мен жетінші, кіруге рұқсат етіңіз.

	Сүйкімді қоңыр дауыс жауап берді:

	– Келіңіз. Мен сізді күтемін...

	Капитан Казарянның комбригке баяндауынан соң тыйым салуға, тоқтатуға болмайтын қатерлі машина жүріп кетті. Телефон сымының осындағы жақын ұшынан бастап жоғарғы ұшына қарай: “Сержант Зух... Сержант Зух... Сержант Зух...” деген екі сөз зулай жүгірді. Бұл есім әрбір баяндауларға кірді, журналдарға тіркелді. Телеграф сымдары арқылы Морзе аппараты: “Сержант Зух... Сержант Зух...” деген екі сөзді тықылдатты. Көптен бері мұндай төтен қылмысқа кездеспеген прокурор мен тергеуші іске кірісті, әскери трибунал қозғалысқа түсті. Түн ортасында әскери техниканы айдап, сыртқа шығып кеткен кісі өзіне күні бұрын үкім шығарды деуге де болады. Әрі алдау. Күзетші Дүйсенбаевты көзкөреке алдап кету қылмысты одан сайын өршітеді. Әскери прокуратураға мұны қылмыс кодексіндегі тиісті баптарға негіздеп, заңдастыруы ғана қалған.

	Әйтсе де әскери тергеушілер істі байыбына жете, мұқият тексерді. Алдымен беліндегі белбеуі шешілген, кепешіндегі жұлдызы алынған сержант Зухтан асықпай жауап алды. Енді оған “сержант” емес, “азамат” деп сөйлеседі. Любомир айтқанынан танбады, ештеңені жасырмады. Айыпкерді абақтыға қамаған соң оның түнде жүрген жолын бастан-аяқ тексеріп шықты. Қызыл шырайлы, шынысы қалың көзілдірікті, жуантық майор мен тырыли арық, сұңғақ лейтенант ашық “виллиске” мініп, Чернявкаға соқты. Қысқа мойнына мықты орнаған үлкен басын тік ұстайды. Жалпы, ол жан-жағына жалтақтап қарай беруді ұнатпайды. Ол – әскери прокурор. Жасы қырықтың қырқасында. Ал әлгі жастау жігіт майордың жәрдемшісі – тергеуші. Қимылы шапшаң, тіпті қауырт.

	Жаңа ғана қайтып келген Ефимий Лукич алыстан шаң бұрқыратқан машинаны көріп, қақпа алдына шықты. “Сөзінде тұрды мына командир, – деп ойлады, – жұмысты тез қолға алды. Бармағанда дүниемді кім әкеліп берер еді?..”

	“Виллис” құлаған лашық қасына келіп тоқтады. Алғаш артта отырған ұзынтұра лейтенант секіріп түсті. Одан соң шофердің қасындағы майор есікті жайымен ашып, кең қонышты керзі етік киген жуан аяғын біртіндеп жерге тіреді.

	– Үй иесі сен бе? Бері кел! – деп шақырды ол Ұзын Буренкин алыстан машина ішіне көз тастады. Онда ешкі жоқ еді.

	– Мен, – деп бас изеді Ефимий Лукич.

	– Мына лашықты кім құлатты?

	– Атын білмеймін.

	– Мен сенен атын сұрап тұрғаным жоқ. Қандай кісі деймін?

	– Әскери адам. Қалпақсыз танкі мінген. Анау жақтан келді ол. Бұрылғанда қателессе керек...

	– Ақты, қараны айыру сенің шаруаң емес, шал

	– Ол солай енді. Заңның шаруасы.

	– Танкішінің түрін, сыртқы пішінін аңғардың ба?

	– Жоқ. Қараңғы еді. Мен оны терезеден, ай жарығында көріп қалдым. Сірә, бойы пәлендей биік болмаса керек-ау.

	– Өзің жөндеп көрмегенсің, “әскери адам” деп тұрсың.

	– Басқа кім болсын.

	Осы арада лейтенант құлаған лашықты жан-жағынан тексеріп шықты, шарбақ ортасында жатқан ала ешкінің өлігін айналдыра төңкеріп қарады, жап-жаңа планшетін ашып өзінің көргендерін де, Буренкиннің жауаптарын да қағазға түсіріп қойды.

	– Ешкі қанша тұрады? – деп сұрады майор.

	– Өлген ешкі қанша тұрушы еді? Түкке тұрмайды.

	– Сен мені шатастырма, қожайын, мен тірі ешкіні айтып тұрмын.

	Ефимий Лукич істің насырға шауып бара жатқанын бірден аңғарды. Оның көңілінде өкініш оянды. Пәле болмағай...

	– Тірі кезінде де қымбат емес-ті, – дей салды.

	– Сен кесіп айт, екі тауықтық құнын соған қос.

	– Тауық та дүние болып па?

	– Бұлтақтама, шал, құнын атап айт. Біз сенің шеккен зияныңды өтеуге міндеттіміз.

	– Жоқ, керек емес. Соғыс үстінде пәле-жәле болмай тұрмайды. Ептеп күнімізді көрерміз.

	Лейтенант бұл сөздерді жазып, астын сызып қойды.

	– Өз еркіңде, – деді прокурор көзілдірігін алып, оны аппақ орамалмен ұзақ сүртіп тұрды.

	Бұдан соң тергеушілер Подлипки жаққа кетті. Машина ауылға келіп кіргенде Мария Тереза іші пысқандықтан емес, шаруаға қажет болған соң терлеп-тепшіп, бақшада жұмыс істеп жатыр еді: Ол қазір күйеулі әйел. Күйеулі әйел үйді бүтін ұстауы керек.

	Жұмсақ топыраққа мөрдей басылған бронетранспортер ізін қуып келген “виллис” Мария Терезаның үйінің шарбағына, түнде Зухтың машинасы тұрған орынға, тұп-тура келіп, тұмсық тіреді. Жуантық майор мен жіңішке лейтенант машинадан түсіп, шарбаққа кірді. Мария Тереза оларды көзінің қиығымен көрді, бірақ бұрылып қарауға қорықты, оның қақпасынан үрейлі екі көлеңке, екі елес кіргендей болды.

	– Сәлеметсің бе, ару? – деді майор барынша сыпайы болуға тырысып.

	Мария Тереза бұрылып қарамай, бас изеді де, шаруасымен айналыса берді.

	– Мария Тереза, мен саған сәлемдесіп тұрмын...

	Қыздың тұла бойы кенет қалтырап, қолындағы күрегі түсіп кете жаздады. Бірақ ол дереу есін жиды. Майорға тұп-тура қарап, күрегіне таянды.

	– Тыңдап тұрмын, – деді ол.

	– Мария Тереза сен бе?

	– Мен. Сізге не керек?

	– Сол ғана... Сенің Мария Тереза Бережная болуың ғана.

	– Мен қазір Зух деп аталуым керек.

	– Болашақта солай аталарсың. Тағы бір сұрақ: өткен түні Любомир Зух деген сержант осында болды ма?

	– Болды. Ол менің күйеуім.

	– Неке куәлігің бар ма?

	– Куәлік? Неге керек ол?

	– Керек емес. Былайша айтам.

	– Керегін ғана сұраңыз менен.

	– Басқа сұрақ жоқ.

	Ұзынтұра лейтенант жазбақшы болып, планшетін ашты, бірақ ештеңе жаза алмады, қызға қарап аузын ашты да қалды. “Мұндай қыздар да болады екен-ау! – деп таңырқады ол. – Мұндайларға басыңды беру өкінішті емес. Өкінбе, Любомир Зух, – өкінбе...”

	– Оған не істейсіңдер? – деп сезіктене сұрады Мария Тереза.

	Прокурор өр мінездеу, қаршадай сұлу қызды қатты аяды. Сондықтан дұрысын айта алмады:

	– Ештеңе істемейміз. Абыржыма. Тек сөз қозғау үшін сұрап жатқаным ғой. Біз осында жолымыз түскен соң соққанбыз. – Майор, тіпті, кешірім сұрады, аппақ орамалымен көзілдірігінің шынысын қайта-қайта сүртіп: “Кешіріңіз” деп басын иді.

	Олар “виллиске” мініп, кетіп қалды. “Абыржыма” деп айтуға ғана оңай. Мария Терезаның аяғының астында жер ақырын ойылып бара жатты, ол әуелі тізесіне дейін, одан соң көкірегіне дейін, бара– бара біржола тас қараңғы құрдымға батып кетті. Мария Тереза жоқ қазір. Оны жер жұтты. Әйтсе де қоштасуға асықпайық әлі. Егер көңіл көзі сергек біреу тұла бойы тастай қатып, сіресіп қалған қызға бажайлап қараса, алдымен қыздың төбесінде ойнаған селдір сәуле ақырын оның маңдайына, көзіне, мойнына тарап, көкірегін, белін, балтырын қамтып, аяғының ұшына жеткенін көрер еді. Аздан соң ол тұтас сарғылт жарық үстінде тұрып қалды. Қыз тап махаббаттың пірі Афродитаға айналғандай. Ендеше, күн әлі сөнбеген – көкте де, қыз кеудесінде де. Көк бүгін өте биік, зеңгір, күн жап-жақын, шапағат шашып тұр. Иә, тастөбедегі күн әрқашан жақын көрінеді, жақын, өзіңдікі. Өйткені, сен жердің ортасында тұрсың, ол шығыстан саған келіп, сен арқылы батысқа кетеді. Міне, қазір жер ортасында Мария Тереза, көк ортасында күн тұр.

	* * *

	Капитан Казарян Ефимий Лукичке берген уәдесін ұмытпады. Бір ретін тауып, онымен есеп айырысуға Хомичукке бұйрық берді. Қалайда зиян шеккен кісі ғой. Қартқа ашуы келіп: “індет таратқандай пәле әкелді ғой” деп ішінен жақтырмай, кіржіңдеді. Алайда мұны старшинаға білдірмеді.

	Түс ауа старшина Хомичук ескі жүк машинасының қорабына бір қап тары жармағын салып, Чернявкаға жетті. Жақын маңайдағы ауылдарға соғып, ешкі сұрап көрді де, табыла қоймаған соң жармақпен есептесуді ұйғарды. Хуторға келіп кірген старшина қажетті үйді бірден тапты. Әйтеуір, бұған ерекше зеректік те керек етпейтін. Құлаған лашық пен ала ешкінің өлігі “мен мұндалап” тұр.

	Ефимий Лукич бұл жолы келіп тоқтаған машинаның алдынан шықпады. Ол мұңды ойларға батып отыр еді. Көңілі бір сұмдықты сезетіндей, әйтпесе жүрегі қайта-қайта толқымас еді.

	– Әй, шал, үйдемісің? – деп айқайлады Хомичук көшеден.

	Қожайын шарбақтан шықты. Ол таңертеңгі киімдерін әлі шешпеген еді, тек басында күнқағар қара шәпкісі жоқ. Осы арада егде жастағы, қолы ұзын, қысқа маймақ шопыр қораптың артқы жақтауын ашып, қапты алдымен шетке тартып шығарды да, лып еткізіп, арқасына қағып салды: салмады, жауырынына жапсыра қойды. Мұндай іске икемділігі көрініп тұр. Старшина ала ешкінің қасына тоқтағанда, шопыр да қапшығын арқалап, оның қасына келді.

	– Мә, сержант Зухтан өтеуіңді ал. Бір қап тары жармағы. Ешкіңнің де, лашығыңның да өтеуі осы болсын, – деді Хомичук. Оның үнінде өкпе емес, кейіс бар еді. – Ботқа пісіре алмай бүлдіріп едің, тағы пісір! – деп ол қапты көрсетті. Шопыр қаптың толтыра байлаған аузынан ұстап, арқасынан жайымен түсіріп алды да, қарттың алдына топ еткізіп тастай салды.

	Старшина гимнастеркасының төс қалтасынан ақша шығарып, шалға ұсынды:

	– Мынау тауығыңның құны. Командир өзі берді.

	– Керек емес, – деді Ефимий Лукич. – Ештеңе алғым келмейді. Жармағың да, ақшаң да керек емес, алып кет.

	Старшина Хомичук қатты күйініп кетті. Ашу қысқанда ақтарылып кететін сөгістің талай түрі алқымына тығылып, өзін ұстай алмайды.

	– Алпыс жыл піштірілмеген сасық теке! Арын сатқан мүрт неме! Мына он екі басты соғыс айдаһары он екі аузынан от шашып тұрғанда қалай тауып беремін мен саған ешкіңді? Өзім туайын ба? Әлде мына ағай тусын ба? – деп ол шопырды нұсқады. Сыбай сөгіп ұзақ тулады содыр старшина. Байғұс қарттың жеті атасын, тұқым-тұқиянын қалдырмай балағаттап, жер-жебіріне жетті.

	Ефимий Лукич төмен қарап, тік тұрды. Солдат ағайдың айқайынан зәресі ұшқан Маринка мен Васюта жүгіріп келіп, екеуі екі жақтан атасына тығылды. Қарт оларды құлағына қыстырмады біртүрлі. Павел Хомичук ақсары шашы жалбыраған шүңірек көз, жүдеу екі баланы көргенде состиып, сасып қалды. Біраз тұрған соң қайтадан:

	– Жақсы ағай, айып көрмеңіз, біз кетеміз енді.

	Маймақ шопыр лып етіп кабинаға мінді.

	– Тұра тұршы азырақ, – деді Ефимий Лукич ақырын, – сен мені нақақтан күйдірдің, балам. Қазір мен ешкіге де, жармаққа да қиналмаймын.

	– Сонда неге қиналасың? – Хомичук қарттың жағдайын біле тұра мұндай сұрақ бергенін абайламай қалды.

	– Адамға қиналамын, – деді шал мұңайып, – әлгі жігітке... Танкішіге не шара қолданады?

	– Оның хәлі мүшкіл. Жаман. Қыл үстінде.

	– Мана екі кісі кішкентай машинамен келгенде қатты толқып едім. Сенің сөккеніңе өкпелемеймін. Құдай кешірсін. Екеуміздің ойымыз бір жерден шықты.

	– Жақсы жігіт еді.

	– Неге “еді” дейсің?

	– Әзірше айтып тұрмын.

	Старшина Хомичук шалды аяп кетті. Байғұсты жұбатқысы келді:

	– Әйтсе де үміт үзбейік әлі, – деген болды, оны түсініп.

	– Тірі жаннан үміт үзбеу керек, үміт үзуге болмайды... – мұны Ефимий Лукич хабар-ошарсыз кеткен баласын сарылып күткендегідей сабырлылық керек екенін ойлап, әрі байғұс танкішіні еске алып айтса керек. Өзі де сезбестен Васютканың басынан сипап қойды. Кішкентай кезінде баланың әкесінің шашы да осындай ақсары еді. Бірақ жалғыз ұлының басынан сипағаны, әлде арқасынан қаққаны Ефимий Лукичтің есінде жоқ. Ұсақ-түйекке бола оны қағып-соқпағаны да рас.

	– Жақсы, қайтатын уақытымыз жетті, – деді старшина үйдің иесіне қолын беріп.

	– Мынаны қалдырма, алып кет, – деп қарт иегімен қапты ымдады. – Маған ас болып жарымас, арам ас бұл.

	– “Маған” дейсің-ау. Қасыңда арық балапандарың бар, олар әлі адал-арамды айыра алмайды. Ендеше, өз қолыммен бөбектерге тапсырамын. – Ол қапты жерден көтеріп алды да, үйге кіріп кетті. Қарт та, балалар да оған ермеді.

	Үйден шыққан соң старшина Хомичук ақшаны есіне алмады, қайта қоштаспады да: қақпаға жеткенде, ту сыртына айналып қарағанда назары үй иесіне емес, аула ортасында теңкиіп жатқан ала ешкіге түсті. Ефимий Лукич мұны аңғарып қалды.

	Старшина кеткен соң ол ешкінің өлексесін шұқырға көмді. Бұл істі орындағанда аяныш та, жеркеніш те сезбеді. Әйтсе де Аққұйрықты көмгенін бөбектерге көрсетпеді. Оларды үйге кіргізіп жіберді. Осы шаруаны тындырған соң балаларды жуындырып, шаштарын тарады, бар мәзірін алдына қойып, тамақтандырды. Тазарақ көйлектерін кигізді, өзі таңертең сандыққа тастаған медальді алып, өңіріне тақты. Қазбалауға үйренбеген балалар атасына артық сұрақ бермеді. Тек Васютка:

	– Қонаққа бара жатқан шығармыз бір жерге... Солай ма ата? – деп қалды.

	Атасы үндемеді.

	Ефимий Лукич немере қызын оң қолына, немере ұлын – сол қолына жетектеп, манағы жым-жырт шаңдақ жолға түсті. Ортада түйетабан жапырағындай жалпиған етік ізі, оның екі жағында жүгірген екі жалаң аяқ баланың борпылдақ топыраққа майда өрнек болып түскен табанының ізі жосылып жатыр. Шаңдақ жолға басылған сәби ізінен керемет нәрсе бар ма екен? Қай жерден шығады? Қандай тағдырға тап болып, қайда тоқтайды олар? Батамды берем, дұға оқимын сендерге, борпылдақ топыраққа басылған құртақандай іздер, құйттай адам іздері!

	Оң қолына немере ұлын, сол қолына немере қызын жетектеген Ефимий Лукич, тап ертегідегідей, жеті асудан асып, жеті сайдан, жеті орманнан секіріп өтіп, капитан Казарянның алдына келді. Қарсы келіп, тоқтатқан ешкім болмады оларды. Бұл да ғажап.

	Вардгес Сергеевичке бұл кісіні қабылдамақ түгіл, солдаттарға тапсырып, оны бұл маңайдан қуып, үлкен жолға шығарып жіберу түкке тұрмайтын. Бірақ ол мұны жасамады. Қабылдады. Өйткені, әлгі күнгі Подлипки ауылында сержант Зухты жөнді тыңдап алмай, қуып шыққаны үшін бүгін таңертеңнен бері қиналып, оқтын– оқтын бауыры сыздай берген. Сонда өз өкімін жақсылық жасауға жұмсағысы келмеді, жоғарғы басшылардың да өкімін сұрамады. Жаман іске өз өкімін жұмсады, жоғарғыларды да қосты. Батальондағы төтенше жағдайға өзі де жаза тартудан қаймықпады ол, бұл туралы тіпті, ойламады да. Өйткені, капитан бір жолы екі азап тартатын кісі емес еді. Екінің бірін – кішілеуін көкірегінен лақтырып тастауды білетін: мінезі қатал, ойын билеп, жақсы мен жаманды егжей-тегжейлі айыра алатын Вардгес Казарянға ар– намыс мәселесі қара бастың қамынан артық еді қазір. Зухты “Артқа бұрыл!” деп әмір беріп, қуып жіберуге ол жарғы тұрғысынан да, міндет тұрғысынан алғанда да құқылы екені рас. Бүгін жарғы мен міндет кейін қалып, ар-ождан өкімі алға шығып, дау көтерді. Ефимий Лукич Буренкиннің жүзінен ол аз да болса, айыпқа ортақ, Зух алдындағы өзінің айыбына ортақ кісіні көрді. Қалбалақтап тұрған жүдеу ірі кісі оған біртүрлі жақын көрінді, ал жүдеу екі сәбидің аянышты кескіні жүрегін елжіретті. “Шүкір, әлі өз балаларым жоқ, Розалина қаламады...” деп ойлап, шекесінен бірнеше тал шашын жұлып алды.

	Бастық бірдеңе айтпас па екен деп екі жетімін жетектеген қалпы тік тұрды Ефимий Лукич. Ол да тіл қатпады. Ой үстінде отыра берді. Шалдың шыдамы таусылды.

	– Міне, тағы келдім. Келдік... Мынау – немерем Васюта. Ол баланың қолынан тартып алға шығарып, орнына қайта апарды. – Мынау – немерем Маринка, қызды орнынан қозғамады.

	– Келдің. Көріп тұрмын. Есенбісің? – деген капитанның шыңылтыр дауысы құрыштай сыңғыр етті. Көңілін билеп алған қызықтау аралас күйінішті ол осы сыңғыр үнімен басып, жасыруға тырысты. Бірақ олай шықпады. Балаларға көзі түскенде сыңғыр үні басылып қалды.

	– Есенбіз ғой... – деп енжар жауап қайтарды шал.

	– Мен саған айтқан аманатты жібергенмін, алған шығарсың.

	– Алмадым... Рұқсатсыз тастап кетті.

	– Тағы не керек саған? – екі бала жетектеген шалдың тіленіп келмегенін капитан бірден сезген-ді. Оның жүзінен басқа мұң, басқа қасірет көрініп тұр. Әйтсе де сұрағын тағы қайталады:

	– Не керек деймін?

	– Ештеңе. Өзіме ештеңенің қажеті жоқ. Өзгеге керек. – Ефимий Лукич дауысын көтере түсті. – Рақым ету керек! Кешірім жасау керек, жаңсақтық – қылмыс емес! Құтқару керек! Ажалдың себепшісі етпеңіз мені, құдай ақына! Кешіру керек! Мен оның айыбын кешірдім ғой! Сіздер де кешіріңіздер!..

	Вардгес Сергеевич шалдың жаны ашығанын түсінді, терең түсінді, тек шындыққа жақын сөз тала алмады. Ал анығын айтуға аузы бармай:

	– Әлі іс біткен жоқ, – дей салды.

	– Бітпегені әбден жақсы болыпты. Іс бітсе, жаман болар. Кешір сен сол жігітті... Танкішіні... – ол аз ғана үндемей тұрды. Өмір бойы бірге жүрген кісілер көрсе бүгін Буренкинді танымас еді, таныса да қайран қалар еді. Өзгелермен сирек араласатын: “сен тимесең, мен тимен: алмаймын да бермеймін” деген қағидамен өмір сүрген адамға не болды бүгін? Әлде ол жан ашуы, ождан азабымен райынан қайтты ма осылай? Ефимий Лукич тағы жалына бастады: – Бір жарбиған жаман лашық пен өлімші ешкіге бола құртып жіберме елік сияқты қаршадай баланы! Есен болса, ол тастан сарайлар салар, мыңғыртып мал өсірер, қорға оны, командир! – Екі баланы жетектеген қалпы қарт еңкейіп, жерге тізе бүкті. – Мына күнәсіз сәбилер атынан өтінемін. Бізді отқа салма, – “отқа салудан” қорықты ма, әлде атасын аяды ма, Маринка жылап жіберді. Еңкілдеп еңіремеді, үрейленіп жылады бала. Ешкім жұбатпаса да, өзі тоқтады. Васюта атасының қолынан тартты, атасы орнынан түрегелді.

	Не десін, қандай уәде берсін капитан Казарян? Бәрі де шарт сынғалы тұр, сенімсіз, тиянақсыз.

	– Ау, таңертең ғана өзің “ұзақ қарғаның ұясын бұзған да жазаға тартылуға тиіс” деген едің ғой.

	– Ай, командир! Одан бері не болмады? Таңертеңгі сөзді айтқан кісі мен емес, басқа еді. Сен де басқасың қазір. Әлі де кеш емес, ұмтылып көр!

	Капитан Казарян:

	– Сержант Любомир Зухтың тағдыры енді менің қолымда емес, анау жақта... – деп бас бармағын үйдің төбесіне қарай көтерді. “Анау жақтасы” қайда? Көкке ишара жасады ма, әлде әскери өкімі жүретіндерге ме?

	Буренкин жігіттің есімін алғаш рет есітті. Есіткен соң көңіліндегі үрейі одан сайын үдей түсті. Қазірге дейін ол “танкіші” ғана еді, енді есімі, аты-жөні, әскери атағы бар тірі тұлғаға айналды. Тіпті, ол көз алдына тұлғаланып тұра қалды Любомир Зух есімді кісі... Кескін келбеті шалдың хабар-ошарсыз кеткен баласына тартыңқырай ма, қалай? Тартады-ау, шамасы...

	– Маған зиян келтірген адамды өзім кешірген соң, өзгелердің оны айыптауға қандай қақы бар? – деп өжеттеді Буренкин.

	Капитан қалтасындағы қойын дәптерін шығарып, қарттың аты– жөнін іздеп тапты да, сабырлы, сәл өкпелі үнмен сөз бастап, шырқыраған шындықты айтты:

	– Ефимий Лукич, – деді ол, – сержант Зух сенің лашығың мен ешкің үшін жауапқа тартылмайды, түн ішінде соғыс техникасын мініп қашқаны үшін жазаланып отыр. Елге жасалған қиянат саналады бұл

	– Неше жаста?

	– Кім? Ол ма?

	– Әлгі сержант... Любомир?

	– Жиырмада.

	– Жиырмада бола қоймас. Жиырма жасар жігіт елге қиянат жасамайды. Қайдан келеді оған мұндай жауыздық? Көз алдымызда өсті ғой бұлар.

	Мана таңертең ғана болмашы дүниеге даурығып келген кісінің енді осылай ойлауы капитан Казарянды таң қалдырды. Оған жақсы сөз айтып, аз да болса көңілін көтергісі келді. Қарттың өңіріндегі медальді көрсетті:

	– Үлкен қызмет көрсеткеніңіз үшін берілген шығар бұл?

	– Егін еккенім үшін, – дей салды ол. – Не ексең, соны орасың, – ол тек бір нәрсені ойлап тұрған. – Егер сен арызқой болсаң, қылмыскер секілді жексұрынсың, қорлықты да көтеруге тиіссің. Не сепсең, соны орасың?!

	Ефимий Лукичтің өзіне-өзі, тек өзіне ғана арнап айтқан бұл сөздерінен комбат шошып кетіп, астыңғы ернін тістеп алды. Біраз тұрған соң алдымен Ефимий Лукич сөз бастады:

	– Ендеше, кішкентай ғана соңғы өтінішімді орында: көрсет маған сол жігітті, аяғына жығылып, кешірім сұрайын.

	Капитан жауабын біраз созды:

	– Бұл да менің қолымнан келмейді, Ефимий Лукич, – деді ол күмілжіп.

	Бұл өтінішті Казарян орындай алар еді, бәлкім. Айыпкерді қорғайтын оның солдаттары. Бірақ бұл ауыр кездесу қартқа да, Зухқа да, бөбектерге де қажетсіз деп тапты. Әсіресе, Зухқа. Қазір оның көңіліне күдік те, үрей де кіре қоймаған.

	– Қолымнан келмейді, – деп қайталады комбат бұл жолы күмілжіместен.

	– Сонда сенің қолыңнан не келеді, командир? – соңғы сөздерді Буренкин ашусыз, бір түрлі аянышпен айтты. Айтты да, екі жетімді жетектеп тез кетіп қалды.

	Олар орман шетінен өтіп, даңғыл жолға түсті. Ортада еңкейе түскен Ефимий Лукич келеді. Екі жағында екі ақ гүл сияқты, екі ақсары бас жалт-жұлт етеді. Қарт адымдаса, бөбектер томпаң қаға жүгіреді. Аштықты да, шаршауды да ұмытты олар. Өйткені, атасы жылап келеді. Қадам басқан сайын солқылдап жылайды...

	* * *

	Осы тәулік ішінде бригаданың алғы шепке қарай жылжитыны командирлер құрамына белгілі болды. Сондықтан әскери прокуратура істі жедел жүргізді. Подлипкиге барып қайтқан соң әлгі шынысы қалың көзілдірікті, қызыл шырайлы майор мен тырыли арық лейтенант куәлардан жауап алды. Алдымен ефрейтор Қалтай Дүйсенбаевты шақыртты. Көрген-білгенін ол егжей– тегжейлі айтып берді. Сержанттың күндіз машинасын түзетуге, жүргізіп, сынап көруге мұршасы қалмағанын, асханада тапсырма орындап қайтқан соң ай жарық кезде “тежегішті тексеріп көру керек” деп кеткенін айтты.

	– Ол сізді алдаған, – деді майор ақырын.

	– Жоқ, жолдас майор, алдайтын кісі емес ол Тәртіпті, жақсы жігіт.

	– Сіз неге тоқтатпадыңыз оны?

	– Ау, таяуда шайқасқа шыққалы тұрғанда сынақтан өтпеген машинамен кісі қалай жолға шығады? Жарты жолда жүрмей қалса...

	– Ашық ауызсыз, сіз, ефрейтор Дүйсенбаев. Ешқандай сынақ өткізбеген ол

	– Сонда не өткізген?

	– Оның сізге қатысы жоқ, – Куәлардың сұрақ қоюы майордың ашуына тиетін. Тек оны сыртқа шығармайтын. – Барыңыз, кетіңіз, – деді ол ақырын.

	Старшина Хомичук жанын сала қорғап, мақтай жөнелді: “Жоғары дәрежелі механик-жүргізуші. Ұдайы әскери әзірлік үздігі. Аса тиянақты, тәртіпті жігіт. Ротаның көркі” деп кілең жақсы сөз айтты. Майор оның бәрін мұқият тыңдады. Бұған абыржыған Хомичук кенет үнсіз қалды. Майор ақ орамалымен көзілдірігінің шынысын қайта-қайта сүртіп отырды да, сұрақ қойды:

	– Өткен түні, яғни бүгін, шамамен айтқанда, сағат бір мен алтының арасында сержант Любомир Дмитриевич Зух бронетранспортерімен бөлімшеден кетіп қалды ма?

	“Дмитриевич” дегені Хомичукке біртүрлі үмітсіз, үрейлі есітілді. Батарея старшинасы болса да сержанттың әкесінің есімін ол баяғыда ұмытқан еді.

	– Мен білмеймін. Көрмедім. Зухтың өз айтуынша, ефрейтор Дүйсенбаевтың растауынша, мұндай жағдай болған.

	– Сен қайда едің?

	– Ұйқтап жатқанмын. Ұйқтап қалмасам, мұндай жағдай болар ма еді, жолдас майор?

	– Қысқасы, растайсың ба?

	– Сағатын, минөтін білмеймін, әйтеуір, осындай оқиға болған. Растаймын.

	Лейтенант “растайды” деп жазып қойды.

	Капитан Казарянды да тыс қалдырмады. Бірақ капитан алдымен өзі сұрақ берді:

	– Тегершікті тежеуге болмай ма? Барлық жауапкершілікті өз мойныма аламын.

	Куәнің алдымен сұрақ қойғаны майорға тағы да ұнамады. Куә сұрағына жауап қайтаруға үйренбеген ол. Аппақ орамалын шығарып, көзілдірігінің шынысын ұзақ сүртті. Бірнеше рет мұрнын сипады. Көзілдірігін алған сайын ол солай ететін әдеті. Бірақ ол қызметінің қағидаларына сай әдептен аспай, сыпайылық сақтап, биязы болуға тырысты.

	– Жоқ, капитан, – деді ол, тіпті күрсініп қойды, – бұл тегершікті тежеуге болмайды. Ал сіздің мойныңызға алғыңыз келетін жауапкершілік салмағын, Вардгес Сергеевич, мен емес, басқа кісілер анықтар. Бригаданың туындағы өрнек емес бұл. Баттиып тұрған қара дақ. Дақты, өзіңіз білесіз, дер кезінде жуып тастау керек, жумаса, жайылып кетуі кәдік... – майор сол қолындағы көзілдірігінің шынысынан дақ іздеді, дақ жоқ екеніне әбден көзі жеткен соң киіп алды. – Дақты жуудың талай түрі бар...

	Осы ауыр сөздерді қалайша асықпай, ақырын айтты десеңші! Ішінде кесек-кесек мұз жатқандай. Әңгіме ұзаққа созылмады. Ұзын лейтенант “растайды” деп жазып, куәдан жауап алу аяқталды.

	Кешке таман Любомир Зух тағы жауапқа шақырылды. Түн ортасында соғыс техникасын мініп, күзетшіні алдап, бөлімшеден қалай, неге кеткенін тағы бір рет анықтады. Любомир бұрынғы айтқандарына ештеңе қоспады:

	– Иә, Дүйсенбаевты алдап кеттім. Мақсатым – әйелімді көру еді. Қайтарда бір лашықты құлатып, бір ешкіні басып кетіппін, айыбым сол, – деп түйді ойын.

	Барынша байсалдылық танытқан қызыл шырайлы жуантық майор аппақ орамалымен көзілдірігінің шынысын сүрткенде, сол қабағы қатты тартып қойды. Әйтсе де сабыр сақтады.

	– Сен жауызсың, Зух, әлде нақұрыссың. Қандай қиямпұрыстық жасағаныңды аз да болса түсінесің бе? Қашқынсың сен, Зух, қашқын! Қашқынның кім екенін білесің де?

	– Білемін. Қашып кеткен адам қашқын болады. Мен кетсем, қайтып келдім.

	Любомир өзінің қылмыс жасамағанына кәміл сенетін. Жаратылысынан үргедек, арық лейтенант айыпкердің батылдығына, махаббат жолындағы жан қиярлық мәрттігіне қайран қалды. Осындай ержүрек ғашықтар туралы кітаптардан оқыған. Лейтенанттың ең ұнатқан кітабы француз жазушысы Стендальдің “Қызыл мен қара” романы, ең сүйікті кейіпкері – Жульен Сорель. Ал бүгін өзі сондайлардың біреуін айыптауға және жазаға тартуға қатысып отыр. Енді қайтсін, айналысатын ісі, атқаратын міндеті сол Егер осы міндетіне беріліп кетсе, ол жылдар өткен соң Жульен Сорель мен Любомир Зухты мысқылдап, тіпті оларға өшігіп, бір шекесінен қарайтын болады. Махаббаттан ақталмаған армандары үшін айыптап, оларды өтірікшіге шығарады. Ал майордың табиғаты басқа. Ол таңданбайды, өшікпейді. Өз ісін байсалды, мұқият, әділ атқарады. Оның алдында соғыс кезеңінің Заңы. Бабы. Тармағы. “Егер кез келген біреу танкіге, әлде бронетранспортерге мініп алып, қалаған жағына тарта берсе, қандай күйге тап боламыз. Біреудің көңілінде махаббат, біреудің көңілінде өзге бірдеңе... Жалғасып кете береді... – деп ойлады ол. – Сержант Зухты мақтайды. Өзім де көріп отырмын, жақсы жігіт. Ау, жақсылар қылмыс жасағаны үшін жауап бермей ме, немене? Жақсыға да, жаманға да Заң бірдей. Тіпті, ойлап қарасаң, жақсыларды жамандардан қаттырақ жазалау керек. Өйткені олар қоғамның үміті әрі сүйеніші...

	Оғаштау пәлсапаға беріліп кетті әділет майоры. Алайда ойланыңқырап қарағанда, бәлкім, оғаш та емес шығар. Шынында да, жамандар жамандық жасап, ешкімнің сенімін жоққа шығармайды, өйткені ешкім олардан жамандықтан басқаны күтпейді, ал жақсылар жамандық жасаса, көптің намысына тиеді, үміті ақталмаған жұртты қатты ызаландырады. “Қап, бұдан мұны күтпеген едік!” деп өкініп, түңіледі жұрт. Әлбетте, майор мұндай сезімдерге берілмеуі керек. Ол мүлдем сезімге берілмеді. Әйтсе де Зухтың жаман адам болмағаны титығына тиді.

	Әскери белгілері жұлып тасталған гимнастеркасының барлық түймелерін ілдірген, етігін жалтырата майлап, тазартқан, қалың қара шашын жылмита тарап, артқа қайырған, қою қара қасының астындағы мұңды көк көзін төмен қаратып, Любомир Зух серейіп тұрды. Майор оған сирек қарауға тырысты. Ал лейтенант не істерін білмей, планшетін қайта-қайта ашып, жаба берді.

	– Иә, Зух, тағы айтар сөзің бар ма? – деп майор басын көтеріп, оған қадала қарады.

	– Жоқ, жолдас майор.

	Заң бойынша “жолдас” деген сөзді қойып, “азамат майор” деп түзетуі керек еді, түзетпеді.

	– Алып кетіңіз! – деп бұйырды.

	Зухты алып кетті. Лейтенант жап-жаңа планшетін ашып: “Бәрін қайтадан растады” деп жазды. Минөтін, сағатын, күнін, айын, жылын жазып қойды.

	Әскери трибунал отырысы алдынан әлгі тәжірибесі тапшылау жас тергеушінің жұмысынан бір ақау шықты. Жауаптың бәрін егжей-тегжейлі жазып отырғанына қарамастан, лейтенант айыпкерге де, куәларға да қол қойдыруды ұмытыпты. Сол қолтаңбаларды енді жедел жинап алуға тура келді. Бастығы оған ауыр сөз айтпады, тек қалың көзілдірігінен ала көзімен атты. Лейтенанттың буындары қалтырап кетті.

	Сағат он тоғыздан отыз минөт өткенде трибунал отырысы басталды. Айыпкердің атақ дәрежесіне қарай уақытша әскери трибунал мүшесі етіп атақ-дәрежесі сонымен бірдей өкіл тағайындалатыны туралы ереже бар. Бұл жолы минаатқыштар ротасынан ернінің қоян жырығы жамалған бір аға сержант белгіленген еді. Любомир Зух оған іштей үміттене көз тастады. Әйтеуір, өз қатарым ғой, жағдайды түсінер деп ойлады. Бірақ әлгінің кірпіксіз адырақ көзі мейірім-шапағат атаулыдан жұрдай еді. “Мен кіші командирлер құрамының өкілі ретінде, – деп мекіренді ол, – ең қатал жаза талап етемін, өзгелерге сабақ болсын, понимаешь!” Ешкі дауысты, еріні қоянжырық аға сержант взвод командирі көмекшісінің орнынан дәмелі еді...

	Отырыс ұзаққа созылмады. Дәлелдері келтірілген, қылмысқа әскери, саяси, әдеп тұрғысынан баға берілген үкім алдын ала әзірленген еді. Зухқа сол дауыстап оқылды. Қорытындысы мынау: “Алдау жолымен соғыс жағдайында тұрған әскери техниканы айдап әкеткен ауыр қылмысы үшін, сондай-ақ, бес сағаттан астам жоғалып кетіп, әскери тәртіпті бұзғаны үшін сержант Зух Любомир Дмитриевич РКФСР Қылмыс кодексінің 193 (7) бабының “г” тармағымен, соғыс кезінің заңына сәйкес, ең ауыр жаза – ату жазасына тартылсын. Үкім дереу орындалсын. Шағымдануға болмайды”.

	Үкім қаулысында лашық пен ешкі туралы сөз арасында ғана айтылып кеткен-ді. Ол жөнді қылмысқа да есептелмеген, үкімді тыңдағанда ғана Любомир өзінің қандай қылмыс жасағанын, сол айыбы үшін жаза тартуға тиіс екенін әрең аңғарғандай болды. Анығы, айыпкер ретінде ол осы кезде өзін емес, өзге кісіні көрді және бүкіл есін жиып, оның қатесін таныды. “Егер дәл түн ортасында дабыл қағылса ше?.. Егер шабуылға шығуға бұйрық берілсе ше? Ал осы кезде ол қатынның қойнында жатса?..” деп үзік-үзік ойлады ол. Жүрегі кеудесінен шығып кетердей тулап барып басылды. Махаббатты есепке алмағанда, бұл, әрине, бас кетерлік аңғалдық еді. Ау, сенің махаббатыңды қайтсін жұрт? Махаббатты ешкім куәлікке шақырмайды. Ешкімді қорғай алмайды махаббат. Қайта оның өзін де соттайды. “Атуға!” деген қаулыға ғана оның көңілі азырақ басылды. Өйткені, жігіт сенбеді оған. Осынша қатты кету мүмкін емес сияқты көрінді.

	Абақтының жеркепесі ұсақ-түйек бұзықтық жасаған екі солдаттан босатылып, онда Любомир Зухтың жалғыз өзі қамалды. Күзету бригаданың барлау взводына, яғни Жантемір Байназаровқа тапсырылды. Оның бір бөлімшесі түнде қарауыл қызметін атқарады, екіншісі, бұйрық болған соң үкімді орындайды.

	Әскери трибунал шешіміне дауласып, шағымдануға жол берілмейді. Үкімнің өзінде солай жазылған. Бірақ біреудің дауласуға батылы жетті. Бұл бригаданың комиссары Арсений Данилович Зубков еді. Ол Зухқа кешірім сұрап, жоғарыға құпияландырылған хат жіберді. Осы ниетін бригада командирінен де жасырмады. Бригада командирі құптай қоймады, ризалық та білдірмеді. “Еркіңіз білсін, – деді ол, – мен комиссарға тыйым сала алмаймын...” Ұзақ он екі сағатты күту ғана қалды. Зубковтың өтінішін жықпай, бригада жаза орындау уақытын таңертеңгі сағат жетіден отыз минөт өткенге көшіруге келісімін берді.

	Жағасына полк командирінің үш шпалын таққан Арсений Данилович Зубков Петербург революционерлері әулетінен еді. Жүдеу жүзді, тырысқан арық денелі, жинақты, қырықтың қырқасынан өтіп бара жатса да, сынаптай лыпып тұрған икемді, ширақ кісінің шашы аппақ еді. Жасөспірім кезінде-ақ қару ұстап, Қысқы Сарайды алуға қатысты. Бұдан соң Сібірде Колчакпен шайқасты. Сәл толас кезінде рабфак бітіріп, өнеркәсіп академиясын тамамдады. Отыз үшінші жылы Скандинавия елдерінің біріндегі сауда өкілдігіне қызметке жіберілді. Отыз жетінші жылы туған елге қайтып келгенде, сауда өкілі Ленинград вокзалында ұсталды. Үйге жібермеді, әрине. Үйге он алты ай өткенде ғана оралды. Революция табыстырған адал достары араға түсті. Оның шашы тап осы айларда ағарды. Зубковтың қап-қара шашы қорқыныштан, қайғыдан, үмітсіздіктен емес, әділсіздіктен, қиянаттан ағарды. Бірақ “сынап” түпкі тегін жоғалтпады, шашырап, шашылып кеткен кездерде де қайта үйіріліп, шоғырлана берді. Зәбірді де, әділсіздікті де ұмытты. Үлкен зауытта партия комитетінің хатшысы болып қызмет істеді. Елдің қажетін, жұрттың қамын ойлады, тек өз алдына үй тігіп, ұя сала алмады.

	Арсений Данилович бригадада көп адамды таниды. Лейтенант Жантемір Байназаровты ол майданға келе жатқан жол үстінде есінде қалдырды. Тула қаласынан өткенде, күн батарда, штаб жайғасқан құрамға жау ұшағының екі-үш тобы төніп қалған-ды. Олар, шамасы, сәтсіз бір жорықтан оралса керек. Вагондардан түсуге әмір берілді. Зенитшілерден басқалардың бәрі жүгіріп шығып, жүгері арасына қашты. Тұғырларында тұрған зенитшілер дереу оқ жаудырды. Комиссар қарап тұрса, екінші вагонның төбесіне шығып алған біреу пойыз үстінен ұшып бара жатқан ұшақты көздеп, автоматын тақылдата атып жатыр екен. “Ақымақ! Есуас! Түс!” деп ақырды комиссар, бірақ оны ешкім есітпеді. Неміс ұшақтары айтарлықтай зиян келтірмей, өте шықты да, жоғалды.Вагондардың үстінен ұшқан сияқты еді.Бомбаларын отыз-қырық метрдей жерге тастапты. Қолдары қалтыраған ғой жауыздардың! Арсений Данилович “ақымақ есуасты” танып қалды. Пойыз екінші стансаға тоқтағанда, оны өзіне шақыртып: “Көзге түсу үшін тыржаңдадың! Маған мұндай есерлердің қажеті жоқ!” деп қатты кейіді. Бірақ содан бері осы ірі денелі, жалпақ бет, ұяң жігітті, барлау взводының командирін ерекше есте сақтады. Жантемірдің ойынша, оның бүкіл құрамнан жалғыз өзі вагон үстіне шығып, жау ұшағының астынан автоматтан оқ жаудырғанын комиссардың орнына медсанбаттағы мейіркеш Дәуләкандық қыз Гүлзифаның көргені мың артық болар еді. Көрмеді сол Гүлзифа.Сонда ол білегін бомба жарықшағы жырып кеткен солдаттың жарасын таңып жатқан-ды.

	Подлипки орманында тұрғанда, лейтенант Байназаров бригада әуесқойларының концертінде Маяковскийдің “Солға маршын” оқып, комиссарды қайран қалдырып, баурап алды. Бұдан соң ол Жантемірді жұрт алдында шын жүректен “жалынды трибун” деп мақтады. Сол концертте Гүлзифа да бар еді. Ежелгі Рим тарихының “білгірі” Леня Ласточкин бұған “Халық трибуны Тиберий Гракх” деген ат қойды. Бірақ ұяң, сылбыр, көп сөйлемейтін Байназаровқа бұл ат қонбады. Қосалқы ат қона бермейтін кісілер де болады ғой.

	* * *

	– Тоқта!

	– Сақшы!

	– Белгі?

	Баяғы сөздер, баяғы ай жарығы, баяғы жапырақтар сыбдыры, баяғы үрей. Әбден титықтатты. Бас сауғалап, жан сақтайтын жер жоқ. Лейтенант Жантемір Байназаровтың төзімі таусылды. Леня Ласточкинді оятар ма еді... Оны оятқанмен, бәрібір жаны жай таба алмайды. Өйткені ол бәрін де байыбына бармастан жақсыға жориды. “Сірә, Зухты тағдыр даңқты батыр етіп, зор дәрежеге көтеру алдынан осындай сынға салып отырса керек, – дейді, – зорлық көрмей, батыр болмайды, азапты да тағдыр кез келгенге жібермей, көтеретін адамға жібереді...” дейді. “Мұның ажалы жол үстінде ғой. Енді-енді келіп жетпек...” десең, ол өз айтқанынан қайтпайды: “Бәріміздің де ажалымыз жолда. Зухтың ажалы оған жанаспай өтеді. Түсімде ақ маймыл көрдім. Амандық нышаны” дейді. Досының бірыңғай оңтайлы пәлсапа ойлап тапқанына, талай үрейлі түс көруіне осы айлар ішінде Жантемір әбден үйреніп алған. Тек байғұстың осы пәлсапалары, тамаша көрегендігі, тылсымды түстері жүзеге аспайды.

	Осы пәлсапасымен ұйықтай тұрсын Леня Ласточкин.

	Анау қырдың арғы жағында, ашық қайыңдық ішіндегі дөңгелек алаңқайда медсанбаттың дөңгелек шатыры тұр. Онда Дәуләканнан келген қыз Гүлзифа бар.

	Гүлзифа туралы алғашқы хабарды Терехтада тұрған кезде медсанбатқа шиқанын жарғызуға барған Леня Ласточкин Жантемірге айтып келген болатын. Бұл кезде олар “хотельден” көшіп, бір жалғыз кемпірдің үйінде пәтерде тұратын еді.

	– Ойпыр-ай, бала, медсанбатта бір періште көрдім, жүзіне қарап тұрып шоқына бер! Бибі Мәриям жолда қалады. Сол жағындағы тарыдай меңі таңғажайып. Бойы айтарлықтай болмаса да, денесі топ-толық, доп-домалақ, үрлеп қойғандай. Сенің жерлесің. Дәуләканнан екен. Атын да білдім. Ән сияқты: Гүлзифа...

	Бибі Мәриям мен періштелерді тым асыра сілтеп жіберді Леня Ласточкин. Әйтсе де, Гүлзифаның бойы-сыны аса ажарлы болмаса да, жүзі жылы, тіпті өзінше сұлу еді. Ласточкинді түсінуге болады, өмір бойы денесіне шыр бітпеген қатпаға дөңгелек көз, қызыл шырай, сұлулық пен кемелдіктің шыңы ғой.

	– Қызға көзің түскен көрінеді.

	– Көз – дария, көңіл – арсыз. Оларға кедергі қоюға болмайды. Түссе, түскен болар... – деп күрсінді Леня. – Ой, бауырым, көз түскеннен не қайран? Қыз қарайтын жерім бар ма менің? Соқырлар қарамаса...

	– Өзіңді жамандап, таусыла берме, – деп жолдасына жігер берді Жантемір, – сен кімнен кемсің?

	– Бәлкім, кем емес шығармын. Кемшілігім де жетеді... – Ласточкин әдетінше бар мұңын бірден жайып салды. – Қойшы! Жұбататын кісіні тапқан екенсің. Мен Ласточкинмін ғой, шама– шарқымды білемін.

	Осы әңгімеден соң Байназаров ешқандай себеп іздемей-ақ Гүлзифаны жай, жерлес ретінде көріп қайтқысы келді. Медсанбатқа қалаған адам кіруіне жол ашық. Бар да, кіре бер. Бір күн өтті, екі күн өтті. Үшінші күні “жаттығудан кейін барамын!” деген берік байламға келді. Келді де, сасып қалды. Кенет оның көз алдынан аппақ қар үстінен сықыр-сықыр басып, ақ шәлі тартқан Анна Сергеевна өтіп кеткенде, мұрнына пісіп жатқан тары ботқасының иісі бұрқырап қоя берді, баяғы түнің өкінішті оқиғасы көңілінде көлеңке боп көлбеңдеп қалып еді. Қазір қар еріп, жер ашылды. Күншуақта шөптің сүйріктері қызарып шықты, Солоница өзені тасып, кемерінен асты. Жолдарда, ормандарда, аулаларда қыс бойы жиналған шөп-шар үйіліп қалды. Баяғы кездесуден кейін Анна ешқандай белгі де, хабар да бермеді. Осынша уақыт ішінде бірде болмаса, бірде кездестірер еді жігітті. Кездестірмеді. Аулақта, оңаша кездескісі келген болар, бәлкім. Әйтеуір, күте берді. Ұдайы күтті. Көзге түспеген соң жігіт оны тез ұмытты. Зердені ақпанның қары көмді, наурыздың бораны басты. Толық көміп бітпеген екен, шуақтарда көгеріп шыққан шөптердің сүйріктері, жолдарда тұрып қалған шөп-шармен бірге сол зерде қайта оянып, жарыққа шықты.

	Сөйтіп, әлі көз көрмеген, көңілі белгісіз қыз алдында Байназаров өзін әлдеқалай ұятты, айыпты санады. Гүлзифаны бір рет алыстан көріп, танып қалды ол. Бірақ қасына баруға бата алмады. Терехтадан кеткен кезде санбаттың мүлкін вагондарға тиеу үшін жәрдемге бақылау взводы жіберілді. Сонда Жантемір Гүлзифаны жақыннан көрді. Қысық көздерінен нұр шашып тұрған дөңгелек жүзді, елгезек қыз жігіт жүрегін бірден баурады. Естен тандырмады, састырмады, жай ғана баурады. Жантемір командирмін деп шіреніп тұрмады, үлкен-үлкен жәшіктерді көтеріп, дайындалған вагон қасына тасыды, лейтенантты көрген солдаттар да жұмысты шапшаң істеді. Вагонға жүк тиеле бастағанда ішке Байназаров өзі секіріп мінді. Солдаттар берген заттарды алып тұрды. Қайсы жәшікті, қайсы қапшықты, қайсы түйіншекті қайда қою керектігін “мына жерге”, “ана жерге” деп Гүлзифа айтып, нұсқап тұрды. Қажет дүние қалаған кезде тауып аларлық болуға тиіс. Сынып, қирауы ықтимал нәрселерге ерекше қарап, ақырын жайғастырды. Барлық жүкті тиеп бітірер алдынан ғана Гүлзифа әлі есітілмеген, сыңғырлаған сүйкімді үнмен өз тілінде сөйлесті.

	– Сөйтіп, жерлеске жарыдым... -“жарыдым” дегенде даусы күмістей сыңғыр етті. – Дим суының шипасы тиген екен.

	Құлағы сезгір Жантемір бұл дауыстың сұлулығына, нәзіктігіне, әуеніне қайран қалды. Қанша өрнек, қанша көрік бар онда! Оның арбау сыры неде екен! Дауыс! Леня Ласточкин мұның бетінің сол жағындағы бір түйір тары сияқты меңіне есі кеткен екен ғой.

	– Сен қай жақтансың? – деді Байназаров білмеген болып.

	– Дәуләканнан. Лейтенант Ласточкин әнеугүні айтпады ма? Ол сені мақтағанда құлағымның құрышын қандырды.

	– Айтса да, түсіндіре алмады, – деп досын кемсіткенін байқамай қалды. Бұған дереу өкінді де. – Көп сөйлеген кісінің сөзін түсіну қиын. Ласточкин көп сөйлейді.

	Сөйтіп, жай нәрсенің үстінде екеуі Леня Ласточкинді жамандап алды. Жұртқа жақсылық жасаудан басқа қандай күнәсі бар еді оның?

	– Ласточкин жақсы кісі, – деп түзеткісі келді жігіт. Қыз оның бұл сөздеріне назар аудармады.

	– Сен кинода Салауат Юлаев рөлін ойнаған әртіске ұқсайсың.

	Көптен көкейінде жүрген сыры ашылғандай, Жантемір қызарып кетті. Қараңғы вагон ішінде мұны, әрине, қыз аңғармады. Салауат Юлаев та, оны ойнаған әртіс те Байназаровтың көздеген мұраты еді.

	– Ұқсай береді ғой, – деген болды, – ұқсағаннан не қайран?

	– Жаман кісіге ұқсағанша, жақсы кісіге ұқсағанға не жетсін. Әйтеуір, алдыңда өнеге болып тұрады.

	Вагонға жүк тиеліп біткен соң алдымен Жантемір өзі секіріп түсті, одан соң Гүлзифаға қолын берді. Қыздың қолы ыстық, жұмсақ еді. Гүлзифа жерге түскен соң жігіт жылы алақанды босатпады. Қыз да тартынбады, бірақ оның айқасқан жұмсақ саусақтары қимылсыз, жауапсыз, тыныш. Жігіттің үлкен, күшті қолы оның қанына бір ұшқын да қоса алмаған сияқты.

	– Рақмет, лейтенант... Ласточкин туған жеріңді, ішкен суыңды айтты, тек есіміңді айтпады.

	– Жантемір. Байназаров Жантемір.

	– Жантемір. Атың әдемі екен.

	Қыз сонда ғана қолын жігіт алақанынан тартты.

	– Сенің атың бәріненде сұлу... Мен сені қалай атасам екен? Зифа дейін бе?

	– Гүлзифа деп ата...

	Басқа сөз таба алмаған жігіт тағы да:

	– Иә, екеуміз бір өзеннің суын ішіп өскен екенбіз ғой. Сен – жоғарыда, мен – төменде, Шишмада, Қарақожада... “Димде тудым, Димде өстім...” деген әнді білетін шығарсың.

	Қыз сылқылдап күліп жіберді:

	– Бұл түгіл: “Деньги есть – Уфа гуляем, деньги нет – Чишма сидимді” де білемін мен.

	“Деньги есть – Уфа гуляемді” кім білмейді дейсің. Сібірде де, Карпатта да, Ақ теңіз бойында да, Қара теңіз бойында да есітуге болады. Біреудің Үфіден, әлде Шишмадан екенін сезіп қалса: “Ә– ә, деньги есть – Уфа гуляем...” дейді жұрт. Қалың елге тараған осы қанатты сөз ерте ғасырларда шыққан емес. Оның тарихы таяуда. 1918 жылы Колчак әскерлері Үфіге шабуыл жасағанда бір кеште Шишма тұрғындарын зорлап, керуенге қуа бастаған.

	Шишмалықтар табан тіреп, бірден қарсы болған: “Деньги есть – Уфа гуляем, деньги нет – Чишма сидим” деген; яғни “ақша төлеңіз – барамыз, ақша төлемесеңіз, аяқ баспаймыз” деген. Айтуларына қарағанда, осындай өжеттігі үшін шишмалықтардың арқасына талай қамшы батқан, бірақ таң атқанша бүкіл жылқы, қыршаңқы тайына дейін орман түкпіріне жоғалған. Міне, осыдан шыққан “Деньги нет – Чишма сидим” деген сөз.

	Орысшасы бұзып айтылған осы қызық сөздер өзіне ұнай қоймағанын Жантемір қызға білдірмеді. “Шишманың қай жері кемиді одан...” деп ойлап қойды.

	– Иә, қош болып тұр, Жантемір, – деп Гүлзифа тағы қолын созды. Бұл кетерде жігітпен қоштасқаны еді. Жігіт соны аңғарды. Ұсынған қолды қатты ғана қысты да, кете берді. Гүлзифа осы маңайда шөп жинап жүрген құрбы қызымен бірге вагон қасында қалды.

	Бұдан соң олар Подлипкиде тұрғанда Байназаров концертте өлең оқыған кезде кездесті. Кездейсоқ кездесіп қалды. Гүлзифа әлдеқайдан шыға келді де, Жантемірдің қолын қысты. Әлі қызуы басылмаған жігіт ештеңе сезбеді.

	– Құттықтаймын жерлес... Жантемір... Тамаша болды, – деді де, кете берді қысық қара көздері нұр шашып.

	* * *

	Қазір ол сонау сайдың арғы жағындағы қайыңдық ішіне құрылған үлкен медсанбат шатырында. Шамасы, ұйқтап жатқан шығар. Әрине, ұйқтап жатыр. Ұйықтамайтын не қасіреті бар? Енді кімге сүйенеді Жантемір Байназаровтың қиналып, жүдеген жаны? Сүйену түгіл, тиіп кетсе де жетер еді. Кенет оның сезгір құлағында Гүлзифаның әсем үні сыңғыр қақты, кірпігінің ұшынан шашылған нұр көз алдында жайнап кетті. Жігіт шыдамады, жауған жапырақты тобығына дейін судырата кешіп, сайдың арғы жағына кетті. Оған бір жақсы сөз, бір қарағаны ғана керек еді. Ол басын төмен тұқырайтып, тартып келеді, жоғарыдан оны ай бақылап тұр. Жеті түнде жалғыз қалған Жантемірдің сол титығына тиді, мазасын алды, есінен тандырды. Бірақ одан құтылар амал жоқ. Қол созып, ұстай алып, лақтырып тастауға болмайды. Тек басыңды тұқшитып, тарта бер.

	Шатырдың шетіне жеткенде Байназаров сол маңайды шола қарап, үнсіз тұрды. Іш жақ жым-жырт. Онда жас мейірбикелер, санитар қыздар алаңсыз ұйқтап жатыр. Осы кезге дейін Жантемір Гүлзифамен қалай кездесу туралы ойламаған еді. Жеті түн ішінде қыз-қырқын ұйықтап жатқан қараңғы шатырға баса көктеп кіріп бару, әрине, ойына да келмеді. Гүлзифаның есімін атап шақыруға жүрегі дауамады. Сонда неге келді ол мұнда? Жаңа ғана батыл екпіндеп келе жатқан лейтенант шатырдың қасында тартыншақтап қалды. Жапырақты судырлата басып, шатырды бір айналып шықты, екі айналып шықты, үш айналып шықты. Тоқтап, біраз ойланды. Егер Гүлзифа келіп қалса, не дейді, мұнда неге келгенін қалай түсіндіреді? Өзінің ойын айтуға бата ала ма? Қандай кеңес, қандай жәрдем сұрайды? Кері қайтуға да ыңғайланды. Тек бұл райынан тез қайтты. Іші жанып, жүрегі сыздады ғой. Сол дертіне аз да болса жұбаныш, дауа іздеп келді ол мұнда. Гүлзифаның даусы оған шипа болатын сияқты.

	Бір сәт есікке керілген брезенттің шеті ашылды. Одан биязы, сүйкімді үн естілді. Таныс үн.

	– Бұ қайсысың?

	– Мен. Байназаров.

	Шинелін жамылған қыз сақтана басып, жігіт қасына келді де, оны жетектеп, шетке, қайыңдар арасына алып кетті.

	– Не болды? Түн қатып келе қапсың...

	Жауап орнына Жантемір өзі:

	– Ау, сен неге ұйықтамайсың? Неге сергек жүрсің? – деп сұрады.

	– Неге сергек жүргенімді өзім де білмеймін әлі, – дегенде үнінен қатты қиналып, қобалжып тұрғаны байқалды.

	Гүлзифа маңдайын Байназаровтың кеудесіне сүйеп, ақырын жылай бастады. Жігіт абыржып қалды. Көмек сұрай ма, әлде айыптап тұрма? Мұндайда не істеу керек? Арқасынан қағып, шашынан сипап, жұбатқан жөн бе, әлде жылап басылғанын күту керек пе? Жылау себебі оған белгісіз еді. Осындай сәттерде не істеу керек екенін жиырма жасар Жантемір ғана емес, көпті көрген жігіттер де біле бермейді. Әйел көз жасының әр тамшысында мың түрлі сыр, мың түрлі мағына бар. Жігіт аңқиып тұрып қалды. Қыз иығындағы шинель жапырақ үстіне ақырын ғана сусып түсті. Құрғақ жапырақ судыр етті. Шинельді иіліп алса, қыздың кеудеге сүйеген басын әрі қозғауға тура келеді, алмаса – көңіл бөлмегендік болады. Жасқаншақ лейтенанттың басына сан түрлі сұрақ, неше түрлі күдік келді.

	Бар жұмбақты Гүлзифа өзі шешті. Алдымен ол шинелін өзі көтеріп алып, иығына жамылды. Ауыр күрсінді. Біраз көңілін басқан соң сөз бастады:

	– Келгенің жақсы болды. Әйтпесе, бір ойымды қырық ойлап, ұшына шыға алмай, қиналып отыр едім. Қайғыруға да, қуануға да қорқамын. Жарайды, келдің, әйтеуір.

	– Дидар бұйырған шығар... – деді жігіт қуанышын жасырмай.

	Жантемір жағдай сұрауға асықпады. Мезгілі жеткенде қыз бәрін өзі айтар әлі. Ұзаққа созбады, айтты.Тек оның уайымы “дидар бұйырғандықтан” емес екен:

	– Мен үйден хат алдым, – деді қыз. -Үйден деймін-ау, үйден де емес, уағдаласқан жігітім, күйеуім болғалы тұрған кісі жазған.

	– Жазғаны жақсы болған, – деді Жантемір баяу ғана, ал ішінен: “жазса, жазған шығар, оның қандай қажеті бар маған?” деп ойлап қойды. Ол өмірінде екінші рет өз бойынан қызғаныш сезімін байқады. Алғаш рет Терехтада Анна Сергеевна “аққуым” дегенде осылай болған. Екіншісі, міне, осы жолы. Бұрынғысын ол ұмытқан еді.

	– Жақсы дейтін, жақсы емес, – деп сөзін жалғады қыз. Жерлесінің үніндегі әлгі өкпені аңғармай. – Хәбиржан оң аяғын жуан санынан жұлдырып қайтыпты, төрт ай бойы хабарсыз кетіп еді. Мына хатында: мен кәріппін, депті, оң аяғым мәңгілік мертікті, депті, енді сенің теңің емеспін, депті, әумесер, егер көңілің менен түңілгендей болса, осы бастан түңіле бер, мүлдем айыптамаймын, арамызда өкініш қалмасын, депті. Жаның қайда барарын білмей, аласұрмасын, не олай, не бұлай жаса, депті, жауап күтемін, жауабыңды мені аяп, жұбату үшін ғана берме, депті, аяғым жұлынғанда шыдағанмын, үміт үзуге де шыдармын, мені аяма, өзіңді ая, депті. Тап осылай жазыпты.

	– Несі бар, жақсы болған.

	– Несі жақсы?

	– Міндетін өтеп, аман қайтқаны жақсы ғой. Аяқтың неше түрі болады. Біреу қос аяғымен сүйретіліп жүреді, біреу сыңар аяғымен билеп жүреді. Біздің ауылда Азнабай деген ағаш аяқты аңшы бар. Азамат соғысынан сол аяғын тізесіне дейін беріп қайтқан. Осы Азнабай ауылымыздың көркі.Тындырмаған ісі, бармаған жері жоқ. Әлипа жеңгеймен екеуі бір тығырық толы бала өсірді. Олардың үйі көшенің тығырығында, балалары ұдайы сонда болды, – деп Байназаров өмірде болған жайды айтты.

	– Мені жұбатудың қажеті жоқ, Жантемір. Мен оны сүйемін ғой. Неге ол маған осындай қатал хат жазған? Қалайша оның қолы барған? Кемсітуге қандай қақы бар оның? Міне, соған қиналамын мен.

	– Намысты кісі екен ғой, нағыз азамат. Тағдырымен ашық сөйлесіпті.

	– Егер басыңда осындай жағдай болса, осылай жазар ма едің?

	– Жазар едім. Бәлкім, жазар едім. Тек жазатын кісім жоқ...

	Жігіттің бұл сөзін Гүлзифа аңғарды, әрине. Тек ол туралы бірдеңе айтуды ыңғайсыз көрді.

	– Рақмет, Жантемір! Сөзіңнен де, өзіңнен де көңілім жұбанды. Әйтпесе, мен Хәбиржанды аяп кетіп едім. Қатты тебіреніп, түні бойы төңбекшіп шықтым. Қазір дереу хат жазамын. “Махаббатымызға сүйен, қанатың қайырылмасын, қыраным. Сен бәрібір мендіксің, басқаға бермеймін!” деймін.

	– Айт, сен енді қорықпа, бақытты боласың, – деді жігіт. Аяқсыз құрдасын қатты аяды. Өзін бір аяғынан айырылған етіп көзге елестетті. Жүрегі зу ете қалды. Құдай көрсетпесін! Дереу оның көз алдына мына көрініс елестеді: тау басынан екі адам түсіп келеді, томпаң қаға домаланған жас сұлу әйел, ақсаңдаған бір еркек. Бұл – Гүлзифа мен Хәбиржан. Жантемір еріксіз көзін жұмып, ашты. Көрініс жоқ болды.

	– Өзің айтпаған соң сұрамадым. Сенің ұйқың да тегін қашпаған шығар.

	– Мен жай өтіп бара жатқанмын. Бүгін менің солдаттарым күзетте тұр, соларды бақылауға шыққанмын, – дей салды лейтенант. – Жарайды, мен кетейін енді.

	– Қош, қайырлы түн. – Қыз қоштасуға қолын созды. Жігіт оны тез қысты да босатты. Жұмсақ саусақтар бұл жолы салқын еді.

	– Қайырлы түн, жақсы жатып, жайлы тұр! – деп Байназаров оқыс ыстық тілек айтты.Өзгенің қайғысы өз азабын бір сәт ұмыттырғандай.

	Неге келгенін анық білмесе де, босқа келмегенін аңғарып кетті Байназаров. Гүлзифаның күдігін сейілтіп, өзінің жаңа ғана жарала бастаған үмітін үзіп, жүрегінің терең түкпірінде енді-енді тұтанғалы тұрған ұшқындарды сөндіріп қайтты ол. Аяқ астында судырлаған құрғақ жапырақта оның әлі бүрін жармаған үміті езіліп жатқандай көрінді.

	Лейтенант Байназаров кетіп бара жатқанда үлкен шатырдың үстінен шықты. Тар саңылаудан сарғылт жарық сыртқа қысылып шығады, шығады да, әрі кете алмай, ай нұрына қосылып, жапырақ арасына адасып жоғалады.Іштен күбір-күбір сөйлескен дыбыс есітілді. Орманды жерде өскен Жантемір дыбысты тануға бала кезінен зерек еді. Ондаған орман құстарының сайрағанынан ғана емес, шырылынан бір-бірінен айыра алатын. Осы жағынан алғанда, әскерде барлау жұмысымен айналысып, жолы болды.Тек осы қызметтің жеркенішті істен басталғалы тұрғаны қатты қинады оны. Ертең оның әмірімен өлім шашатын қару еркінен тыс мүлдем басқа жаққа кезеледі. Ажал оқтары фашист жүрегіне емес, отандасының жүрегіне барып қадалады. Бәлкім, осы жаман міндеттен құтылу жолы бар шығар?! Немене, бүкіл бригадада барлау взводынан басқа әскер жоқ па? Шатыр ішінде сөйлегендердің бірін лейтенант жазбай таныды. Комиссар Зубков – Арсений Данилович қой бұл! Ау, неге бұл ақыл оның басына ертерек келмеген? Келуі керек еді тұп-тура: “Жолдас комиссар, бұл іс менің қолымнан келмейді, құтқарыңыз мені!” деуі керек еді. Қазір де кеш емес. Осы жерге тегін келмеген болар...

	Шатыр ішінде екі адам отырса керек. Екіншісінің даусы бейтаныс. Байназаровқа белгісіз. Тыңшы секілді біреудің сөзін тыңдап тұрудан тартынып, ол шетірек барып тұрды. Әйтсе де алыс кетпеді. Іштегі дауыстар кенет тынды. Көп тұрмай шатырдан орта бойлы, қимылы ширақ бір кісі шықты. Жүзін ашық айыра алмаса да, ай жарығында Жантемір оны жүріс-тұрысына қарай тез танып алды. Бұл мехбат командирі Вардгес Сергеевич Казарян еді. Комбат та лейтенантты көрді, бірақ оған көп көңіл бөліп тұрмады. Жалт бұрылып, көз тастады да, жүгіріп кетті.

	Любомир Зух тағдыры капитан Казарянның ауруын да, қасіретін де ұмыттырды. Бір жүрекке екі қайғы сыймайды деген рас. Үлкені кішісін қуып шығады. “Сойқан” сержантты Вардгес Сергеевич екі рет құтқара алатын еді ғой... Алғаш – Подлипкиде. Бір қызды санитар, әлде телефоншы етіп жұмысқа алу оған түкке тұрмайтын. Кісілігі, сезімталдығы жетпеді. Қара басының қамы үшін өзгелерден өш алды. Басындағы бәлені басқаларға аударды, бір Розалинаның опасыздығына бола бүкіл әйел атаулыны айыптады. Екінші рет – кеше. Бұл жерде командир намысы, әскери міндет, әскери антқа негіз болатын турашылдық сезімі, әрі соғыс дәуірінің қатал заңы бөгет болды. Ал құтқару мүмкін еді... Екі мүмкіндікті де пайдаланбады капитан. Сырттай қарағанда, ол екі жағдайда да жаңсақтық жасамады, бұл үшін оны айыптауға ешкімнің құқы жоқ. Ал бөлімшедегі “төтенше оқиға” үшін ол жауап беруге де, жаза тартуға да дайын. Бірақ әзірше комбаттың жанын қинайтын жаза емес.

	Түні бойы ұйқтамай шыққан Вардгес Сергеевичтің бауыр ауруы асқына жаздап тұрды да, асқынбады. Өтіп кетті. Бір үміт ұшқыны оны комиссардың алдына алып келді. Егер бәрін де бастан-аяқ егжей-тегжейлі айтып берсе, сержанттың айыбын бөлісіп, бар жауапкершілікті өзі көтерсе, бәлкім, жігіттің тағдырын шешуге көмектесер деп үміттенді. Тым болмаса,, жаза жеңілдей түсер деп дәмеленіп еді. Ортақтасуға болмайтын кісі қайғысына жолықты ол. Абдырап, сасып қалды.

	Ішкі ақ көйлегінің үстіне шинелін жамылған комиссар жонылмаған ағаштан құрастырған аласа тақта сәкінің үстінде аяқтарын айқастырып отырған қалпы капитанның өтініші мен өкінішін біртүрлі самарқау тыңдаған тәрізді: қарсы да болмады, құптамады да. Оның бүкірейген денесі кішірейіп қалған сияқты. 45 миллиметрлік снарядтың гильзасынан жасалған соқыр шамның сараң жарығы оның ақ шашын сарғайтып, көлеңке қаптаған ойлы көзі әбден шүңірейіп кеткен. Төргі бұрыштағы жуан темірдің шетінде отырған Казарянды көрмейтін сияқты. Басын төмен салып, жым-жырт отыр. Әлде ұйқтап кетті ме екен? Жоқ, Арсений Данилович ояу еді. Ұдайы мұнтаздай әсем киініп, әр сөзін дөп басып, дәл айтатын, шыңылтыр құрыш даусымен әскерге әмір беретін, саңқылдаған ашық үнмен бастықтарға істің жайын баяндайтын, әскери жаттығуларда, түнгі шабуылдарда бәйге бермей, басқалардан ылғи оқ бойы озық жүретін үлгілі комбатты ол ыждағатпен тыңдады. Сөзін тыңдағанда Казарянның өзі туралы ойлай отырып, біраз жаңалық ашты. Салақтардан жиреніп, әсіре тыраштардан күдіктенетін еді комиссар Зубков. Бірақ адам күні бұрын шектелген шеңберге сыя бермейді екен. Бар өмірі әмір берумен, бұйрық берумен өткен, содан басқаны білмейтін кісі шығар десең, қызық адам болып шықты тыраш комбат! Баладай аңғал. Кереметке сенеді.

	Сөзінің аяғында капитан тікелей жалынып-жалбарынуға көшті:

	– Бұдан былай жұрттың бетіне қалай қараймын, Арсений Данилович?! Сержант Зухты құтқаруым керек. Кеңес беріңіз, көмектесіңіз. Оған өлуге болмайды! Жазаны маған аударсын, қатардағы жауынгерге түсірсін, айып батальонына жіберсін, тек ол аман қалсын. Көмек беріңіз... – деп капитан кенет үндемей қалды. Үрейлі тыныштық орнады.

	– Сізді айыптамаймын, Вардгес Сергеевич, – деді комиссар сол тапжылмай отырған қалпы. – Сіз айтқан жайлар, сіздің тілегіңіз кітапқа жазарлық. Кітап сіз ойлаған кереметпен аяқталса, оқырман еркін тыныс алар еді. Кереметі жоқ кітап – өлі кітап. Ал мұнда ... – ол кенет басын көтеріп, жан-жаққа қарады. – Мұнда – өмір. Соғыс жүріп жатыр мұнда. Соғыс заңы қатал. Әскери трибуналдың үкімін өзгертуді сұрап, мен өзімше жоғарыға құпияланған хат жібердім. Он екі сағат ішінде бір жауап келер. Бүгінгі сағат жеті жарым соңғы мерзім. Ал қазір, – ол білегіндегі сағатқа қарады, – қазір төрт. Күтейік... Жақсы хабар келсе, әрине, керемет болар еді. Кім біледі...

	Әңгіме осымен біткенін түсінген комбат қоштасып шығып кетті. Комиссар Зубков сол бүрісіп отырған қалпында екі тізесін құшақтап, қайта-қайта ілгері-кейін шайқалып қойды. Сәкі үстіндегі соқыр шамның жалыны капитанның соңынан ергісі келгендей, есік жаққа қарай созылып кетті. Шатыр ішінде әлдеқандай көлеңкелер көлбең қақты. Тербеліп отырған комиссардың көлеңкесі болар.

	– Мүмкін бе? – деді біреу.

	Алаңсыз отырған Арсений Данилович селк етті.

	– Рұқсат етіңіз! Лейтенант Байназаров.

	Комиссар қобалжып, күйініп кетті.

	– Сіздер, немене, бал ашуға келген сияқты, түн ортасынан ауғанда маған шұбырдыңыздар? Түнде жұрт ұйқтауы керек. Ертең той болғалы жатқан жоқ.

	– Ол рас.

	– Сонда ше? – Зубков оқыс бұрылып, аяғын сәкі шетіне салбырата түсірді, шинелін жамылды. Аяғында аппақ жүн ұйық. Қызық. Кім тоқыды екен оны?

	– Жолдас комиссар! Ертең мен сержант Зухты көздеп, автоматтан оқ атуға әмір беруім керек. Мен ондай әмір бере алмаймын.

	– Неге?

	– Мен әлі бірде-бір фашисті атып өлтіргенім жоқ. Өлтіруге үлгірмедім. Сонда неге ең алдымен өз адамымызды өлтіруден бастауым керек? Мен мұны жасай алмаймын. Басқа біреуге тапсырыңыз!

	Қайдан келді Жантемірге бұл батылдық? Оның дауысы да ширақ шықты.

	– Ендеше, бұл саған қиын шығар? – Зубков “саған” деген сөзді нығарлап, басыңқырап айтты.

	– Қиын. Аузым бармайды, қолым көтерілмейді.

	– Сонда бұл саған жаман іс, лас іс қой? – Арсений Даниловичтің тынысы тарылғандай болды. Лейтенанттың шынын айтқаны, өзінің дәрменсіздігі оны шектен шығарды.

	– Жаман іс, лас іс... Қанды іс! – деді лейтенант.

	– Сен кімсің, лейтенант Байназаров? – дегенде дауысы оқыс қатты шығып кетті.

	– Мен бе? Мен...

	– Сен – барлау командирісің! Саған әскери міндет жүктелген. Сен ол міндетті “қиын, лас, қанды” деп басқаға аударғың келе ме? Басқалар, сенің ойыңша, бәрі де қатыгез, мейірімсіз, топас бас кесерлер болып шығады ғой сонда. Солай ма? – комиссар дауысын көтере түсті. – Маған ше? Маған оңай дейсің бе? Үкім шыққан. Оны бір сен емес, мен де, комбриг те, командарм да орындайды. Түсін! Ол қашқын есептеледі. Егерде кез келген адам әскери техниканы мініп алып, махаббат қуып, тайраңдап,сайран сала берсе, қалай болады? Басқа да “төтенше жағдайлар” көбейіп кетті. – Соңғы сөздерді ол өзін сендіріп, жұбату үшін айтса керек. Сәл үнсіз тұрды да, тағы дауысын көтерді: – Әлде ақ қолғабыңды ластаудан қорқасың ба, лейтенант?

	– Неден қорқатынымды өзім де білмеймін, жолдас комиссар, әйтеуір, қорқамын. – Бұған дейін ойында да, көңілінде де болмаған, әдепке сыймайтын қызық бір дәлел келтірді ол. Ондай дәлел Леня Ласточкиннің аузынан шықса, жарасып тұрар еді. Ал лейтенант Байназаровтың аузынан бұл сөздердің шығуы ақылға сыймайтын нәрсе. Ол көптен көкейінде жүрген ойын ақтара салды: – Елге қайтқан соң, жолдас командир, мен әртіс болуым керек. Өнер адамы! Сондықтан өмір бойы мені ождан азабы қинайды.

	Комиссар оны бірден бетінен қақпады. Ойланды ма, әлде мына аңғырттығынан шошыды ма, үндемей қалды. Бірақ:

	– Әртістіктен бұрын, сен, лейтенант Байназаров, жауынгер болуың керек. Жауынгер! Жөніңе бар, босқа бөсе берме! – бұл сөздерді Подлипки ауылындағы концертте өлең оқып шыққаннан соң Жантемірді жұрт алдында “жалынды трибун” деп атаған кісі айтты. “Жалынды трибун” мұндай мейірімсіздікті күтпеген-ді, ол қатты қиналды.

	– Ендеше, кетуге бола ма?.. – деді ол басын иіп.

	– Кете бер... – комиссардың даусында аяныш сезіліп қалды.

	Жантемір бар күшін жиып, әскерилерше ширақ бұрылып, шығып кетті.

	Шырқыраған шындықты айтқан лейтенантпен осылай сөйлесуге тура келгеніне комиссар Зубков қатты қиналды. Шынында да, өзінің майдан жолын жас лейтенант аса ауыр міндет атқарудан бастағалы тұр. Ауыр сын, қатал сын. Бірақ мұның басқа амалы жоқ. Әскери бұйрықтың күшін себепсіз жоюға болмайды. Бұйрықты алған кісі мүлтіксіз орындауға тиіс. Жігіттің жағдайы түсінікті ғой, тек оны жұбатуға болмайды. Оның хәлі мүшкіл. Ау, қазір кімнің хәлі жақсы дейсің? Казарянның, комиссардың, бәрінен бұрын сержант Зухтың хәлі жақсы ма? Бұл түні Мария Тереза менен Ефимий Лукич те тәтті түс көріп, маужырап ұйқтап жатпаған шығар. Таудың төбесінен құлдыраған үлкен тас енді ешкімді аямайды. Төмен қарай құлдырай береді, оны ешкім тоқтата алмайды, басқа жаққа бұра алмайды. Жол бойында біреуді қағып, біреуді баса көктеп, гүрс етіп, құрдымға құлайды ол. Құлақта шу, көңілде қасірет қалады. Бара-бара олар да басылады. Комиссардың жүрегін көптен бері ішінде, жанының түкпірінде жатқан бір ащы шаншу бүріп алды. Өзін болымсыз, әлсіз, әділетсіз деп сезгенде тиетін шаншу еді бұл

	Арсений Даниловичтің көңілінің түкпірінде құттай ғана үміт оты жылт еткен еді. Мана Казарянға өзі айтқан “ керемет болар еді” дегенге сенуге тырысты. Бірақ басқаларды сендіруге бата алмады. Сондықтан Байназаровпен күдіксіз, ашық сөйлесті. “Сөз, бәлкім, сөз қалпында қалар әлі...” деген ой келді басына.

	Шатырдан шыққан соң лейтенант Байназаров есеңгіреп қалды. Өзінің игілікті, зерделілігі, пысықтығымен бүкіл бригаданың назарын аударған комиссар Зубковтың бұл қылығы оны аяқтан қақты. “Міне саған “жалынды трибун”, – деп ойлады ол -“Трибун...” – бұл сөзбен қоса жігіттің санасында кенет осы сөздің түбірінен шыққан, адамның зәресін алатын: “ТРИБУНАЛ” деген екінші сөз есіне түсті.

	Жігіт күркесіне қайтуға асықпады. Қайтқанмен, күркесін тез таба алмас еді. Көкті жұқа ғана шарбы бұлт қаптаған. Ай бұлдырап, тұнжырап қалған. Қазір ол жолдан адастырмайды, жол да сілтемейді. Байназаров сайдан әрі өтуі керек – оның есіне алғаш түскені осы. Жоқ, сайдан ол Гүлзифаның қасынан кеткен кезде өткен еді. Ендеше, оның күркесі осы маңайда болуға тиіс. Онда Леня Ласточкин алаңсыз ұйықтап жатыр. Тіпті оны көргісі келмейді. Жапырақты судырата кешіп, Жантемір әрі қарай кете берді. Комбриг жеркепенің қасынан өткенде оны сақшы тоқтатты, барлау взводы командирін таныған соң бөгет жасамады. Керісінше: “Ғафу етіңіз, жолдас лейтенант” деп құрмет көрсетті. Өйткені бұл солдат та Подлипкиде “Солға маршты” таңырқай тыңдаған-ды. Біраз өткен соң Байназаровтың аяғы жапырақ астында қалған түбірге ілініп, ірі кеудесінің екпінімен едәуір жерге сүрініп кетті, бірақ жығылмады. “Ақымақ!” деді түбірге ме, әлде өзіне айтты ма, қайдам. Шірік ағаш түбірінің, әрине, ақылы толыспаған. Оны ақымақ десең де жетеді.Бойын мықтап ұстай алмаған күшті кісінің өзі кінәлі ғой. Бар бәлені аяқ астындағы шірік томарға жапқан жараспайды... Ол қалай қарай жүрерін білмей, қалшиып қалды. Сол сәт тап таяу тұстан әбден титығына тиген сөздер саңқ ете түсті... Әйтеуір, адаспаған екен.

	– Тоқта! Келе жатқан кім?

	– Сақшы.

	– Белгі?

	Абақтының алдында сақшы алмастырылып жатыр. Сақшы Демьяновтың шырылдаған шыңылтыр дауысы оның құлағына түрпідей тиді. Тісі сырқырап қоя берді. Темір қайрағандай шыңылдаған дауыс тісті қажап, жаныңды күйдіреді. Байназаров қабағын түйіп, абақты жаққа қарады. Тап осы кезде оның басына: “Ана жақта жеркепе ішінде отырған қандай кісі? Кім ол?” деген тосын сұрақ сап ете түсті. Оны тап қазір көргісі келді. Отыз– қырық адым шамасы әріректе сақшы мен Демьянов кері бұрылды. Аяқ дүбірі бір шеттен өтіп кетті. Үлкен қайыңның көлеңкесінде тұрған командирді олар байқамады.

	– Демьянов, – деп дауыстады Байназаров ақырын ғана. Ол бірден тоқтады. Солдат жүре берді. “Қалт есіткен шығармын, сірә” деп сақшы адымын аттай бергенде, шақырған дауыс қайта шықты: – Демьянов...

	Демьянов дереу дауыс шыққан жаққа қарай жүгірді. Командирі қасына келіп жеткенде ол жарғының барлық қағидаларын сақтап, баяндады:

	– Сержант Демьянов, сақшы...

	– Білемін, – деп оның сөзін бөлді лейтенант. – Ол не істеп отыр?

	– Кім, жолдас лейтенант?

	– Әлгі осындағы кісі, – ол абақты жақты ымдады, – тұтқын.

	– Ұйықтап жатыр. Қанша қарасаң да, ұйқтап жатады, жолдас лейтенант. Тіпті бір қапталынан екінші қапталына айналып та жатпайды.

	– Панарың бар ма?

	– Бар. Міне, қалта панар. Жақсы жанады.

	– Маған ол жаққа кіруге бола ма?

	– Неге болмасын? Болады. Сіз менің өз командирімсіз. Суырманы алып тастаймыз да...

	Олар абақтыға келді. Шетірек жерге тоқтап сақшыны күтіп қалған манағы сақшыға Демьянов алыстан:

	– Қатардағы Атаев, бар, кете тұр, – деп бұйрық берді, – мен қазір...

	Есік түбінде тұрған жаңа сақшы командиріне өзін сезгір және алғыр көрсету үшін болса керек, иығындағы автоматын тез қолына алды да:

	– Тоқта, келе жатқан кім? – деп шаңқ етті.

	– Сақшы мен командир. Есіктің ілмегіндегі суырма ағашты алып таста!

	– Жарай ма?

	– Жарайды.

	Қисайған есікті салдырата ашқан олар Демьяновтың панарының жарығында басқыштың сатысымен төмен түсіп, үлкен жеркепеге кірді. Жер еденнің нақ ортасында қос алақанын жастанып, тізесін иегіне бүгіп әкеліп, домалана жиырылып, Любомир Зух ұйқтап жатыр. Демьянов панар жарығын оның басына бұрды. Тұтқынның ақшыл жүзі тып-тыныш, тынысы бірқалыпты. Панардың жарығы бастан асып, Любомирдің оң қолының басына тоқтады. Онда ине ұшымен шанышып, көкшіл қара сиямен: “Любо” деген сөз жазылған.Сонау бала кезінде қаладан келген бір жылмақай жас жігіт екі жұмыртқаға ауыл шетіндегі сайда бүкіл балалардың қолдарының басына аттарын жазып шықты. Атын толық жаздыруға Любомирдің қаржысы жетпеді. Алып келген бір жұмыртқасына сол “Любо” деген екі буынды шаныштырып жаздырды. Әйтсе де қаладан келген қонақ көңілін қалдырмады. Кеңшілік жасады. Ол “Лю” немесе “Люб” деген сөзбен шектелуі мүмкін еді. Өйткені оның жұмыртқасы да балапан тауықтың жұмыртқасы болатын. Байназаров Демьяновтың панарын сұрап алды.

	– Петрусь, – деді лейтенант өтініп. – Сен азырақ шыға тұршы. Абыржыма... Оны оятқым келіп тұр.

	– Оята алсаңыз жақсы болар еді.

	Демьянов шығып кеткен соң Жантемір панардың жарығымен Зухтың тұла бойын шарлап шықты. Балтамен апыл-құпыл жона салған жігіт емес екен бұл. Табиғат оны шынайы шабытпен сұлу сомдаған. Кімнің кім екенін ұйқыда жатқанда білуге болады. Жарықты ол қазір тұп-тура тұтқынның жұмулы көзіне түсірді. Кірпігі сәл жыбыр етті де, ақырын көзі ашылды.

	– Сержант Зух! Осы ұйқтағаның да жетер.

	– Жарықты тартыңыз, көз қамасады. – Ол асықпай түрегеп отырды. – Сіз кімсіз?

	– Мә, өзің қара, – деп лейтенант қолындағы панарды Любомирге ұсынды. – Жақ та, бастан-аяқ өзің қарап шық.

	Жігіт алуға асықпады:

	– Неге?

	– Былайша... Егер көргің келсе деймін. Кім екенімді өзің сұрадың ғой.

	Зух орнынан түрегелді. Жарығы қабырғаны бойлап жүгірген панарды ол Жантемірден алып, екі-үш қадам артқа шегінді. Бірақ жарықты панар иесіне емес, шетке бұрды...

	– Тағы да жауап алуға келдіңіз бе?

	– Жоқ. Мен үкім шығаратын кісі емеспін.

	– Кімсіз?

	– Сені күзететін солдаттардың командирімін.

	Сонда ғана әлгі панардың жарығын Байназаровқа бұрып, оны қараңғыдан шығарды.

	– Лейтенант... Дәу екен... Басы төбеге тиіп тұр. Жасың нешеде?

	– Жиырмада.

	– Мен де жиырмадамын. Жиырма бірге қарадым. Бой жағынан асып бара жатқан жайым жоқ. Бойым өсіп болғаны шығар осы.

	– Бойда тұрған не бар?

	– Сонда неде?

	– Құт қонуда. Сәті түсуде. Бақытқа қол жетпесе...

	– Құт қону жағынан бұған дейін өкпем жоқ. Маған ұдайы құт қонды. Бұдан әрі де үмітім көп, – деді Любомир Зух.

	– Осы кезге дейін маған жөнді құт қонып көрген жоқ.

	– Қайғырма, лейтенант, құт қонар әлі, – деп ол өзі де абайламастан “сенге” көшті. – Мына фашистті қырып тастайық та... Жаңа бір керемет түс көріп жатыр едім. Мен бронетранспортеріммен тауық қорасын емес, Гитлер тұрған қамалды жапырып, күл-талқанын шығардым. Пырылдап ұшып шыққан екі тауық орнына фюрер мен оның әйелі шырқырай қашып, қалақай арасына кіріп кетті. Соларды енді қуып жетемін дегенде, сен келіп ояттың. Неге келдің? Өзің де ұйықтамайсың, өзгеге де ұйқы бермейсің.

	Байназаров жігіттің бұл сөздеріне қайран қалды, тіпті есі ауысып кетпеген бе деп күрсініп қойды. Бұл дені сау адамның сөзі емес сияқты. Басында ақылы бар адам осындай тыныш, осындай қамсыз бола қоймас. Байназаров орағытып тұрмай, тура сұрақ қойды:

	– Мына қара, Зух, әлгіндей үкімнен соң сен қалай ұйқтай аласың? – Өзінің кірпік қақпай өткізген түнін ойлады, комиссар мен Казарянды есіне түсірді. Олар қапаланып, түнді өткізе алмай қиналса, бұл алаңсыз ұйқтап жатыр.

	– Қандай үкім? – Любомир панар жарығын төменге түсірді. Екеуі тастай қараңғыда қалды. – Қандай үкім? – деп қайталады. Оның дауысында үрей де, қасірет те жоқ. Жігіттің ақылдан адаса бастағаны рас шығар.

	– Немене, ұмытқансың ба? Кешегі үкім.

	– Кешегі үкім қате. Шылғи нақақ. Өзің ойлап қарашы, лейтенант, мен әлі бірде-бір фашисті өлтіргенім жоқ. Өлтіруге тиіспін! Мен керекпін. Мен елдің таянышы, Отан солдатымын. – Бұл ойларын мана ол көзі ұйқыға кеткенше ойлап жатқан болатын. Сондықтан іркілмей жалғастыра берді. – Қараңғыда жасалған қараулық бұл. Таңертең күн жарығында бәрі де анықталады, өзгереді. Күн шыққан соң қиянат, әділсіздік әшкереленеді. Әлі үкім шығарғандарға ойланып, қатені қылмыстан айыру үшін ұзақ түн берілген. Ақырын ойлап көрер. Ақылға салар. Мен түсініп алдым: мені бейбастақ бассыздарды ақылдандыру үшін жазаға тартқалы отыр. Егер осы ойым бекер болса, неге мені кеше іңірде– ақ атып тастамады? Үкім кері қайтпайды, дереу орындалуға тиіс делінген. Түсіндің бе енді әскери айланы, лейтенант?

	Үрейлі қараңғыда кәміл сеніммен шыққан байсалды үннен Байназаровтың зәресі ұшты. Тап Любомир қарсы алдында емес, өзінің көріне түсіп, жер астынан жоғары қарай сөйлеп тұрғандай. Әрі көңілі көтеріңкі, жаны тыныш. Әйтеуір, қазір беті көрінбейді.

	– Сен қалай ойлайсың, лейтенант?

	– Әзірше ойлап үлгермедім. Сені тыңдадым. Біз екеуміз де фашиске оқ атқанымыз жоқ әлі. Кеудемізде кек қайнайды.

	– Кесіп айт, қалай ойлайсың?

	– Сенше ойлаймын.

	– Ендеше, мен дұрыс ойдамын. Екі кісі бірдей қателеспейді. Бірақ сен мені мүлдем уайымсызға санама. Көңілімде күдік бар, әрине. Мен оны дереу қуып шығарамын. Ажал алдында неге күні бұрын бас иеміз? Дұрыс айтамын ба?

	– Дұрыс.

	– Әйтсе де, лейтенант, сен маған неге келдің?

	– Білмеймін, Зух, өзім де білмеймін. Бәлкім, аздан кейін түсінермін.

	– Рақмет! – деді Любомир риза болып, не үшін алғыс айтқанын сұрасаң, өзі де түсіндіре алмас еді.

	Жабылмай қалған есіктен түскен сарғылт жарыққа қарап, Байназаров шығар жақты шамалады.

	– Қош болып тұр, Зух.

	– Сау бол, лейтенант.

	Лейтенант қармана келіп, есікті тапты, етігінің табанына қорғасын құйылғандай, аяғын ауыр басып, шығып кетті. Любомир Зух панар жарығын аяғының астына бұрған қалпы тұрып қалды. Әлгі жігіт панарын ұмытты, бұл мұның да есіне түспеді.

	Мұнда келіп, қатерлі қате жасағанын Жантемір тысқа шыққан соң ғана аңғарды. Жанын азапқа салуға қандай Ібіліс ертіп келді оны бұл жерге? Неге? Осы “негені” Зух екі рет қайталады. Әйтеуір, көзіне көзің кездеспегенін айт, әйтеуір, ол сенің туған жеріңді, аты-жөніңді сұрамады... “Әйтеуір” дейміз. Жұбаныш таптың, ақталуды таптың? Жарайды... Ал таңертең Жантемір Байназаров көзін қайда қояды?..

	Ал Зухтың жүзінде Жантемір өлімнің көлеңкесін де байқамады. Жоқ еді ол көлеңке. Лейтенант көңілінде: “Бәлкім, таң атқанша үкім өзгерер әлі...” деген құттай үміт ұшқыны жылт етті.

	Байназаровтың кеткеніне біраз уақыт өткен соң Любомир өзінің алақанында жанып тұрған панар қалғанын байқады. Панар иесін дауыстап тоқтатпақшы болғанымен: “ертең тапсырармын” деп ойлады. Сөйтіп, өзіне жарықпен жол ашып, арғы бұрышқа барып сүйенді. Панарын қарсы қабырғаға бұрып, үнсіз қалды. Қандай керемет, қандай тылсыммен түні бойы есіне түспеген Мария Тереза кенет құйттай ғана күшті саусақтарымен Любомирдің көкірегін айырып, оның жүрегін жарылардай етіп, бүріп алды. Бүріп алды да, дереу суырып шығарды. Кеудесінің ішінде сыздаған қуыс қана қалды. Бар қалғаны сол. Онда үміт те, сыздау да жоқ сияқты. Неге суырып алдың оның жүрегін, Мария Тереза? Тәтті азаптан неге құтқардың, сен, оны? Естисің бе, Мария Тереза? Неге? Сөйтіп, дүниеден және сенен безер ме екен ол енді – бұрынғы сержант Любомир Зух?

	Жоқ, біржола жұлып алмады әйел күйеуінің титықтап қалған жүрегін. Панардан түскен сарғылт жарықтан Мария Тереза шыға келгендей болды бір сәт. Оң бетінде – қуаныш, сол бетінде – сағыныш. Оң қолын – көрісуге, сол қолын – қоштасуға ұсынып тұр. Қайсы бетіне қарап, қайсы қолын қысар екен Любомир? Үлгіре алмады соған. Ұстаған панары кенет жерге ұшып түсті. Келіншек тұрған жерінде сарғайып, құйттай нұрға айналды. Сол сәт баяғы күшті саусақтар жігіт жүрегін тағы бүрді. Бүрді де, таң атқанша жібермеді.

	* * *

	Шарбақтың түбінде ұйықтап жатқан Гусарды әбігерге түсіріп, шаңды бұрқыратып өткен “Виллис” ауылдан шығып, ашық қыратқа көтерілді. Қазір ол ұзын қара құйрығы шұбала шапқан жанды жануарға ұқсайтын еді. Шамасы, бір суық хабар алып келе жатқан болар. Жақсы хабар әкеле жатса, осынша асықпас еді. Жарқыраған ашық аспан астында үрей таратып, шұбалған сол ұзын шаңның құйрығы Мария Терезаны құрдымнан тартып шығарып, тағы да қауіпті жер бетіне алып келді. Алып келді де, ақыл-есін, еркін өзіне қайтарып, мықты шешімге келтірді. Төніп келе жатқан пәлені қол қусырып, күтіп отыратын кісілерден емес еді испан қызы Бережная.

	Алдымен ол үй жабдықтарын – балтасын, күрек-тырмасын балшықтан тазартып шоланға жинастырды. Одан соң ауыстыратын киім-кешегін, кірлеген екі сүлгісін, екі жаулығын, ақ кенеп жамылғылары мен өрнекті жастық тысын жуып, күнге жайып қойды. Кірі кепкенше, үйдің еденін жуды, шоланды сыпырды, төрт терезені жарқырата сүртіп шықты. Шегеде ілулі тұрған қысқа күртесін сыртқа шығарып, таяқпен қағып, үйге кірді; самауырға су құйып, от жағып жіберді. Осы арада кірлері кеуіп үлгірді. Оларды өтектеген соң қабат-қабат бүктеп, үйіп қойды. Кондратий Егоровичтің аң аулауға алып шығатын дорбасының түбіне жарты шелектей картоп, кебежеге бар азық-түлігін салды, солардың үстіне күртесін, өтектеген кірлері мен өзінің ұсақ-түйегін салып толтырды. Бұдан бұрын немістер жақында келген кезде пештің артындағы қуысқа жасырған комсомол билетін, жеті жылдық мектепті бітіргені туралы куәлігін, МОПР билетін, ГТО мен Қызыл айқыш белгісін алып, бір жапырақ шүберекке түйді. Оларды әуелі дорбадағы киімдері арасына қыстырмақ болып тұрды да, ол ойынан қайтты. Апшып, тарылыңқыраған тор көз пенжегі бар. Жолға соны кимекші. Түйіншегін пенжегінің қалтасына салып, сыртынан түйреуішпен бекітіп қойды. Сонда қауіпсіз болады. “Сақтана-сақтана сақ болады, сақтанғанның басына бақ қонады” деуші еді анасы Анастасия. Марқұм тек өз басын сақтай алмады.

	Бар шаруасын байыпты тындырды Мария Тереза. Дорбаны байлаған соң үй ішін жай ғана шолып шықты. Дүниесі тапшы болса да, отының басы құтсыз емес. Ұқыптылықты ұнатады Мария Тереза. Күле шығарып салған үй, күле қарсы алады.

	Шаруамен жүргенде күн кешкіріп кеткенін байқамай қалыпты. Байқаған соң да, ол алып-ұшпады. Жай-барақат ойындағыларын жасай берді. Самауыр қайнағанда шай дастарқанын жайды, содан соң Федора кемпірді алып келді.

	Қыз бойын байсалды, еркін ұстады. Барлық жүйкесін жұдырығына жинап, алақанына қысып алғандай. Мұны көргенде сезімтал кемпірдің көңіліне күдік келіп, бүйрегі бүлк етті. Бірақ Федора сыр бермей, жорта аңқаулана қалды:

	– Қашан келсең де осы Марияның дүниесі ұдайы күліп тұрады, күйеуін күткен үй сияқты. Күйеу де келер әлі, құдай қаласа...

	Үй иесі бұл сөздерге ештеңе айтпады, қарсы да болмады. Барлық шаруасын тындырып, еркін тыныс алған соң:

	– Келіңіз, шеше, екеуміз бірге отырып, шай ішейік, – деді.

	– Ішсек, ішейік... – деді кемпір дастарқан басына отыра беріп. – Судан ішіміз кеппес... – деп әдетінше жымия күлді. Федора кемпірдің сақылдап күлгені ешкімнің есінде жоқ, оны көз алдына келтіру де қиын. Жақсы адамдар, бәлкім, осындай болатын шығар...

	– Наным қатыңқырап кеткен, шайға салып жерсің.

	Қонақ тамақтан бас тартпады, бір тістем нанды үзіп алып, шыныаяққа салды. Әлі басты әңгіме айтылмады. Бұрышта тұрған иыққа ілетін дорбаны Федора есіктен кіргенде-ақ көрген, әдейі сұрастырмады, күтті. Балғын келіншектің байсал тартқан кескін– келбеті, қылығы, дауысы, әрі мына тосын шай дастарқаны – бәрі де Мария Терезаның өмірі, болмысы, тағдыры күл-талқан күйреп, түбегейлі өзгергенін айқын аңғартып тұр. Он жеті жасар өмірінің бір өрімі түйіліп, ендігі өрімі мүлдем өзгеше өрілмек. Осыны сезді көрші кемпір. Бірақ күдігін ішінде сақтауға тырысты:

	– Әйел кісі осылай ұдайы қонақ күткен секілді өмір сүруге тиіс, – деді. – Тіпті қытшылықтан тарыққан кездерде де. Өзімнің бар өмірім қонақ күтумен өтті.Осылай үмітің, сенімің артады.Біреуге сенің ошағыңда жанған от, жылы шырайың керек болуы ықтимал Мінеки, сен де буынып-түйініп отырсың.

	– Мен ешкімді күтпеймін, кетіп барамын, Федора шеше, – деді Мария Тереза.

	– Мәссаған! – деп таңырқады Федора. – Мынадай үйіңді тастап, қайда барасың?

	– Майданға. Любомирдің қасына. Басқа амалым жоқ.

	– Ой, әумесер, мына аласапыранда қайдан табасың сен оны? Мен жас кезімде жәрмеңкеде адасып, екі күн жоғалып кеткем, жолаушыларға еріп қайттым. – “Екі күнді” кемпір сенімдірек болсын деп қосты, әрине. Ал жәрмеңкеде жоғалып кеткен әлегі рас. – Әйел тағдыры – күту, үміт ету, қызым.

	– Күте алмаймын. Кетемін. Табармын. Илеудегі құмырсқа емес, адамдар ғой ондағы. Адамды адам тануы, білуі мүмкін, сұрастырармын.

	– Қашан кетпексің?

	– Тап қазір, шайды жинастырып, шыны аяқтарды жуамын да...

	– Сөйтіп, кешке таман кетесің бе?

	– Кештің зияны жоқ. Мен сонау күннің артынан бара жатырмын, – деді ол иегімен терезені ымдап.

	Көптен бері айқышпен қатысын үзген Сырғыма Федора бұт, айқыш қойылмаған бұрышқа қарап шоқынып алды, ішінен бірдеңелерді сыбырлап, күрсініп қойды.

	– Сені көруден тебіреніп кеттім, – деді ол. – Үгіттеп қайтем. Бәрібір алған бетіңнен қайтатын түрің жоқ. Батамды беремін, бар құдіретім сол Бұрынырақ білгенде, жолға шипалы шөптер әзірлеп қоятын едім.

	– Қайран шешем, – деп кенет тебіреніп кетті Мария Тереза, – сенің өзің шипасың, өзің шипасың. Қиналған кездерімде сені ойлармын. – Сол сәт ол жуып тұрған шыныаяғын еденге түсіріп алды. Шыныаяқтың тұтқасы сынып түсті.

	– Сапар алдынан мұны амандыққа жориық. Жұмыр жағы бүтін қалды, жауда жараланса да, аман шығар. Көрісерміз.

	Мария Тереза алдымен толқып кетті. Содан соң шыны аяқ сынғанын Любомирдің бүгінгі жағдайына жорыды. Ендеше, ол жараланғанымен, аман-сау құтылар. Саламат құтылса, әрине, қауышармыз. Жер бетінде жүрсе, бәрібір сүйгенін іздеп табады ол..

	Үміт күтуге көп нәрсе керек пе адамға? Кейде еденге түсіп, сынбай қалған тұтқасыз бір шыныаяқ та жетеді.

	Бұдан әрі отыра беруге уақыт таянып қалды. Анау қақпа бағаналарының көлеңкесі көшенің арғы жағына өтіп барады. Жолаушы тез тор көз пенжегін киіп алды. Айтарлықтай тар емес екен әлі ол, тек жеңдері ғана апшыған, қалталары сәл кішірейген. Ауыр аң дорбасы оның арқасына ұшып қонды. Бауларын иығына асынуға кемпір көмектесті. Үнсіз сыртқа шықты. Шоландағы ағаш шегеде ілулі тұрған тотыққан құлыппен Мария Тереза сыртқы есікті бекітті. Кілтті Федораға ұсынды:

	– Мә, шеше, үй сенің қарамағыңда қалады. Бізді күт. Соғыс аяқталған соң екеу боп қайтармыз.

	– Солай болсын. Солай болар. Әлгі Әзірейлінің алқымынан алып қайтыңдар. Малғұн фашистің айқышы тап таскене тәрізді екен. – Ол кілтті белдемшесінің қалтасына салып қойды. – Үйіңе қиналма, өзім аман кезде, аман тұрады. Оттан, көзден ғана амал жоқ, ол құдайдың қолында, әйтеуір, өздерің аман қайтыңдар.

	Любомирмен алғашқы кеште отырған әлгі үлкен жалпақ тасқа аяқ басудан қыздың тұла бойы қалтырап кетті. Осыған дейін қанша басты сол тасты, бірақ Зухты есіне алмады. Тас өз орнында, Зух өз орнында болды. Енді қазір олар – тас пен кісі – екеуі бірге қосылды, содан да аттап өте алмай, лып етіп отыра кетті. Тынысы тарылды, құлағы шыңылдап барады.

	– Жолға шығарда отыру керек. Кел, отырайық, – деді кемпір өзі шетірек жайғасты. Екеуі біраз отырды. Бұл салттың тылсымды мәні бар екен. Осы уақыт ішінде Мария Тереза босап кете жаздаған жүйкесін жинап, алақанына қысып алды.Арқасындағы жүгін жерге түсірмей-ақ, қарғып тұрды да, кең адымдап көшеге шықты. Қақпаның суырмасын Федора кемпір өзі тартып қойды.

	– Иә, қадірлі Федора шеше, осы жерде қоштасайық. Кішкентайымнан бергі жасаған қамқорлығың үшін мың рақмет саған. Риза бол енді.

	– Риза болмай қайтейін?!

	Қыз кемпірді құшақтауға ұмтылды, кемпір оны тоқтатты.

	– Бұл жерде емес, ауыл шетінде қоштасайық. Ұзатып салмасам, көңілім орнықпас.

	Мария Тереза Бережная көрші-қолаңының бәрімен тату тұратын, алайда, дәм-тұз бөлісерліктей жақын араласа алмағанын айтқан жөн. Олар да барынша батыл, тік мінезді, ешкімнің бет-жүзіне қарамайтын тілі өткір, аңқылдаған ақ көңіл испан қызының таза табиғатын жете түсіне алмай, кейде абдырап, кейде аңқиып, кейде күдіктене қарады. Мария Терезаның басқалармен қоштаспау себебі осы. Көршілері де оған көп назар аудара бермеді. Анастасия мен Кондратий де үй аралап, сөз қуып, өсек тасыған емес. Қажет болса, жұртқа шын көңілден көмек көрсететін, өздері қысылғанда көмек сұрайтын, мерекелерде қонақ шақыратын, өздері қонаққа сиректеу баратын.Осы қастерлі қасиеттері, бәлкім, қызына да көшкен болар.

	Федораның тілегіне қарсы болмады қыз. Олар үлкен жолға шығатын шаңдақ тығырыққа кіріп кетті. Қарсы кездескен ешкім бола қоймады, тек шетен шарбақтардан, қақпа сыртынан қарап қалушылар көрінді.Олар бұларға таңырқамады. Бір түрлі қызық көрінетін екі әйелдің басына қандай ой келмеді дейсің. Басқа ой келсе, аяқтың мазасы кетеді. Ақылды көрші-қолаң осылай ойлайды. Көшенің басында бұларға кәрілік пен аштықтан жыл бойы үстінен жабағысы түспеген Гусар жым-жырт еріп алды. Оны бұлар қуып жібермеді. Мұны келіскені деп ойлаған жалбыр кәрі төбет жанай жорта берді. Үшеуі бірге бара жатты. Оң жағында етігінің табанынан шаң бұрқыратып, жүк арқалаған Мария Тереза келеді, ортада Федора “сырғымасын” салдыратып келеді, сол жағында адам жанды Гусар бүлкілдеп желеді.

	Манағы ұзын құйрықты жануар жүгіріп келген қырға жеткенде жүргіншілер тоқтай қалды. Алдымен Федора сөйледі:

	– Енді көріспесек, бақұл бол, қызым. Алмағайып, алапат заман ғой. – Осыған дейін сыр бермей,бойын мықты ұстап келген кемпірдің көңілі бірден босап кетті. Екі-үш түйір көз жасы да ыршып түсті. – Шығарып саларда жылады деп ойлама, мен жай ғана... – Сөзін ол дереу басқа жаққа бұрды. – Үйің мен жерің түгел тұрады, аман бол Жарты күн ішінде талай жылға үлкейіп кеткен Мария Тереза кемпірдің әсерлі сөздеріне де, көз жасына да шыдап бақты. Тек қабарыңқы еріні ғана сәл дір еткендей болды.

	– Жарайды, мен кеттім, қош болыңыз. Екеуіңіз де... – деді де, шапшаң адымдап кете берді. Федора кемпір бүріскен қолдарын қайта-қайта бұлғап қалды, ал Гусар күйініп, оқтын-оқтын қыңсылай берді. Ұзатушылар тез ғана кері қайтпады, тұрған жерінде қала берді. Қырқаның төбесіне шыққан кезде жолаушы ту сыртына айналып қарады. Әлгілер әлі тұр екен. Гусар тіпті шоңқиып отырып алған. Қыз: “Біреуі адамның қарты, екіншісі – иттің кәрісі. Бұл дүниенің ащы-тұщысын, тауқыметін көп тартқан байғұстар... Оларға кім еркелетіп, кім алғыс айтты дейсің...” деп қатты тебіреніп бара жатты..

	Ол төбенің арғы жағындағы орманға келіп жетті. Бұл жерді қыз әжептәуір біледі. Бұрнағы жылы олар Кондратий Егоровичпен осы орманнан өтіп, бір ауылға сиыр сатуға барған еді. Алдымнан қасқыр шыға келмей ме деп күдіктеніп, ұдайы әкесіне тығылып барды. Орманнан шыққан соң, ойпыр-ай, қатты қуанды! Қайтарда түк қорықпады. Міне, қазір де ол қорқу-үркудің не екенін білмей, кешке таман орман аузына келіп кірді. Біраз барған соң оның көзіне құрғақ жапырақпен қапталған қалың топырақ үстіндегі трактор табанының іздері шалынды. Таныс із сияқты! Любомирдің ізі. Ендеше, бағыты дұрыс, жапырақ кілемді судырата басып, ол қуаныш құшағында келе жатты. Жол едәуір алыстады. Орманнан өткенше не бәрі үш-төрт жүк машинасы кездесті. Бірі оның тұсына келіп тоқтады да кабинадан мұртты, жирен шашты біреу басын шығарып:

	– Ей, ару бикеш! Қалаған жеріңе желдей есіп, апарып тастайын, кел! – деп айқайлады.

	– Маған желдің қажеті жоқ, жөніңе есе бер! – деді қыз. Әлгі бұдан әрі қыстамады.

	– Тым болмаса, аппақ аяқтарыңды аямадың-ау, мейірімсіз! – деді де мұртты жирен бас кабинаға қайта тартып алды. Машинасы зырылдап жүріп кетті.

	Мұндай серік қызға жақсы болар еді ғой. Ол, шамасы, майдан жаққа бара жатқан шығар: сұрастырып, бірдеңелер білуге болатын еді. Бірақ, қаншама жүректі болғанымен, Мария Тереза бейтаныс еркектен қатты сескенетін еді. Олардан әрірек жүрген жөн. Өз аяғыңа таян, өз басыңа сен. Любомир мен екеуі де ессіз. Өз әдірісін ол да бермеді, бұл да сұрауды ұмытыпты. Тап бір-бірінен бір тұтам қалмау үшін қосылған жандардай. Дүниені біржола ұмытты. Оның есінде тек “капитан Казарян”, “комбат Казарян” деген ат қана қалған. Өйткені, осы есімді Подлипкиде солдаттар ауыздарынан тастамайтын.

	Орманнан шығудан іңір түсті. Жол кейбір жерлері кедір-бұдыр құла түзге тартты. Көз байланып үлгірмей, көкжиектің шетінен қызғылт дөңгелек ай да туды. Біраздан соң ол сарғайды, қайтадан өзінің негізгі түсіне оралып, жерге тылсымды жарығын төкті. Ол аса тәкәппар. Айға сынай қараған қыз мұңайып қалды.Бұл ай енжар, жат болып көрінді.Екеуінің айы емес, өзге ай еді бұл. Ол жалғыздықты қалайды. Санасын сабыр, қорқынышын батылдық жеңбесе қыз, бәлкім, қатты сескеніп қалар еді. Жым-жырт құлазыған құла түзде жалғыз өзің зілдей көк аспанды көтеріп көр, мықты болсаң! Бір қызығы, ашық көк күндіз кісіні өзіне тартады, түнде жерге итереді. Тап қасында ұйқысыраған әлдеқандай құс сайрап қойды. Қайтқан құстар болар, шамасы, Қыз бұған қуанып кетті. Әйтеуір, қасыңда тірі жанның тыныс алғаны жақсы ғой.

	Чернявкаға дейін Мария Тереза өзі де байқамастан Зухтың жүрген ізімен келді. Құлаған лашық үйіліп жатқан әлгі бұрылысқа жеткенде ойланып тұрмастан солға бұрылды. Бір тылсымды күш қызды аяп, жол көрсеткендей. Хутордың бірде-бір терезесінде жарық көрінбейді. Көрінгенімен, жолаушы жол сұрамас еді. Ол былай да жөнін біледі.

	Мария Терезаның аяғы солға қарай тартқаны жақсы болды. Оңға тартса, зәрені ұшыратын жағдайдың куәсі болуға тура келер еді, бәлкім. Ондай жағдайдан құтқарды тағдыр.

	Хутор едәуір артта қалды. Сірә, тағы төрт-бес шақырым жүрген шығар. Шамасы, енді көп те қалмаған болар. Әне, алыс емес, айдың жарығында орман көрінді. Любомирдің әскері тап осында болуға тиіс. Әскер ұдайы ағаш арасындағы қойнауға жайғасады ғой. Қыз бөлек орманға бұрылды, жапырақты судыратып бес-алты қадам аттаудан алдынан қарлыққан ашулы дауыс естілді:

	– Тоқта! Келе жатқан кім? Белгі?

	– Мен! Мария Тереза.

	– Қандай Мария? Қандай Тереза?

	– Любомир Зухтың келіншегі. Әйелі... – қыз тоқтап қалды.

	– Ондай белгі жоқ! Қаруыңды жерге таста, қолыңды көтер! Әйтпесе, атамын!

	– Менің қаруым жоқ. Атсаң, ат! Маған оқ тимейді.

	– Жорта ақымақ болып, басымды қатырма!

	Сақшы автоматын кезеп, қызға таяп келді.

	– Ойпыр-ай! Тіпті, қаршадай бала екенсің ғой, дорбаңдағы немене?

	– Картоп пен күртем. Басқа да ұсақ-түйек... Қалтамда комсомол билетім бар.

	Сақшы кейін шегінді. “Мынау асқан айлакер біреуге ұқсайды. Жас та болса, ысылған әккі шығар, сірә. Қарауыл бастығын шақыру керек” деп қорытынды жасады.

	– Ал серігің қайда? Луиза ма, Тереза ма?..

	– Мен бір өзім Мария Тереза.

	– Аға сержант Мамаев! – деп шақырды ол қарауыл бастығын. – Мынаның кім екенін ана жақта тексерер. – Ол орман жақты ымдады.

	– Ал Любомир Зух осында ма?

	– Зух? Кім ол? Тоқтат! Білмеймін мен ондай пендені. Қозғалма.

	Қарауыл бастығы Мамаев жүгіріп жетті.

	– Міне, жолдас аға сержант, белгісіз мақсатпен жүрген белгісіз адамды ұстадым.

	– Қайдағы “белгісіз мақсат” болсын? Мен күйеуім Любомир Зухты іздеп келдім. Сен ұстаған жоқсың, мен өзім келіп тұрмын.

	– Өзін біресе Мария, біресе Тереза деп бүлдіріп тұр, жолдас командир.

	– Менің атым екеу, Испанияда туғанмын.

	– Ә, испан қызымысың?! – Мамаевтың дауысында күдік байқалды. – Дон Кихот, Дульсинея Тобосская, – деп ол сәті түскенде өзінің оқымыстылығын да көрсетіп қалғысы келді. – Оған қоса Франко, “Голубая дивизия”! – аға сержант бұл қыздың текке жүргемегеніне күдік келтірмеді.

	Алдымен қыздың дорбасын жерге қойғызды, онан соң пенжегінің қалталарын қаға қарады. Қару-жарақ табылмады. Сырттай қарағанда, тыңшыға қарудың қажеті де жоқ. Тіпті, қауіпсіз Мария Тереза тінтуге қарсы болмады, егеспеді де. Не боларын жай күтті.

	– Кел, Кармен, түс алдыма! – деп бұйырды қарауыл бастығы. – Ол жақта Зухыңды да, Хозені де табармыз.

	Чернявкадан соң Мария Тереза кері қарай кетіп, ауыр артиллерия полкіне тап болды. Арнаулы бөлім уәкілі өзге бөлімшеге кетуіне байланысты қыздан жөнді жауап алушы болмады. Ол таң атқанша жеркепеде сақшылардың қасында отырып шықты. Уәкіл тек таңертең ғана қайтып келді. Мария Тереза оған бәрін де егжей– тегжейлі айтып берді. Испаниядағы өмірін де, Подлипкидегі марқұм ата-анасын да, алғашқы махаббатын да, Любомирдің жөнсіз бронетранспортерді айдап келіп, қонып кеткенін де, тойсыз некелерін де, капитан Казарянды да, тіпті, Федора кемпірді де қалдырмады. Көпті көрген ақ шашты чекист бұл әңгімені толқып, аяп, орынды таңырқай отырып тыңдады. Қыздың күдіктенетін кісі еместігін, болашақ үмітіне шынымен сеніп, азап шегіп, адасқан жан екенін бірден аңғарды ол. Комсомол билетін, МОПР анықтамасын, Қызыл айқыш белгісін алақанына салып, жымия қарады:

	– Бұларды сақтағаның үшін рақмет, қарындас. Нағыз комсомол екенсің. Егер әскерде қалатын ниетің болса, сендейлерге орын табылады.

	– Ниетім бар, ағай. Тек мен сүйгеніммен бірге майданда болуым керек.

	– Капитан Казарянды танимын мен. Тапсаң, мынаны тапсыр оған. – Ол екі-үш сөз жазылған бір жапырақ қағаз ұсынды. Казарянның қай жақта тұратынын да сілтеді. Тек Зух туралы көңіл жұбатарлық ештеңе айтпады. Ал Мария Тереза жақсы ағайдан сол сөзді күткен еді.

	Мария Терезаны бұл жерде жақсы тамақтандырды, жолына нан, бір білем май және жұдырықтай шақпақ қант берді. Ауырлай түскен дорбасын арқалап, түске таман сапарға шықты жолаушы. Барар жері – Чернявка жақта еді.

	* * *

	Жерлеу командасы өзінің негізгі ісіне алғашқы рет кірісті. Күн шыға бере шөбі қураған үлкен төрткүл алаңның бір шетіндегі қарт емен мен қу көктерек арасында тереңдігі бір метрден асатын шұңқыр қазуға кірісті. Командадағы жеті адамның бәрі де егде тартқан, әлде жараланып, қатардан шығып қалған кісілер еді. Олар бұл қабірді кімге қазып жатқанын біле бермейтін. Кімге болса да, жайсыз жұмыс. Содан да жұмысты еңсесі түсіп, енжар істеді. Келесі күні олар майданда қалған өліктерді жер қойнына тапсырады. Сол марқұмдардың не үшін жан бергенін біледі. Елі үшін. Ал мынау не үшін?

	Жер тастақтау екен. Жұмыс өнбеді. Екі-үш күрек қазған соң жуан емен тамыры шыға келді. Оң қолының сұқ саусағы жоқ солдат оны өткір балтамен шауып, жұлып алды да, лақтырып тастады. Балтасы тайып кетіп, бір қарыстай тамыр шошайып қалды.

	– Шауып таста, шығып қалмасын, – деді жасы үлкен біреуі.

	– Қорықпа, бәрібір шығып кете алмайды, – деп қарсы болды саусақсыз, балтасын шетке лақтырып жіберді. Шұңқыр дайын болғанда, команда күректерін еменге сүйеп, кетіп қалды. Жаңа ғана қазылған көр аузы өзінің мәңгілік иесін күтіп ашық жатты.

	* * *

	Күн шыға орман арасында кәдуілгі ығы-жығы өмір басталды. Әр жерде үлкен-үлкен қазандардың буы бұрқырайды. Біреулер қаруын тексеріп, біреулер киіміне түйме тағып, біреулер – мотор тұтандырып жатыр. Байланыс жеркепесінде Морзе аппараттары сартылдап, телефон сымдарын бойлап жаңа бұйрықтар зымырап барады. Взвод командирі күркеден күркеге, шатырдан шатырға соғып, тексеріп жүр. Майдангерлерді алдағы айқастарға сақадай сай әзірлеудің қамы бәрі де. Шайқас тынысы жақын қалған.

	Леня Ласточкин, тап Байназаров ойлағандай, ұйқыдан оянудан көк көздерін жұдырығының сыртымен сүртті. Таң алдынан ғана күркеге кіріп жатқан досын оятпау үшін аяқ астындағы жапырақтарды судыратпауға тырысып, сақтана басып, сыртқа шықты, құмған қызметін атқаратын дулығаны қырыңдатып, сол алақанына су құйып, қолын жуған болды, дымқыл саусақтарымен бетін сипап қойды. Бірақ ол бүгін дүниеде ешқандай қауіп-қатер жоқ сияқты жымия күлмеді. Леня Ласточкин дүниеге жеңіл қарайтын аңғал кісі емес. Кеше кешкісін жолдасы әлгі қызық жағдайды айтып бергенде, ішінен: “бәленің жаман, жаңсақ, мағынасыз түріне кездескен Жантемір, – деді. – Жазықсызға берілген жаза бұл” деп ойлады. Жараға тұз сеппеу үшін ол жолдасының жағдайын түсінген болып, басқа ештеңе айтпады, әрі қорқатын ештеңе жоқ екенін аңғартқысы келіп, түні бойы ұйықтаған болды, ара-тұра қорылдап, аузын сылпылдатып қойды. Тек әлгі қыздарға айналған құстар туралы түс көргенде ғана ұйықтап алды. Керемет еді түсі. Бала шағында армандаған қайырма жағалы қызыл сәтен көйлек пен қара етік киді Леня сол түсінде. Шалбар оның ойында жоқ еді. Содан да түсінде ол шалбарсыз жүрді.

	Күндегі әдетінше әрі жүгіріп, бері жүгіріп, қарамағындағы соғыс техникасын бақылауға, бензин, жермай бөшкелері сақталатын сайды қарауға асықпады ол. Екеуіне ортақ әлгі котелокті алып, асханаға кетті. Бүгін сұйық көже емес, майлы қою тары ботқасы пісірілген еді. Аспаз ұзын сапты ожаумен ботқаны бұлғап– бұлғап қойды. Бірақ мол тамақ Леня Ласточкинді қуантпады. Қауіптің белгісі еді бұл: “Қауіпті іс басталар алдынан тойғанша жеп алсын” дегенді аңғартатын. Демек, жедел жүріп кететін сыңайлы.

	Ласточкин айналып қайтқанда, Жантемір жаңа оянып бетін жуған еді.

	– Міне, тамаша майлы ботқа әкелдім, – деді Леня жайымен.

	Байназаров ләм-мим тіл қатпады. Тамақты үн-түнсіз жей берді. Айналада күндегі қарбалас. Міне сағат жеті толды. Сегізінші сағатқа қарай кетті. Тіпті әлдеқандай үміт етерлік тыныштық орнай бастағандай. Бәлкім, түн ішінде өзгеріс болған шығар. Байназаров әлсін-әлсін сағатына қарай берді. Жетіден он бес минут өтті. Жиырма... Жиырма бес... Уақыт тағы бес минутқа ғана шыдаса... Бәлкім, бәле өтіп кетер. Бес минутқа шыдады уақыт. Комиссар Арсений Данилович Зубков қолымен мейірімсіз сағат тілін алға жібермей, отыз минут ұстап тұрғандай болды. Бірақ одан әрі күші жетпеді...

	Тобығынан келетін жапырақ жамылғысын судырата жарып, штаб жақтан сержант Демьянов аптыға жүгіріп келді:

	– Сізді шақырып жатыр! Дереу штабқа!

	Осы минуттан бастап бәрі қозғалысқа келді. Тағы жарты сағат өткен соң төрткүл алаңның үш жағына бірнеше қатар әскер сапқа тізілді. Ал төртінші жақ – ашық қабір жағы бос қалды. Мұнда, әрине, бүкіл бригада емес, алаңға сыятындай топты ғана шамалап жинады. Батальон, дивизион, рота, батарея командирлері және саяси жетекшілер, бір сапқа тұрып, алға басты. Капитан Казарян ғана сапта жоқ еді. Бауыры қатты ауырып, шыға алмай қалған. Комбаттың қайғысы ауруын жеңе алмады. Старшина Павел Хомичук күркесінде қалып қойды, балта, пышақ алып, өзінше бір үлкен іске кірісті. Леня Ласточкин сай түбіндегі терең көлшікке барып, кірлеген көйлек-дамбалын жуып келді. Оны күркенің сыртындағы қайың бұтағына ілді. Кірі сорғи түскенде аздаған ағаш жағып, оны жалын үстінде ұстап алды. Киім тезірек кебеді әрі ағаштан қонған жәндіктер өртенеді. Жауынгер жауға таза киіммен кіруі керек екені әмбеге аян. Сондықтан бұл машақатты басқалар кеше бастаған-ды.

	Алаң ортасына шоң денелі бригада командирі, бойы онан қысқалау штаб бастығы, әскери жетекшілер және тағы бірнеше кісі келіп тоқтады. Комиссар Зубков оларға ере қоймады, біраз кейінірек тұрып қалды. Ұйқысыз өткен түн ішінде оның ақшыл жүзі тұнжырап, кеудесі тағы да тарылып, тұрысында, жүрісінде баяғы сынаптай ширақтықтан түк қалмаған.

	Әскер қылт етпей тұр. Олардың оннан тоғызы әлі оқтың зуылын есітпеген. Әскери жаттығулар кезінде атылған оқтың зуылы есітілмейді, өйткені ол сенің қасыңнан ұшпайды, сен жақтан шетке ұшады. Міне бүгін олар оқтың зуылын есітпесе де жүрегімен сезеді, сұмдық оқиғаның куәсі болады. Не түсініп, қандай сабақ алады олар? Кімнің көңілі қалай қабыл етеді мұны – кектене ме, айыптай ма, жылай ма? Бұл жайында олардан ешкім сұрамайды. Сұрауды да ойламайды ғой. Алда – жау. Алда – жауыз дұшпан. Тістеніп, от шашып жауға ұмтыл, осыны тағы да анығырақ аңғару керек. Бәлкім, соғыс тәңірісіне күні бұрын құрбан шалу шығар бұл? Ал құрбандыққа бұрынғылар арадан ең жақсыларын сайлаған. Жаман сұрқияларды тәңірі қабылдамайтын көрінеді.

	Алаңның арғы шетінде автомат кезенген төрт айдауылдың ортасында Зух көрінді. Айдауылдардың бірі алда, үшеуі артта келе жатыр. Сәл шетіректе лейтенант Жантемір Байназаров келеді. Бұл солдаттар Демьянов бөлімшесінен емес, қашқынды бұлар сақшыларға жаңа ғана тапсырды. Осыларға енді лейтенант Байназаров бірнеше минөттен соң қатал әмір береді. Зух жалаң аяқ, жалаң бас. Оның гимнастеркасын шешіп алған. Ақ көйлегінің оң жеңі едәуір жыртылыпты, сөгіліп кеткен. Сол қолымен ол әлгі жыртықты қысып ұстаған. Бойын тік ұстап, сүрініп-қабынбай, тыныш жүріп барады. Жүзінде ажал белгісі көрінбейді. Тек қою қара қасының астындағы көк көзін ғана бұлдыр көлеңке қаптаған. Қорқу да, өкініш те жоқ көзінде – тек сағыныш бар. Сөйтіп, соңғы деміне дейін қорқып үлгіре алмады ол. Өйткені көзі көріп, құлағы естігендерді шындық деп ойламады.

	Жазаланушыны қу көктерек пен зәулім емен арасында қазылған (бұл жерді таңдаған кім екен?!) ұзындау шұңқыр шетіне әкеліп қойды да, автоматшылар бірнеше адым шегінді. Ол өз қабіріне айналып қарамады. Әлгі жыртық жеңін ұстаған қалпында қатып қалды. Алдындағы қатар-қатар сапқа тізілген әскерді де, олардың алдырағында тұрған командирлерді де, өзін осында алып келген лейтенант пен автоматшыларды да көрмеді ол осы бір сәтте. Оның көз алдында тек орман, ағаштар ғана тұрды. Анығырағы, сұрғылт, әлде жасыл киімді кісілер сол орманның жалғасы болып көрінді оған. Мана ол өзін абақтыдан алып шыққанда Байназаровты танымаған болар. Өзіне де, жүзіне де қарамады. Лейтенант бұған тыншығандай болды. Қалай десең де, көзбе-көз кездеспеу бәледен құтқармаса да, ұяттан қорғайтын сияқты.

	Қас қағымда осындай бір жағдай болды. Зух көйлегінің етегін көтере беріп, шалбарының ышқырынан алақандай жалпақ төрткүл қара бірдеңені алып шықты. Алыста тұрғандар мұны байқамады. Ал жақындағы автоматшылар бірден көріп, қатты сасып қалды. Бомба болмағай деп Зухқа кезелген автоматының шүріппесін басып қала жаздады. Зух қолындағы затты ешкімге ұсынбай, әлі кебе қоймаған қызыл топырақ үстіне қоя салды.

	– Алыңыз. Керек болар.

	Байназаров не деп ойлауын, не істеуін де үлгермеді әлгі автоматшы ұшып келіп, құтышаны қабірге лақтырды да, өзі екі көзін тарс жұмды. Ол күткен жарылыс болмады. Кеше Жантемір ұмытып кеткен қалта панары екен бұл Қатты жерге барып соққанда, оты жанып қалыпты. Мұны, әрине, басқалар көрмеді.

	– Неге созып тұрсыңдар? – деп комбригтің адъютанты жүгіріп келді.

	– Бәрі бітті! – деп жауап қайтарды лейтенант Байназаров.

	– Бәрі бітті, жолдас комбриг! – деп алыстан айқайлады адъютант. Дауысы күркіреп шықты.

	Алаңды зәре ұшыратын тыныштық басты. Комбриг, әскерге қарай бұрылып, асықпай шолып шықты, бірақ көбісінің жүзін анық көре алмады, әлде олар жүзін әдейі жасырған шығар, әлде полковниктің жанарының нұры кеткен. Әйтсе де ол назар аударарлық бірнеше бетті тапты. Оның сыңғыр ашық даусы саңқ етті. Дауысты орман іліп әкетіп, алысқа жаңғыртты. Оны бәрі де есітті. Тек біреуге ғана жетпей қалды. Осы сәтте Любомир Зухтың көз алдынан екі қапталына ақ бояумен “МТ” таңбасы басылған бронетранспортер гүрілдеп өтіп кетті. Қайда асығып барады ол – Подлипкиге ме, әлде Берлинге ме? Рульдегі кім? Ал Мария Тереза бұл жолы да көзге түспеді.

	Комбригтің әсем, әкелерше қамқор ақыл айтқан үні жаңғырды:

	– Жауынгерлер! Майдандастарым! Қанды соғыс айқастарына аттанар алдында біз бүгін қатал, бірақ талассыз міндетті орындаймыз. Өте қатал, бірақ әділ үкім орындалмақ бүгін. Жаман қылығымен елге қиянат жасаған, әскери антты бұзып, әскери жарғымен санаспай, қашқындық жолға түскен, бригадамыздың туына масқара қара дақ түсірген бұрынғы сержант, Қызыл Армияның бұрынғы сержанты Любомир Дмитриевич Зухқа әскери трибунал өлім жазасын кесті.Осы үкім қазір міне сіздердің алдарыңызда орындалғалы тұр. Бірақ біз бүгін бір Любомир Зухты емес, кез келген басқаларды, кездескен бұзақылықты, азғындықты, бейқамдықты, салғырттықты, жауапсыздықты, қысқасы, әскери антқа, жарғыға, құрыштай тәртіпке қарсы келген барлық жамандықты аяусыз жазаға тартамыз, яғни атып өлтіреміз, мына қабірге көміп, батырларша жауға аттанамыз! – өзінің сүйкімді, тіпті, нәзік даусыменен осындай үрейлі сөз сөйледі комбриг. Айтқандарының растығына ешқандай шүбәланбады ол. Ал кеше трибунал отырысына дейін кішкентай ғана күдік бар еді ойында. Бірақ айыбы бүкіл армияға паш етілген сержант Зухты қорғау, кешіру жауапкершілігін мойнына алмады. Ала алмады. Өйткені, бригадада былай да “төтенше оқиғалар” көбейіп кетті. Жоғарыдан комбриг пен комиссарға наразылық жауды. Мұндайда қаталдық көрсету керек еді. Дауысын біраз күшейте түсіп, ол сөзін жалғастырды. – Соғыс біздің айыптарымызды, яки күнәларымызды кешірмейді. Кешірсе, бәлкім, жеңіс кешірер. Ал жеңіске жету үшін дұшпанды аямау, дұшпанды аямау үшін – өзімізді-өзіміз аямауымыз керек. Отан бізге батасын береді!

	Сөзін аяқтаған соң ол біраз мойнын созып, қатар-қатар тізілген адамдар мен жапырақтарын құйып тұрған ағаштардың басынан аса әлдеқайда алысқа қарап тұрды. “Ағаштар мұнда қауіпсіз жерде қалады, ал адамдарды мен ана жаққа алып кетемін. Тағдырлары – менің қолымда, ажалдары – жау қаруынан... Зухтың ажалы қайдан келді?..” деген қарапайым ой түсті басына. Ол ақырын Зух жаққа бұрылды. Ол жыртық жеңін бұрынғыша ұстап алған. Оң қолының білезігіндегі “Любо” деген жазуды полковник, әрине, көрмеді. Любомирдің назары осы сәтте тап әлгі төрт әріпке түскен еді: “Любо”. Осы “әсем сурет” үшін әкесі оның құлағын бұраған. Қайсы құлағы екенін ұмытқан. Оң құлағы болар, сірә. Әкесі солақай еді.

	– Кірісіңіздер, – деді комбриг ең бір қарапайым жұмыс тапсырғандай, елеусіз үнмен.

	Автоматшылардың біреуі алдын ала тапсырылған болуы керек, Зухтың басына жасыл шүберек пе, солдат қапшығы ма, қаптамақшы болды. Ол басын шетке бұрды. “Керегі жоқ” деді. Автоматшы да егеспеді. Осы сәтте лейтенант Байназаров “Отан атынан... қашқынға қарай...” деп команда беруі керек. Отан атынан... Неге Отан атынан? Отанның өзі риза ма бұған? Риза болса, ризалығын кімге берген? Егер ол мүлдем қарсы болып, соң ренжісе ше? Любомир де оның адасқан баласы емес пе? Отан атынан сөз сөйлеп, іс жүргізуге қандай қақы бар оның? Байназаровтың бұған тілі келмеді, қолы көтерілмеді. Полковник төзімінен, еркінен айырыла бастады. Бұл сұмдық шексіз ұзақ болып көрінді оған. Манағы адъютанттың шыдамсыз шырылдаған дауысы шаңқ етті:

	– Неге соза бересіңдер? Не болды? Тезірек қимылдаңдар!

	– Ат! – деп ақырды Байназаров. Қатты қиналып, бір-ақ сөз айтты.

	Төрт автоматтың аузынан сатырлаған жалын бұрқ ете қалды. Любомир Зух бүгіліп, шайқалып кетпей, жел ұшырған сұлының күлтесіндей, қабіріне құлады. Шұңқырдың түбіне бірден келіп түспеді ол. Қабір шетінде шошайып қалған манағы еменнің тамырына көйлегінің етегі ілініп, біраз асылып тұрды. Мықты бомазидан тігілген солдат көйлегі оңай жыртыла қоймады. Бұл сәтте оның тәнінде жан жылуы бар еді.Тек ойлаудан мақұрым еді енді. Бірақ әлі жаны шықпаған: әйтсе де, жерде де емес, көкте де емес. Қай қаттырақ тартқанына барады... Ілінген етек ақырын жыртыла бастады. Міне, ол бір қарыстай болды, әлдеқандай мықты жіптер тап келді, әрі кетпей, тоқтап тұрды. Ақыры тоқыма шыдамады, етек ұшына дейін дыр етіп жыртылды да, тамырдан босанды. Кеудесі сәл бүрісіп, ертеден бері жауған құрғақ жапырақ біраз төселіп үлгірген шұңқыр түбіне түсіп, ол бір қапталына жантайды, яғни жердің құшағына енді. Аяқ ұшында панары жануымен қалды. Осымен бәрі бітті. Любомир Зух үшін бітті.

	Алаң толы халық екі-үші минөт өтуден інінен қашқан құмырсқалар секілді ағаштар арасына тым-тырақай тарап, зым-зия жоқ болды. Қабір қасынан Жантемір Байназаров ауыр адымдап, жұрттың ең соңынан кетті. Оның көңіліне әлі ашылып та үлгірмеген бір ой келді: “алғашқы сағаттан бастап соңғы сағатына дейін ол қазір – екі кісі үшін, ол үшін де, өзі үшін де соғысуға тиіс, басқа амалы жоқ...” Жан-жақ жым-жырт. Аяқ астындағы жапырақ сыбдыры да естілмейді тіпті. Неше күннен бері шудан құтылмаған орман төрт автомат тақылдаған дауыстан есеңгіреп, бір сәт осылай тынып тұрды.

	Жерлеу командасы еменге сүйелген күректерді алып, таңертең басталған өзінің алғашқы ісін аяқтады. Қу көктерек пен мықты емен арасында қара төмпешік көтерілді. Қабіршілер өз міндетін мұқият атқарды. Қабірдің жиегіне шым төсеп, жан-жағын әбден тегістеді. Мәйіт денесімен салыстырғанда қабір үлкенірек болып шықты. Любомирге бала кезінде ата-анасы “әлі өсерсің” деп ұдайы мол бешпет, кең етік, үлкен кепеш алатын. Енді мол қабірге келіп жатты. Әттең, мол бақытқа кенеле алмады...

	Іс біткен соң қабіршілер емен түбіне отырып, темекі тартты.

	– Мұндай да ажал болады екен-ау... – деді саусақсыз солдат.

	– Ажалдың ағы-қарасы, жақсы-жаманы жоқ шығар, сірә...

	– Неше түрі бар, бауырым, ажалдың аппағы, нұр шашып тұрғаны болады.

	– Мәселен?

	– Мәселен дейсің бе? Мен саған мысал келтіріп тұратын мектеп баласы емеспін ғой!

	– Біздің ауылда біреу қатты өрт кезінде үш баланы құтқарып, өзі жанып өлді, – деді саусақсыз.

	– Майданда өлгендердің бәрі шейіт...

	– Адам баласы дүниеде екі нәрсені жақсы білуі керек, – деді жасы қырық бестер шамасындағы маймақ “философ”. Оның аяғына неміс минасының жарықшағы осындай “түзету” енгізген еді. – Екі нәрсені білуге тиіс: не үшін өмір сүргенін, не үшін өлгенін білуі керек. – Сөзін растағандай, ол темекі қалдығын ботинка табанына басып алды. Қалдықты тастамай, темекі қалтасына салды.

	– Ал мұны білмегендер не істейді?

	– Білмей өмір сүреді, білмей өледі, төрт аяқты хайуан секілді...

	– Жарайды, әркім көрге кіреді – бәрі құдайдың пендесі, – деді үлкен солдат, – топырағы торқа болсын.

	– Құдайды көп еске аласың, ағай, поптың баласы шығарсың? – деп әзілдегісі келді саусақсыз.

	Әзілі жараспады, бәрі кепештерін алып, қабірге тағзым етіп, жолға түсті. Иықтарындағы темір күректерге күн сәулесі шағылды. Адамдар аяқ басқан сайын күректер жылт-жылт етіп, көңілді бір істі тындырғандай жылтырап барады...

	* * *

	Старшина Хомичук өз ісімен айналысты. Алдымен ол ұзынша төрткүл тақтай таңдап алды. Оның қарамағында түрлі жәшік қалдықтары, құтылардың қақпақтары жетерлік. Старшинаның қолынан көп мүлік өтеді. Тақтайды қол арамен ортасынан кесіп, ашылған дәптердей қақ бөлді. Тап осы төрт бұрышты тақтаға Дон казагы Павел Силантьевич Хомичук – еңгезердей отыз төрт жасар қайратты жігіт, істің жөнін, сөгістің талай түрін білетін, қалжыңбас әскери қызметкер өзінің бүкіл қасіретін, күллі күдігін, бүкіл зарын, көз жасын, бүлк-бүлк еткен жүрек қанын тіркеуге және біреудің бүкіл өміріне баға беруге тиіс. Ойлағанын ол алғаш қағазға түсірді: “Бұл қабір түбінде Любомир Дмитриевич Зух ұйқтап жатыр. 1922 жылы туып, 1942 жылы қайтыс болды”. Жақсы, мұнысы жөн дейік. Любомир Зух деген кім өзі? Командир емес, қатардағы солдат та емес. Әрі оның қашан туып, қашан өлгені кімге қажет? Жасаған жасын білу үшін өлген жылынан туған жылын кері қайтарып, әурелену керек. Жазуды оқыған кісіге оның қалай өлгені, неге өлгені маңызды. “Ерлерше...” Олай емес. “Әскери міндетті орындау үстінде...” Бұл да жарамайды. “Қашқын деген айып таңылып...” мұны жазуға қол бармайды. Ұзақ бас қатырды ұдайы зерек, алғыр старшина. “Соғыс құрбаны Л.Д.Зух...” деп жазу керек деген ой келді оған, ақыры. Қалай, дұрыс емес пе? Егер соғыс болмаса, Любомир осы хәлге түсер ме еді, бізді осы қайғыға салар ма еді? Ал Мария Теразамен бе, басқамен бе, шалқып өмір кешер еді. Соғыс құрбаны... Тоқта, әлде Гитлер құрбаны ма? Жоқ. Гитлер өзі құрыған соң оның қанышер жауыз перзенті – фашизмнің қалуы ықтимал әлі. Анығырағы – фашизм құрбаны... Кекті суытпау үшін осы дұрыс болар”.

	Старшина түрлі жабдықтарға таңба немесе нөмір соғу үшін ғана көзінің қарашығындай сақтайтын қара сияны алды да, оған шыбықтың ұшын малып, өзінің басты шаруасына кірісті. Бір әріп түсіргенше, бес рет ойлады. “Осы қабірдің түбінде ұйқтап жатқан ...” дегенді ол біржола тастады. “Мұнда ұйқтамай, қайда ұйқтасын?” деді ол Онысы балаға да анық. Шабыт азабын бастан кешкен Павел Хомичук мына сөздерді ұзындау төрткүл тақтаға көшірді: “Фашизм құрбаны Л.Д.Зух. 20 жасында”. Үстіне бір бұрышқа бес жұлдыз салып қойды. “Артық болмас” деп ұйғарды.

	Өзінің қыруар қазынасының арасынан старшина жап-жаңа күрек сабын алды. Осы саптың бір басын балтамен жақсылап үшкірледі, екінші жағын азырақ жонып қойды, сол жонылған жерге үш шегемен тақтай қағып, бекітті. Любомир Зухтың соңғы мекен– жайы дайын болды... Тап осы сәтте таяу жерде автоматтар тақылдады. Хомичуктың қолындағы балтасы түсіп кетті, балта тұмсығы оның етігінің басын ұшынан кесіпті, шүкір, аяғына барып жетпепті. “Қош, Любомир!” деді казак дәу басының төбесінде тұрған кепешін шешіп. Дереу кепешімен көз жасын сүртіп алды. Дайын естелік тақтасын күркенің ең қараңғы қуысына әкеліп, теріс жағын өзіне қаратып, қадап қойды.

	Алаңның оңаша қалуын күту керек еді, өйткені өзінің мына қылығы заңға сыймайтынын білетін Хомичук. Ол талай рет сыртқа шығып келді. Жан-жақта адам үні естілмейді, тек аяқ дүбірі ғана шығады: жапырақтар сыбдыр... сыбдыр... сыбдыр... Ұзақ күтуге тура келмеді. Сонау соқпақтан жапырақтарды үрлеп ұшырған жел алаңдағы адамдарды да жалмап алғандай. Тағы бірдеңелер шығып қала ма деп старшина жолдасына дайындалған соңғы естелігін плащ-палаткаға орап, қолтығына қысты. Ашық жерден тұра жүгірмеді, сайдан айналып өтіп, жолдан бұрылып, басқа жақтан келді бұл қабірдің жанына. Маңайда ешкімді кездестірмеді. Оның көңілінде осы бір сәт қайғы да, аяныш та, қиналу да жоқ сияқты еді. Ол өзін-өзі ұмытып, тек міндетін ғана атқарады. Қабіршілер мұқият жасаған екен, жігіттің қабірін жақсылап үйген. Ал басы қайда, аяғы қайда? Ұзақ күдіктеніп тұрмай, батылданып, тақта жапсырылған сайғақты қабірдің еменге таяу басына батырды. Тағы ыңғайсыз шықты. Жазу марқұмның аяқ ұшына келді. Тап осы тұста оның төменгі жағында кішкентай қалта панары әлі жанып жатты. Хомичук сайғақты қадады да, жан-жағына қарамай, кері қайтты. Қайтарда ол тура жолмен тартты.

	* * *

	Жарты сағат өткен соң бұйрық келді. Бүкіл бригада дүр көтеріліп, аяғына тұрды. Кейбір бөлімшелердің әрбірі белгіленген уақытта өз тәртібімен жолға шықты. Капитан Казарянның мехбаты аға лейтенант Леокумовичтің басшылығымен алғашқылардан бұрын жолға түсті. Зеңбірегі орнатылған “МТ” бронетранспортерінің руліне старшина Хомичуктің өзі отырды. Штаб әлі осында қалса да – комиссар Зубков алдыңғылармен кетті. Соғыстың тынысы таяп келеді. Топтардың күрсілі анық естіледі. Бір жақсы жері, майданның бұл бөлігінде неміс ұшақтары өте сирек көрінеді. Сталинград тартып алды оларды. Сондықтан аспан тыныш, қауіпсіз. Арсений Даниловичтің ірі ұңғылы “Зенит” зеңбіректерінің расчеттары жайғасқан біржарым тонналық “ГАЗ” машинасының кабинасында бара жатыр. Көңілінде – жаназа. Сасқанынан қасындағы шопырға сөз айтты:

	– Қай жақтансың?

	– Теңіз бойынан, – деді кеше Хомичукпен Чернявка хуторына жармақ әкелген қолы ұзын шофер.

	– Қайсы теңіз?

	– Ғафу етіңіз, жолдас комиссар, сөйлесе алмаймын, көріп тұрсыз, ылғи шаң теңізінде жүзіп келеміз. Абай болу керек.

	Шофердың жағдайын да, түрін де түсінді Арсений Данилович. Екеуінің көңілі де сағынышқа толы еді.

	Біраз барған соң “ГАЗды” оң жақтан ашық “Виллис” қуып жетті. Ұзын шопыр қасында отырған арық ұзын лейтенант комиссарға тоқтауға ишара жасады. Тоқтады. Колонна үзіліп қалды. Хабаршы машинасынан секіріп түсіп, Зубковқа бір жапырақ қағаз ұсынды. Бұл коды жазылған құпияланған хат еді. Қағазды алғанда комиссардың қолы қалтырап кетті. Үш-төрт ауыз сөзді ұзақ отырып бір оқыды, екі оқыды. Қысылған жүрегін ұстады. Жүзіне үмітсіздік, аяныш шықты. Енді-енді өкси жылап жіберетін сияқты. Ал қағазда: “Сержант Л.Д.Зухтан өлім жазасы алып тасталсын, жазаның басқа түрі қолданылсын” деген сөздер жазылған еді. Қолтаңба орнына цифрмен 408/86 деген сандар қойылған.

	Любомир таң атарда күткен әділдік жолда адасып, міне осылай кешігіп келді.

	– Кеттік! – деді комиссар.

	“ГАЗ” бұрқ етіп, алға ұмтылды. Үзілген колонна біраздан соң қайта жалғанды.

	Бұл хабар өз жолымен старшина Хомичукқа да келіп жетті. Ол мехбаттың түп кітабына өз қолыменен: “Механик-жүргізуші Любомир Дмитриевич Зух 1922 жылғы 7 мамырда Николаев өлкесінің Екатериновка ауылында туған, 1942 жылдың 16 қыркүйегінде қайтыс болды...” – “қайтыс болдыны” сызды. “...өлді. Асыл жігіт еді. фашизмнің құрбаны есептелсін. Орлов өлкесі Чернявка хуторы маңындағы орман алаңында жерленді. Хабар беретін тұрағы жоқ. Ата-анасы болса да, фашистердің құлдығында” деп жазып қойды.

	Жолдасының өмірін міне, осылай жазып қалдырды старшина Павел Силантьевич Хомичук.

	* * *

	Мария Тереза бұдан әрі жолдан адаспады, келген ізімен кері қарай Чернявка жаққа бұрылды. Арқасындағы жүгі кешегіге қарағанда ауырырақ, қысқа қонышты көн етік киген аяқтары баяуырақ басады, көнтек еріндері кеберіп, жарылып кеткен. Түні бойы жабылмаған қабағы көгере түскен, бірақ көңіліндегі үміт ұшқыны әлі сөнбеген. Міне, осы ұшқын ертіп келеді қызды. Жол бүгін шулы, ерсілі-қарсылы жүріп жатқан адам көп. Машиналар, қос ат жегілген арбалар үздіксіз майдан жаққа өтіп жатыр. Жаяулар жоқ. Олар бәлкім, баратын жерлеріне бұрынырақ барып жеткен болар. Төбеден инелік тәрізді, қос қанатты аэропландар зуылдап өтті. Өзіміздікі екен, жұлдызы бар. “Қайда барасың, не бітіріп жүрсің?” деп қыздан ешкім сұрамады. Кездескендер өте берді. Мына заманда жүк арқалаған кісі бостан-босқа ел кезіп жүрмес, бір қасіреті бар шығар деген болар.

	Жай басын көтерген кісінің көңіліне көк бүгін биік, ашық, тыныш, рақатты сезер тәнге жел жұмсақ, еркін, ерке: дүниенің көркін көретін көзге күздің барлық түсі ашыла жайнаған жер таңғжайып,мейірлі, жылы еді. Бірақ қараса да, көкті көрмеді, бетіне тисе де, желді сезбеді, қарап тұрса да жерді танымады Мария Тереза. Чернявкаға келіп кіргенде әлгі бұрылыста ол құлаған лашықтың қасында бірдеңе істеп жүрген арық, ұзын бойлы қартты көрді. Қарт қол арбасымен лашықтың үйінділерін шұңқырға тасып жатыр екен. Қасында жалаң аяқ екі бала жүр. Жасы тоғыздың шамасындағы бала үлкен күрек ұстаған. Алты жастағы қыз қысқа сапты қалақ ұстаған. Олар атасына шөп тиеуге көмектесіп жүр. Егер Мария Тереза осы қарттың ішінде қандай от жанып, қандай су қайнап жатқанын білсе, тоқтап хәл сұрасар еді немесе кейін айналып қайтар еді. Келген соң әрқайсысы айыпты үнсіз-түнсіз мойнына алып, екеулеп отырып жылар еді. “Неге үздім, неге лақтырдым екен сол қызыл алманы?” деп өкінер еді бірі. “Мен - барып тұрған өсекшімін, арызқоймын, бар айып менде, кешір балам!” деп қыздың аяғына жығылар еді екіншісі.

	Ефимий Лукич те жүргіншіге назар аударды. Жап-жас қыздың дорба арқалап, жолда жүруі әнтек көрінді оған. Иә, жоқшылық пен қасірет пенделерді қандай жолға шығармайды. Шаршағанға ұқсайды, байғұс. Шақырып, бір ұрттам су ішкізіп жіберсе, сауап болар еді. Бірақ өжет Буренкин елгезектік жасауға үйренбеген. Араласуға тартынды. Айырдың сабына таянған қалпы үнсіз тұрды. Қыз тоқтамай өтіп кетті. Қарт әлдеқандай тылсымды күшке мойынсұнып, тастай қатып қалды. Сөйлесе де, қозғала да алмады, аталарына еріп, сәбилер де келді. Олар дыбысын шығармай бір сырлы салтты орындап тұрғандай. Күдік Ефимий Лукичтің қолын байлады. Жолаушы бір айналып қарады да, бұрылыстың ар жағындағы сайға түсіп, көрінбей кетті. Ол енді көңіліндегі Подлипкиге емес, басының ауған жағына кетті.

	Бригада тылының қалған-құтқандары да кетіп қалған соң орман жым-жырт құлазып қалды. Бірақ ат аунаған жерде түк қалады, адам қонған жерде күл қалады. Орманға келіп кірген соң Мария Тереза бұл жердің таяуда ғана адамдардың тұрағы болғанын түсінді. Шағын алаңдарда ошақ, ағаш араларындағы күркелер, аузы ашық жер кепелер, шатырлардың шетін бекітуге қағылған емен қазықтар, әр жерде жатқан жәшіктер, қаптар, жапырайған қаңылтыр құтылар, адамдардан қалған басқа да ескі-құсқы, шөпшар – осылардың бәрі де адамдар бұл арадан жаңа ғана кеткенін аңғартады. Қыз жапырақты судырата басып, осы құлазып қалған жұрттың бір шетінен екінші шетіне қарай аралап жүрді. Мұнда қазір адам аяғы тимеген қара орманға қарағанда да үрейлі. Тап адамдар бұл жерден өз еркімен емес, апаттан қашып кеткендей. Дегенмен, бұл жерде біреулер болуы тиіс еді ғой. Міне, оңнан да, солдан да дауыстар шықты:

	– Тоқта! Келе жатқан кім?

	Бір сәт жапырақ суылы арасынан осы дауыс есітілгенде, қыз демін ішіне тартып, тұра қалды. Қайталанар ма екен деп күтті. Дауыс қайталанбады. Алғаш есіткені құлағында қалған болар. Әттең, сол дауыс шынында да естілсе екен!.. Жаны жайнап, жүрегіндегі үміті бірден жарқырап кетер еді. Бір ғана қайталанса еді, әлгі дауыс:

	– Тоқта! Келе жатқан кім?

	Ол айбынбай жауап берер еді:

	– Мен келемін! Мария Тереза!

	– Белгі?

	– Махаббат.

	– Ондай белгі жоқ мұнда. Алып тасталды! Мұнда соғыс жүріп жатыр!

	– Ендеше, мен өзіме-өзім белгі! Соғыс маған түк емес!

	Бірнеше секундқа қыз осылай есеңгіреп, басқа дүниеде тұрғандай болды. Ол шынында да, Любомирдің дүниесі еді.

	Жүре келе Мария Тереза төрт бұрышты ұзынша алаңдағы жаңа ғана үйілген төмпешіктің үстінен түсті. Төмпешіктің үстін әлі жапырақ қаптап үлгірмеген. Сары шыммен көмкерілген топырақ үйіндісін ештеңе аңғармай, айналып шықты. Жанары шым мен топырақ арасына қадалған тақтадағы жазуға түсті: “Фашизмнің құрбаны Л.Д.Зух 20 жаста”. Біраз уақыт ол есеңгіреп тұрды: “Л.Д.Зух деген кім?” – “Ол есімді неге мұнда жазған?” – “Не үшін жазған?” – “Жиырма жаста?” Мария Терезаның өзек өртейтін ащы дауысы бүкіл орманды жаңғыртты:

	– Ол кім? Кім? Кімсің сен?!

	Ол құлашын жайып, қабір үстіне құлады. Жер астындағы қалта панар әлі жанып жатыр еді...



	БҰДАН КЕЙІН БОЛҒАН ОҚИҒАЛАР



	Чернявка орманында болған оқиға осылай аяқталды. Бірақ тірілер өмірінің тағылымы осы жерде үзілмеді. Егер оларды осы жерде қол бұлғамай, тастап кетсек, ерсі, әділетсіздік болар еді. Бұл кісілер есте сақтауға лайық. Бірақ олар туралы менен басқа ешкім білмейді ғой. Жауап менің мойнымда.

	Біреулер сұрапыл соғыстың тауқыметтерін тартпай, алғашқы айқаста-ақ өліп қалады: екіншілер – суыққа тоңып, жаңбырда қалып, ыстыққа күйіп, қиямет көпірінен жеті рет өтіп, жеті рет ажалды алдап, соңғы жеңістің тауына келіп жетеді. Осы таудың төбесіне шығам дегенде, жылдар бойы оны аңдып жүрген құйттай ғана темір, яки қорғасын зулап келіп, жүрегіне тиеді. Жарадан қан ытқып шығады. Ол құлайды. Соғыстағы ең өкінішті өлім, міне, осы екі өлім. Біріншілер армансыз соғысып, жаудан кек алуға жете алмай қалады, екіншілер өздерінің қолы жеткен жеңістің алғашқы сәтінде жерде аунап, мейірі қанғанша жылауға, көкірегі жарылардай қуануға үлгірмей қалады.

	Жауға кірер алдынан ішкі киімін алмастырғанда Леонид Ласточкин өзіне өкінішті және өкінішсіз ажал сайлап, бас қатырмады. Әйтсе де: “Егер алғашқы шайқастан, алғашқы шабуылдан аман шықсам, арманым жоқ” дегенге жорыды. Шынында да оның қалқаны ұзаққа шыдады.

	Таңертең бригада қабылдаған шайқас қатты жүрді. Алдымен екі жақтан да артиллерия сұрапылы соқты. Немістер осы маңайдағы шаруаларын тез бітіріп, әлдеқайда екінші жаққа кетуге жиналғандай, қайта-қайта шабуылға шықты. Танкілерге ертіп, шабуылға дүркін-дүркін жаяу әскерлерді жіберді. Бүкіл алапты түтін, шаң, жалын қаптады. Бригада берілмеді. Кешке таман ол өзі шабуылға шығып, жауды едәуір артқа тықсырды, қырдан қуып, кішкентай ауылды алды. Мұнда жеңіп алған әр адым жер зор жеңіс болмаса да, фашисті Сталинградқа жібермей, оның шалғайынан тартты. Осы алғашқы күні оқ жетпесе де мина сынықтары, снаряд бөлшектері Леня Ласточкиннің маңайында зуылдап жатты. Танкілер таяп қалған бір қатерлі сәтте қырық бес миллиметр зеңбіректің көздеушісі жараланып, оның орнын басты. Осы кезге дейін атып көрмесе де зеңбіректі басқара білетін еді ол Қалай көздегенін шайтан білсін, қару атыла берді. Соғыс кезінде қарудың атылғаны жақсы.

	Атыс тынған кезде бастан-аяқ қап-қара шаңға батқан шайтан сияқты оқтаушы аппақ тістерін жарқыратып, сақылдап күліп жіберді:

	– Уа-ха-ха, лейтенант шымшығың ұшып шығып жатыр ғой.

	– Қайда, қандай шымшық ол?

	– Дамбалыңның түбіндегі...

	Сол сәт Ласточкин тәнінің жалаңаш жеріне жел тигенін сезіп, шалбарының ауын ұстап қарады. Оның шалбарын ақ дамбалының бөлшегімен қоса ит жыртқандай, снаряд жұлып әкетіпті. Ғажап енді. Оның жорығаны бұл жолы да расқа шықты. Қалқаны оны сақтады. Әйтсе де көреген Ласточкин бәрін алдан болжай алмады. 1943 жылдың жазында Батыс Дон бойындағы Жалаңаш өзен деген жерде (оны Ажал өзені деп те атайды) танкіден атқан снаряд жарықшағы оның оң қолын шынтағының түбінен жұлып кетті. Госпитальға келіп, біраз жатқан соң ол өзін-өзі, өзімен жатқан шолақтардың бәрін жұбатып жүрді:

	– Мен бәрібір сырнай тартпаймын, күміске өрнек салатын зергер де емеспін, бір қолым жұмыс істеп, бір тамағымды тойғызар, әйтеуір... Әттең, менің айтқаным келмеді, соғысты аяқтауға жете алмадым.

	Леонид Ласточкин осыған дейін де қос қолымен беріп, бір қолымен алып өмір сүрді. Бұдан соң да оның нәпсісіне қарай ризығы табылар, ризығына қарай нәпсісін тыяр. Госпитальдан ол досына екі хат жазды. Біреуі жоғалып қалды, екіншісі, Жантемірді қайран қалдырғаны, қолға тиді. “...Жарайды, госпитальдің жағдайын жазбай-ақ қояйын. Бұрынғысынша біреулер келеді, екіншілер кетеді, – депті дұғай сәлем жолдаған соң, – ай, бала, неміс автоматы оң аяғының сом етін борша-борша тіліп кеткен бір қу жігітті алып келді. Үш күн үндемей жатты да, төртінші күні бәрімізді қайран қалдырды. Сенің жерлесің. “Ерлігі үшін” деген екі медалі бар. Гәп медальда емес, өзі өте қызық. Кәсібі де қауіпті – минашы. Жырқылдаған сайқымазақ. Бәрімізді аузына қаратып алды. Соғысқа дейін ол Орал тауында аю аулап, соларды тірілей цирктерге, түрлі хайуанаттар сақталатын жерлерге жіберіп тұрған. Жүздеген аю ұстапты. Бір алпамса аю апанынан шыға бере әлгінің танауына қойып қалып, мұрнын қисайтқан. Мардан Гарданов деген осы жігіт менің досым да башқұрт деген соң маған өзінің әлі француз соғысына қатысып, алты-жеті буыннан көшкен қорғасын қасығын сыйға берді. Қасық сабының жалпақ жерінде қоян ізіне ұқсаған олардың ру таңбасы, яғни гербісі салынған. Мұндай асыл нәрсені алар-алмасымды білмей тұрғанда, ол: “Ал, ал! Қадірлі болған соң беріп отырмын. Менің әлі майданға баруым керек. Саған берсем, сенімдірек болар” деді есуас. Мен қазір сол қасықпен тамақ жеп жүрмін. Жеген сайын әлдеқалай сені еске түсіремін. Бұл да сағынудың әсері. Мені ұмытпа. Соғыс аяқталған соң өзіңдегі мекен-жаймен мені іздеп тап, мен де сені іздермін... Табысайық, жарай ма!” Леонид Ласточкин госпитальден соң бос жеңін белбеуіне қыстырып, бір бөлке нан, бір жұп көйлек-дамбал, бір білем май, бір жұп жаңа шұлғау, бір кесек сабын, бір уыс шекер, бір қалта темекі, бір шөкім тұз салынған солдат дорбасын арқасына асып, артқа – Күншығысқа жол тартты, басқалар алға – Күнбатысқа ұмтылды.

	* * *

	Қырық бес миллиметрлік зеңбіректер ашық алаңда келе жатқан жау танкілерін көздеп, бірнеше дүркін оқ атқанда, бұтаның түбінде кебенегіне оранып жатқан жерінен капитан Казарян керней даусынан үріккен әскер аты секілді қарғып тұрды. Оң қанатта оның ірі калибрлі зеңбіректері тақылдайды, орман аузындағы ирек-ирек орларда жатқан оның атқыштары жауға тап беруге сақадай сай, оқаптардан оның минаатқыштары оқ жаудырып жатыр. Комбаттың ауырған бауыры жазылып кетті. Бейне бір ұйқыдағы ауыр елірме сандырақтан оянып, көзін ашқандай. Тартқан азабы, жарасының сыздағаны көрген түстей жоғалды. Осы сәттен бастап Вардгес Сергеевичтің науқасы қайта қозбады. Зеңбіректерінің алғашқы дүркін атқылауынан қуат алған жауынгерлік қайсарлық оны бар ауруынан айықтырды. Комбат бұдан былай шашын жұлатын әдетінен де құтылды. Зух жаза күткен түні ол сержант алдындағы өзінің барлық айыбына опасыз Розалина да ортақ деп есептеп, оны бір жола зердесінен шығарып тастады. Құрдымға түсті ме, жалынға жанды ма, көкке ұшты ма – Розалина жер жүзінен жоғалды. Тіл тартпай кетті. Дауысы да, жанары да, жүрісі де қайталанбады. Бәлкім, ондай әйел мүлдем болмаған да шығар... Осылай мықтап бекітіп алды капитан өзінің зерде сандығын. Ал мына бейтаныс, бұрын-соңды мүлдем көрмеген бөтен бір адам оның қыр соңынан қалмады. Комбат өзіне-өзі іштей: “Қандай екен ол Мария Тереза? Қайда екен? Не істейді екен? Кім екен? Еліне беретін жанын кімге құрбан етті екен әумесер сержант? Оны бұрын көрген болсам, әнеугүні, бәлкім, басқаша шешімге келер едім... Келмес едім! Мен жұмыста жаңсақтық жасасам да, заңсыздық жасамадым. Неге ол менің ойымды билеп алды? Бәлкім, оның шалқар көңілі басқа жақта шалқып, басқа құшақта балқып жүрген шығар...” Соңғы күдікті Вардгес Сергеевич өзіне емес, өзінің әйелдерге өкпесі ретінде айтқан еді..

	Алғашқы шайқаста-ақ төзімділік және ерлік көрсеткен мехбат капитан Казарян талай тар жол, тайғақ кешу асулардан өтті, талай шайқастарда шыңдалды. Ол бригаданың әрқашан арқа сүйер азаматы болып, даңққа бөленді. “Кебенегіме орап жерлеңіздер” деп әзіл-шыны аралас өсиет айтқан Вардгес Сергеевичке алдағы үш жылдай уақыт ішінде оқ немесе снаряд жарықшағы түгіл, машина дөңгелегі астынан ұшқан кесек те тимеді. Оған: “Жарасыз батыр болмас” деу артық. Жарасыз да батыр болады екен. Айтпақшы, ол шегіну, жеңілу кезінде алған жарақаттарын есепке алмайды. Жалпы, ол ұсақ-түйек ескі жарақаттарынан безіп, оларды ұмытты. Ептеп сақтық жасағандар екі-үш жарақат алды, оқ небір айлакерлерді де іздеп тапты. Ең сұрапыл соғыстар кезінде де бас сауғалап, қуысқа тығылып көрмеген кісі сау-саламат, бүп-бүтін қалды. Даңқты мотоатқыштар бригадасының командирі полковник Казарян соғысты Австриядағы Әлпі тауларының баурайында аяқтады. (Бұрынғы комбриг Днестрдің арғы жағындағы плацдармда бомба жарылып, тілінен айырылды).

	* * *

	Вардгес Сергеевич старшина Павел Хомичукті ақтық сәтіне дейін қасынан қалдырмады, анығырақ айтқанда, старшина одан бір қадам қалмады, оны туған інісіндей қорғап, мәпеледі. Зухты олар ешқашан ауызға алмады, бірақ оның көлеңкесі оқта-текте елес беретінін екеуі де сезіп жүрді. Зух – үшінші еді

	Осыдан екі күн бұрын буырқанған Днестрден өткен біздің әскерлер оң жағадағы тар ғана плацдармды жеңіп алған-ды. Мұнда хәл өте мүшкіл болмаса да, сенімді, мықты емес еді. Майор Казарянның батальоны осы жаққа жәрдемге жіберілді. Түн ортасынан өте бергенде, салдарға, үлкен-үлкен кемелерге мінген алғашқы топтар ақырын ғана жылжыды. Олар арғы жағаға аман жетті. Біздің әскерлер жағаға аяқ басудан автоматтар зіркілдеп қоя берді. Жеті-сегіз жүз метр әрірек тау баурайын қазып кірген немістер сескеніп, айқай салды. Біздің әскерлер жауап бермеді. Әлгілер де тоқтады. Алғашқы топтар жағаға жетер-жетпестен екіншілері қозғалды, одан соң үшіншілер... Ағыстың қаттылығы ескеріліп, өту өзеннің жоғарырақ жағынан басталды да, өтушілер көздеген жерден дөп шығып жатты. Казарян әр метрді күні бұрын дәл есептеді. Жау жағынан бірінен соң бірі жіберілген жарық беретін зымырандар біздің әскерлердің үстінде ұзақ асылып тұрды. Шалағай зымыраншы судың ағысын есептеуді, өткел жоғарырақтан басталғанын білмей, алданып қалған сияқты.

	Павел Хомичук үшінші кезекте екі зеңбірек, бір минаатқыштар расчеты жайғасқан төрт ескекті кемеге мінді. Алғаш майор кеменің тұмсығында жайғасқан еді, старшина оны кейінірекке – кеменің аяқ жағында бұғып отырған солдаттар арасына көшірді. Орнына өзі отырды.

	– Арғы жаққа шыққанда жағадағыларға арқан тастау маған ыңғайлы болар, – деп сыбырлады.

	Командир алғаш қарсы болып:

	– Менде де қол бар ғой, – деді.

	– Ол қолға басқа іс табылар, – деп шорт кесті Хомичук. Егес осымен бітті.

	Кемелер өзеннің ортасына жеткенде, сол жақтан әуеде тағы бір ақ зымыран жарқ етті. Ұзақ ілініп тұрды. Хомичукқа ол ай болып көрінді. Айлы түнде ол пішені шабылып, үйілген Дон тоғайының жаңа ғана жарық түскен жас шалғынында ұжымшар жылқысын бағатын еді. Жұмыс аттары басын көтермей, шөп жеп жатыр. Шалғын жұп-жұмсақ, шүйгін, тіпті судырлаған үн де есітілмейді. Жануарлар оны тілімен жалап жатқандай. Желіккен жас айғырлар күні бойы қара терге малынып, шаршап қайтқан биелерге тап бергісі келеді, бірдеңелерді ымдайды. Әлгілер мезгілсіз келген “жігіттерге” ренжімей, бастарымен итеріп жібереді. Өте қаталдық жасауға да болмайды. Әйтеуір, көңіл білдіріп жатыр ғой. Тек шектен шыққан қанағатсыздарға ғана қатты тұяқ сілтенеді. Павел қысқа үзеңгіге аяғын салып, сары биенің үстінде отыр. Үзеңгіге аяқ салғанда, екі тізесі биігірек тұрғанын ұнатады ол Міне, қазір атынан секіріп түседі де, мінген биесін ерін алмастан жайылуға жібереді. Сары бие: “Мен мұндамын!” деп ара-тұра жайымен кісінеп қояды.

	Әзірше ол ер үстінде отыр. Ай нұрына батқан тоғай жым-жырт. Шөмелелерден жерге селдір көлеңке түседі... Тас төбесінен жарылған зымырандарды да, ана жақта тақылдаған зеңбіректерді де, қасынан зуылдап өтіп жатқан қаңғы оқтарды да сезбеді. Жігіттің мінген аты өзек өртейтін ащы дауыспен кісінеп қоя берді. “Шақырып жатыр...” – Павел Хомичуктің соңғы ойы осы болды. Басын оқ тесіп кеткен старшина кеме тұмсығынан қара суға ұшып түсті.Оны ешкім ұстап қала алмады. Батып кетті де, қалқып шықпады. Иірімге тап болды. Бар ашуын Хомичуктен алғандай, зеңбіректер зіркілі сап тынды.

	Қараңғы су астынан жалғыз өзі үлкен теңізге жөнеп кетті казак...

	* * *

	1945 жылғы 13 сәуірде Венадағы көше шайқастары кезінде майор Байназаровтың батальоны соғысып жатқан жердегі опера театрын жалын орап алды. Жоғары қолбасылар батальонға алғы шепті тастап, өртті сөндіруге бұйрық берді. Әйгілі театрдың тағдырына бүкіл жауапкершілік командирдің өзіне жүктелді. Ал отқа бәрібір: ол түрмені де, ғибадатхананы да аямай, жалмай береді. Таңғажайып Вена операсы жанып жатыр. От лапылдап, өршіп барады. Бірақ бірнеше минөт өтпей-ақ, жаңа ғана жауды күйреткен Байназаровтың солдаттары енді өртке лап қойып, қолдан келген барлық шараны қолданды. Сәлден соң саперлар келіп жетті. Сыртта жалын басыла бергенде, ғимараттың алдынан қою түтін бұрқ етті. Шаң аралас қара құрымға батқан комбат ақ мәрмәр басқыштардан зулай секіріп, әлгі түтінге тап берді. Міне, жеттім дегенде, сол жағында, тап қасында, әлдеқайдан қаңғырып келген мина жарылды. Немістікі ме, әлде өзіміздікі ме, белгісіз. Жантемір ақырын ғана сырғып келіп, үн-түнсіз, тас үстіне сылқ ете құлады. Көкірегінен ытқып шыққан қан алғаш басқыштың үстін жуып кетті де, басқалдақтармен төмен қарай заулай жөнелді. Ақ мәрмәр үстінде қара қошқыл із қалды. Екеуіміз үшін деп ол ұзақ, жан аямай соғысып еді, енді келіп, мінеки, өзі үшін опат болды. Ажалға ешкім де ортақ бола алмайды.

	Жолдастары командирді көтеріп әкетті. Өрт сөнді, ақ мәрмәр үстіндегі қара қанды күн кептірді. Күн жылы, ашық еді.

	Ал Вена – әрқашан Вена ғой. Бір апта-он күн өтуден опера театрында скрипка аңырап, сырнайлар сайрап, виолончелыдер сыңси бастады. Өзім кіріп тыңдадым. Осы үндерден мен Дим суын ішіп өскен Жантемір Жанбердіұлы Байназаровтың да дауысын, оның жан сырын, басталмаған әнін есіттім.

	Ажалсыз Мария Тереза Бережная жарық дүниені жалпағынан басып келеді әлі. Күледі, жылайды, күледі, жылайды...

	1982 – 1985.





	https://t.me/kzkitap





Notes


	[←1]

Хотелъ (отель) – мейманхана.





