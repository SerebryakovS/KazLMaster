	Вьетнам жазушыларының балаларға арналған шығармалары

	Әңгімелер



	Аударған Көрiк Дүйсеев





	Бұл жинаққа ержүрек вьетнам балаларының өмiрi, еңбегi, ерлiгi, өнегелi iстерi жайлы жазылған қызықты хикаят, әңгiмелер енгiзiлдi.

	Қаһарман вьетнам халқының тәуелсiздiк жолындағы көп жылдық күресi жеңiспен аяқталғаны әлем жұртшылығына мәлiм. Дүние жүзiнiң бейбiтшiлiк сүйгiш елдерi мен қауымдастықтарының қалытқсыз көмегi арқасында қол жеткiзген бұл жеңiске вьетнам балаларының қосқан үлесi де аз емес. Вьетнам жазушыларының осы кiтапқа енгiзiлген шығармаларында сол туралы жан-жақты әрi тартымды әңгiмеленедi.





ОҢТҮСТIК ВЬЕТНАМДА





	Нгуен Лай





НГЕ ТАУЫНЫҢ ЕТЕГIНДЕ




	Лон қоршаудан секiрiп өтiп, ағаштардың тасасына тығыла қалды. Иә, мына келе жатқандар, сөз жоқ, шаруаларша киiнiп алған жазалаушылар, өздерi он бес адам және тұп-тура осының үйiне қарай бара жатыр.

	Асығыста шетен қалпағы да шөп үстiнде қала бердi. Лон үйiне қарай жан ұшыра жүгiрдi: көзге түсiп қалмау үшiн әуелi тоғай арқылы, одан кейiн тұп-тура ашық алаңмен тартты. Өйткенi жазалаушылар мұның үйiне тым таяп қалған едi.

	Дегенмен аналар үйге бұрынырақ жетiп үлгiрдi.

	– Сен қайда қаңғып жүрсiң?– деген ызалы айқай шықты ол ентiгiн баса алмай аулаға жүгiре кiргенде.

	– Егiстiкте болдым...

	– Шешең қайда?

	– Базарға кеткен...

	Солдаттар оны үйге итермелеп кiргiздi.

	– Осында отыр да, үнiңдi өшiр,– деп зекiдi әлгiлердiң бастығы.

	Лон бастықтың қолынан өзiнiң балшықтан жасалған көкек мүсiндес ысқырығын көрдi. Мұнымен ол партизандарға белгi беретiн.

	Шынымен-ақ сезiп қалды ма екен? Мүмкiн, сезсе сезген де шығар. Өйткенi вьетконголықтарға1 белгi беруге жарайды-ау деген қаңылтыр қорап, бамбук ағашынан жасалған қол тоқпақ, бос консервi банкiлерi сияқты дүниелiктердiң бәрiн тiмiскiлеп жүрiп тауып алып, бөлменiң дәл ортасына үйiп тастапты ғой.

	Ал шешесi болса тауға кетер алдында:

	«Егер бiр жағдай бола қалса мен еститiндей етiп көкек боп шақыр. Мен түнде ғана ораламын. Қасымда Майдандас2 достар болады»,– деген.

	Ендi, мiне, жағдай мынандай болып қалды. Лон бастықтың қолындағы жылт-жылт еткен қоңырқай ысқырыққа ұрлана көз тастап қояды.

	Ол өзiн осы ысқырық алдында бiртүрлi айыпты сияқты сезiндi. Бiрақ ол не iстей алады қазiр?

	Лон ашық есiктен көрiнiп тұрған Нге тауына көз тастады. Қандай жап-жақын едi десеңшi. Таяқ тастам-ақ жер! Солай қарай құстай ұшып жүгiрер ме едi, айқайлар ма едi, ысқырар ма едi, шiркiн! Тек өз адамдарын сақтандырып үлгiрсе ғой, ал одан кейiн мына солдаттар бұған не iстесе соны iстесiн...

	Уақыт өтiп жатыр. Күн кешкiрген сайын солдаттар да дегбiрсiздене түсуде. Әсiресе соңғы «жорықтарының» бiрiнде жауырынынан оқ тиiп инелiктей имиiп қалған жазалаушылардың бастығы тағат табар емес. Ол Лоннан бiр сәт те көзiн айырмай қадалумен жүр.

	Не де болса тезiрек бiр нәрсе ойлап табу керек. Егер мыналар осында қалатын болса, шешесi мен Майдан жауынгерлерiн ұстап алулары сөзсiз.

	Лон жәшiктiң iшiнен түсi оңып кеткен «ұлттық» жалауды суырып алды да, бастықтың дәл тұмсығының астына тоса қойды:

	– Бiздiң мұғалiм: «Егер үкiмет армиясы келе қалса, сендер оларды құшақ жая қарсы алып, солардың құрметiне ту көтерулерiң керек»,– деп үйрететiн. Сыртқа шығып мына туды iлiп келуге болар ма екен?

	– Қарай гөр өзiн! Сенiң әкең барып тұрған бұзақы едi. Сол үшiн бiз оған «10-59 заңын»3 қолданып, о дүниеге аттандырып жiбергенбiз. Ал бұлар шешесi екеуi сөйткен үкiметке қошемет көрсетпекшi! Бiлем мен сенi, вьетконголықтарға белгi бермексiң ғой! Жоғал орныңа!– деп айқай салды бастық, сөйттi де, әлгi туды жұмарлап-жұмарлап лақтырып жiбердi.

	«Ол тудың өзiне де сол керек едi!» – деп iштей мырс еттi Лон.

	Бұл кезде жаңа ғана арқан бойы жоғары тұрған қызыл арай күн едәуiр еңкейiп Нге тауының аржақ беткейiне қарай сырғып түсiп бара жатты...

	Шаруалардың базардан қайтар кезi әлдеқашан өтiп кеткен, ал Лонның шешесi болса әлi күнге дейiн қайтып оралған жоқ. Бастық тағы да баладан қадалып жауап алды. Бiрақ ол шешесiнiң айтқанын бiр сәт те есiнен шығармады.

	– Мен айттым ғой, мамам базарға кеткен. Жол-жөнекей әжеңе соғып ақша қарыз алам, егер кешiксем сонда қонып қалам деген,– деп бiр айтқанынан танбай қойды.

	Бастық солдаттардың бiрiн өзiне шақырып алып, есiктiң ар жағына барып бiрдеңе деп ақылдасып жатты.

	Әлден уақытта ол қайтып оралды, сiрiңке тұтатып шам жақты. Соның бұйрығы бойынша сол жақ бетiнде көгерiп бiткен тыртығы бар сидиған ұзын бойлы солдат баланы парашют бауымен байлап тастады.

	«Байласа байлай берсiн,– деп ойлады Лон.– Оның есесiне шам жанып тұр ғой». Мұны көрсе, шешесi мән-жайды айтпай-ақ түсiнедi. Өйткенi олардың өзара келiсуi бойынша қараңғыда жылтырап жанған шам да белгi болып есептеледi.

	Елпiлдеп көңiлдене билеген бiлте шамның тiлдей жалынына көз тастай отырып, Лон: «Бүгiн, сiрә, менiң анашым мен оның достарын ажалдан арашалап қалу үшiн бiздiң ескi шамның орнына тұп-тура ертегiнiң өзiнен кереметтей сиқырлы шам ұшып келген шығар»,– деп ойлады.

	Бұдан да зорайып, бұдан да жарқырай түс, олар сенi тiптi сонау тыстан көретiн болғай!

	Бiрақ бастық шамды сөндiрiңдер деп бұйырды. Шамасы, сезiп қалған болу керек. Үйдiң iшi заматта тастай қараңғы болып, құлаққа ұрған танадай тыныштық орнады. Әттеген-ай, оның тым аз ғана жанғанын қарашы, оны тiптi байқайтындай да болмады ғой, өйткенi дала әлi жап-жарық едi.

	Осы жаңа ғана басқа төнген қауiп өткендей болып едi, сөйтсе, ол тылсым сырдай жасырынып алып, бұғып күтiп отыр екен ғой.

	Лон көзiн тарс жұмып алды. Қайткен күнде де мына жауларды алдап, үйден алып кетуi керек. Ақырында ол мұны қалай iстеу керек екендiгiн ойлап тапқандай болды. Бойын билеген қорқыныш сезiмiн тежеп, ептеп жылжып күзетшiнiң жанына келдi:

	– Ағатай, мынау ауыртып барады, қолымды босатыңызшы... Не бұйырсаңыз да орындайын...– дедi.

	Бастық оқтай атылып оның жанына жеттi. Мүләйiмсiген дауыспен баланы арбай бастады. Егер ол бұларды вьетконголықтар жасырын жиналыс өткiзетiн жерге апарса, онда оған американ авторучкасы мен мың пиастр4 ақша беретiнiн айтты. Ал оларға бүгiн жиналыс болатынын тыңшылар жеткiзген болатын. Баланың сенiмiне жету үшiн бастық оның қолын бiраз босатыңқырап та қойды.

	– Мен бұрын түнделетiп талай рет балық аулауға баратынмын. Сөйтiп жүргенде бiр күнi манго тоғайының iшiнен көп адам көрдiм. Егер бүгiн жиналыс болса, олар тағы да сол жерде шығар,– дедi Лон.

	– Ол қай жерде?

	– Тас тоғанның аржағында, егер қаласаңыздар, алып барайын.

	Бастық ойланып қалды, сосын бiр солдатты ертiп, ақылдасу үшiн сыртқа шығып кеттi. Аздан соң қайтып оралды, бiрақ ештеңе демедi. Маған сенбегендерi ғой деп түйдi Лон.

	Бiрақ арада жарты сағат өтпей-ақ бастық оның жанына тағы келдi:

	– Бiздi со жерге алып барасың. Егер вьетконголықтарды тапсаң – сенi босатып жiберемiн, тiптi сыйлық та беремiн. Ал таппасаң – өз обалың өзiңе,– дедi.

	Сөйтiп олар жүрiп кеттi. Лонның қолын аздап босатқандары болмаса жiбiн шешпедi. Оң жағында манағы тыртық бет ұзын солдат, сол жағында және бiр солдат келе жатыр.

	Әлдеқашан қараңғы түсiп кеткен. Олар егiстiктi екiге жарып ирелеңдеп жатқан кең жолмен жүрiп келедi. Осы егiстiктiң шет жағына таман тағы бiр жол бар-тын, бiрақ Лон оған әдейi түспедi. Өйткенi о жолмен көбiнесе мұның анасы және Майдан жауынгерлерi жүретiн де, егер бiр жағдай бола қалса одан тауға шығып кетуге қолайлы болатын.

	Лон солдаттарды қалың бұталар мен ағаштар өскен төбеге бастап келдi. Сол жерге жеткен кезде Лон бойын үрей билегендей сыңай бiлдiрiп тоқтай қалды. Бұлардың алдындағы қараңдаған ну қопа қозғалып, теңселiп кеткендей болды.

	Бастық солдаттарды екi-үш адамнан топ-топқа бөлдi де, оларға қопаның iшiн сүзiп шығыңдар деп бұйырды. Қопаның iшiнде, әрине, ешкiм де жоқ болатын.

	«Не де болса өздерiн бiр алдап соқтым-ау,– деп ойлады Лон.– Бұ да болса өш алғаным ғой жаулардан!» Осы кезде ол арт жаққа қарай көз тастады да, үйiнiң жанында тосқауыл қалған-қалмағанын байқамағанын есiне алды. Ендi ол артында келе жатқан солдаттарды көзiнiң астымен ептеп қана үш қайтара санап шығып едi, үш солдат жоқ екенiн бiлгенде қорқыныштан тұла бойы мұздап қоя бердi.

	Сөйтiп мұның үйiнiң жанында тосқауыл қалған болып шықты. Ол ендi қаннен-қаперсiз келе жатқан шешесi мен Майдан жауынгерлерiнiң тұп-тура үйдiң жанына жеткенде жау мылтығының аузына iлiккен сәтiн көз алдына елестеттi.

	– Неменеге сүйретiлiп келесiң? Мүмкiн, үйiңе қайтқың келген шығар? Бас аяғыңды!– деп автоматтың дүмiмен итерiп қойды оны бастық.

	Ендi бұлар қант құрағы тоғайының үстiмен жүрдi. Дыбыс молырақ шықсын деп Лон бұ жолды әдейi таңдап алды. Оның үстiне бұлар мылтық атса ғой, шiркiн!

	Ең болмаса бiрақ рет атса да таудағылар оны естiр едi де, мән-жайды түсiне қояр едi. Бiрақ қас қылғандай бастық бiр рет те «оқ ат!» деп бұйырмады. Бар болғаны «дайындалыңдар!», «дайындалындар!» дей бередi. Әрине, олар да ақымақ емес қой, мылтық атқасын жауды iздеудiң де қажетi жоқ екенiн жақсы бiледi.

	Бар күшiн бойына жиып, Лон қолын тартып тұрған жiптi аздап та болса босатуға тырысты. Ақыры оның да сәтi түстi. Ендi мықтап бiр бұлқынса, қолын бiржола босатып алатын түрi бар.

	Бала басын жоғары көтерiп жымыңдаған жұлдыздарға көз тастады. Олар жауларды мазақ етiп, мұның әрбiр адымын құптап тұрғандай көрiндi оған. Ал арт жақта көп солдат келедi...

	Ендi ол жауларды шабындық үстiмен алып жүрдi. Оның шөбi жақында ғана шабылып алынған едi, шөп түбiрлерi баланың жалаң аяқтарына батып барады.

	Бұл жер оған бұрыннан таныс болатын. Мұнда ол қармаққа салатын жем iздеп талай рет келген. Мiне, бақалардың да бақылдағаны естiле бастады. Ендi манго тоғайы да алыс емес.

	Лон ендi шынымен-ақ қорқып зәресi ұшқандай түр бiлдiрдi. Алдыңғы жақта бiр пәле бардай одан әрi жүргiсi келмей тұрып алды.

	Бiрнеше солдат оның жанына жетiп келдi де, оны итермелеп қатар жүрiп отырды.

	Лон бiрте-бiрте адымын баяулата бердi, қатар келе жатқан солдаттар ендi өзiнен-өзi iлгерi шығып кеттi. Тек тыртық бет ұзын солдат қана мұнымен қатар келедi.

	Қопа тым жақын қалды. Солдаттар ендi еңбектей бастады. Ұзынтұра, шамасы, қорқақтау болуы керек. Карабинiн алға созып, басын төмен қарай тұқырта бередi.

	Лон артына қарап едi, о жақта ешкiм жоқ, болып шықты. Қатты шiренiп қолын босатып алды. Ал солдаттар болса iлгерi қарай еңбектеп бара жатты...

	Нағыз шешушi кезең туды. Лонның жүрегi тарсылдап қоя бердi.

	Лон бар күшiн бойына жиып, жанындағы ұзынтұраға қарай оқтай атылды. Оның есiн де жиғызбай қолындағы карабинiн жұлып алды да, «оқ атыңдар!» деп айқай салды, сөйттi де бар пәрменiмен зыта жөнелдi.

	Гүрсiлдеген мылтық даусы шықты. Алданған солдаттар қопаға қарай оқты қардай боратты. Қым-қиғаш атыс iшiнде ұзынтұраның даусы естiлмей қалды.

	Лон тауға қарай зымырап келедi. Мән-жайды ендi ғана түсiнiп, солдаттар қашқынның артынан оқ жаудыра бастаған кезде бала тым ұзап кеткен едi.

	Тауға жеткесiн әбден қалжырап, шаршап-шалдыққан Лон маужырап ұйықтап кеттi.

	Оянғанда Лонның ең алдымен ойына алғаны әлгi жаулардың ендi оның үйiн өртеп жiберетiндерi емес, мылтық даусын естiген шешесi мен Майдан жауынгерлерiнiң жаудан аман қалғандығы болды.

	Және бiр мақтанышы – қолындағы карабинi. Өзi судай жаңа, жеп-жеңiл, әрi ықшам екен. Тұп-тура осы Лонның өзiне арнап жасағандай.





	Фан Ты





ҚАМЫС ҚҰРАҒЫ ТОҒАЙЫНДА




	– Ут, Ут деймiн, мұнда сен неғып жүрсiң, бұзақы?

	Қалың нудың iшiнен кiшкентай ғана баланың басы қылт етiп көрiндi де, қайтадан жоқ болып кеттi. Өзiн дауыстап iздеп жүрген адамның өз деревнясындағы полицей Шао екенiн бiлген Ут зыта жөнелмек болып едi, бiрақ үлгiре алмай қалды.

	– Ие, сен екенсiң ғой қамыс құрағын ұрлап жүрген? Бiлдiм, бiлдiм. Шешеңе айтайын, жоныңнан таспа тiлсiн сенiң!

	Ә-ә, солай ма! Мәселе тек қамыс құрағында екен ғой! Ал ол болса Шао бәрiн бiлiп қойған шығар деп ойлаған едi. Мұны сезген Ут одан әрi жасырынып тұрудың қажетi жоқ екенiн бiлiп, қопадан шықты да, бей-жай жайылып жүрген буйволдың үстiне секiрiп мiнiп алды.

	– Сiздiң құрағыңызға тиiскен ешкiм де жоқ!

	– Соқпа өтiрiктi. Сенiң iзiңдi мен көптен бағып жүрмiн. Бұл жерге сенен басқа ешкiм де келмейдi.

	– Оллахи мен емес! Сiздiң құрағыңызды ұрлаған адамның қол-аяғы семiп, тiлi байлансын, тамағымнан ас жүрмей қалсын!– деп қарғанды. Сөйттi де астындағы буйволын қамшылап жiберiп, полицейдiң жанынан өте бере:– Оны ұрлаған кiсiнiң тамағынан ас жүрмей, қол-аяғы семiп қалсын...– деп әндеттi.

	Шао оған жұдырығын түйiп қала бердi. Иығындағы мылтығын жөндеп қойып, не де болса қопаны бiр сүзiп шығайын деп солай қарай бұрылды.

	Қамыс құрағының iшiндегi Уттың iзi сайрап жатыр екен. «Құрыған бала, қамыс құрағын ұрлауға әбден машықтанып алған. Сосын достарын жиып алып, күнi бойы кемiредi-ау, шамасы. Өзiм де баяғыда сүйтушi едiм. Бiреудiң плантациясына түсудi жаным жақсы көрушi едi,– деп ойлады Шао.– Иә, балақай, менi алдай алмайсың. Мұның бәрi маған жақсы таныс».

	Кенет Уттың iзi жоғалып кеттi. Полицей со жерде әрi-берi тұрды да, ендi кейiн қайтайын деп едi, ойда жоқта сүрiнiп кеттi. Аяғының астындағы шым бiр жағына қарай жылжып кеткендей болды. Оның көзi жаңа ғана қазылған кiшкентай шұңқырға түстi. Шао соған қарай еңкейе берiп едi, тура оның желке тұсынан:

	– Шао ағай!– деген оқыс дауыс естiлдi.

	Ол жалт қарады. Дәл жанында көктен түскендей Ут тұр екен.

	– Шао ағай, тез жете көрiңiз, сiздiң бағыңызға буйвол түсiп жатыр!– дедi ол.

	– Қатырма басымды. Одан да мына жерге не тыққаныңды айт. Бiр нәрсе ұрлағансың ғой, шамасы?

	Сөйттi де ол мылтығының дүмiмен шұңқырды нұқып қалып едi, бiрдеңе сыңғыр ете түстi.

	– Қозғамаңыз оны!– деп айқай салды Ут жұдырығын түйiп.

	– Қарай гөр өзiн! Маған тыйым салмақшы!

	– Иә, тыйым саламын!

	– Ә-ә, мынаны қара, мұнда бiр қорап жатыр,– дедi полицей баланы елең де қылмай.– Бұл сенiң ұрлап тығып жүрген байлығың шығар?

	– Бұл менiң байлығым емес,– деп жауап бердi бала.– Бұл революционерлердiң дүниесi. Егер сiз оған тиетiн болсаңыз, өзiңiздi ажалға байлайсыз.

	Тура шоқ басып алғандай, Шао қолын қораптан тартып ала қойды.

	Уттың қуқыл тартқан жүзiнде неден болса да тайынбайтын батылдық нышаны пайда болды.

	«Мұның жасы не бәрi он төртте ғана,– деп ойлады Шао,– соған қарамастан вьетконголықтармен байланысып үлгiрген». Қорапта граната болуы мүмкiн-ау деп қауiптенген полицей ерiксiз бiр адым кейiн шегiнiп кеттi.

	– Сен сөйтiп коммунистермен байланыста екенсiң ғой. Тырп етпе орныңнан, қашпақ болсаң атамын!– деп қорқытпақ болды ол Утты.

	– Тек атып көрiңiз, басыңыздың қалай қағылғанын бiлмей де қаларсыз,– дедi Ут көзiнен ұшқын шашып.

	Бұл бала соншама неге сенiмдi өзiне? Мүмкiн ауылға вьетконголықтар келiп үлгiрген шығар? Шынында да солай болуы мүмкiн ау, әйтпесе мына баланың мұншама дiкiңдеуiн қалай түсiнуге болады? Және ешнәрседен қорықпай тапа-тал түсте келулерiне қарағанда өздерi көп болуы керек. Жо-жоқ, Шаоның вьетконголықтармен бұдан бұрын кездескендерi де жетер. Бiр кезде олар мұның iзiне де түскен: оның мына каскасында қалған iз соның белгiсi...

	Ол сөйтiп түрғанда Ут шұңқырдың iшiнен темiр қорапты суырып алды. Оның iшiнен бiр түйiншектi шығарды да, басынан асыра көтерiп:

	– Мұның iшiндегi – листовкалар! Революция листовкалары. Егер мықты болсаңыз, менi полицияға апарыңызшы, кешкiсiн партизандар селоны қоршап алып, бәрiңiздi де тырп еткiзбей ұстайды, сөйтiп сазайларыңызды тартқызады,– дедi.

	– Жарайды, жүре бер жайыңа, мен сенi көрген жоқпын...

	– Ешкiмге айтпайсыз ғой?

	– Айтпай-ақ қояйын. Жүре бер.

	– Өзiңiз жүре берiңiз...

	Шао қауiптi жерден тезiрек кетуге асықты. Егер мына боқмұрынға дейiн вьетконголықтармен бiрге болса, онда бүкiл село тұрғындарының солар жағында болғаны. Шао Уттен емес, қайда жүрсе де өзiнiң соңынан қадалған жүздеген, мыңдаған кездерден қаймықты. Бiр ғажабы, вьетконголықтар қайда болса, халық та сонда. Шамасы, олар мына Утты барлауға жiберiп, өздерi селоны түгел қоршап алған-ау. Ендi не iстеу керек? Қайтiп жан сақтау керек? Ең болмаса жанға араша болар бiр жапырақ қағаз болса ғой... Иә, айтпақшы, әлгi Ут қолындағы қораптың iшiндегi листовкалар дедi-ау. Бұған керегi де сол емес пе! Иә, иә, листовка, небәрi жалғыз парақ листовка!..

	Шао тағы да қалың нуға қарай тап бердi. Ол ендi Утты iздей бастады. Сол жақтан бiр сыбыс естiп қалып солай қарай ұмтылды: ал Ут болса тiзерлеп алып әлгi қорапты қайтадан көмiп жатқан.

	– Ут, Ут деймiн, балақай,– деп жалынды Шао оған қолын созып,– маған бiр листовка бершi, бiреу ғана, жалғыз ғана, жалынамын саған, мүмкiн, iшiнде бiр нашарлау жазылған жарамсызы бар шығар, өзiңе керек емес бiреуi бар шығар... Соны ғана берсең болады, нең кетедi сенiң... тек бiреуiн ғана ең болмаса бiреуiн бершi...





	Фам Хо





ЖАЗА




	Полицей кезекшiлiктен қайтқанда баласы Хок үйiнде жоқ болып шықты. Ол, әрине, күндегi әдетi бойынша арахис теруге кеткен ғой. Ендi, мiне, ол жоқта бiр-екi рюмканы қылғытып жiберуге де болады. Ал баласы барда оны iстей алмайды. Сол үшiн екеуi бүгiн ұрысып та қалды. Соңғы кездерi олар тiптi жиi ұрысатын болып жүр.

	Полицей қалтасынан американ вискиiн суырып алды. Әдемi этикетка жапсырылған бөтелке «аш, тезiрек, аш менi!» дегендей болып кеттi оған. Осы кезде кенеттен жалаң аяқ бiреудiң асыға басқан дыбысы етiлдi де, есiктiң алдынан кiшкентай бiр баланың дудыраған басы көрiндi.

	– Ә-ә, Лыойсың ба, кел, келе ғой, – деп шақырды полицей оны. – Иә, не айтасың?

	– Дәл сағат онда олар со жерде болады...

	– Рас айтасың ба?

	– Рас...

	– Ал егер өтiрiк болса ше?

	– Онда, өзiңiз айтқандай, жонымнан таспа тiлсеңiз де еркiңiз...

	– Жарайсың, балақай, жарайсың.

	Полицей қалтасынан жаңа ғана басталған «Кэмел» сигаретiн алып шықты.

	– Ал, ала ғой, бұл саған сыйлық.

	Бала үнсiз ғана сигареттi жыртық кеудешесiнiң қалтасына сүңгiтiп жiбердi де, iзiнше тайып тұрды.

	Ендi қуанышқа iшiп жiберуге де болады. Қалайша қуанбасқа! Полицей үйiнiң дәл жанында, теңiз жағасында, Қарсыласу соғысы5 жылдарында қайтыс болған партизандар мен солдаттардыц зираты бар-тын. Бұл зират өкiметтiң мазасын әбден-ақ алып бiттi, ал мұнтаздай таза бейiттердiң үстiндегi қызыл жұлдызды құлпытастар көзге шыққан сүйелдей болып едi.

	Бұл зиратты жермен-жексен ету жөнiндегi бұйрық әлдеқашан-ақ берiлген. Өйткенi олар жергiлiктi тұрғындар үшiн Қарсыласу соғысының отты жылдары мен Солтүстiк Вьетнамдағы еркiн өмiрдi еске түсiретiн ескерткiш сияқты. Мұны әккi полицей жақсы түсiнедi.

	Өздерiнiң зиратты жойып жiберу жөнiндегi ойын жүзеге асыру үшiн өкiмет орындары әуелi бандиттер жалдамақ болды. Сосын «зиратты тәртiпке келтiру» деген сылтаумен әлгi құлпытастарды басқа жаққа алып кету қиын емес қой. Бiрақ зират маңындағы тұрғындар олардың жұмысына көнбедi. «Бұл жерде бiздiң балаларымыз жатыр. Олардың сүйектерiн ешкiмге қорлата алмаймыз»,– деп қасарысып тұрып алды.

	Сөйтiп бандиттер ешнәрсе де iстей алмады. Жергiлiктi тұрғындармен болған бiрнеше қақтығыстан кейiн олар тiптi мұнда тұмсығын көрсетуге де қорықты.

	Зират қашан көрсең де жинақы күйде. Белгiсiз бiреулер оған баратын жолды күн сайын сыпырып тазартып кетедi, әр бейiттiң басына гүл шоқтарын қояды. Өкiмет орындары оларды талай рет ұстап алмақ та болды, бiрақ одан ешнәрсе шықпады. Ендi, мiне, тағы да зиратты күтушiлердi қайткен күнде де тауып алып, тұтқындау жөнiнде қатаң бұйрық келдi.

	Сөйтiп полицейдiң бүгiнгi қуанышының себебi – осы жұмбаққа өзiнше бiр кiлт табуы – оның Лыоймен танысуы болатын.

	Лыойдың қаршадайынан нағыз темекi құмар екенiн бiлiп алған полицей ең алдымен оған сигарет бердi, одан кейiн ақша да ұсынды. Бала әуелi одан бойын аулағырақ салып жүрдi де, ақшаны көргесiн оның дегенiне көнiп қалды.

	«Бiр жаман жерi, өзi тым қорқақтау екен, – деп ойлады полицей. – Бiр сөз айтады да жын қуғандай зыта жөнеледi. Қорқады ғой, әрине. Бiрақ кiмнен қорқады? Мiне, соны бiлсе ғой, шiркiн!.. Жарайды, бүгiн ендi бiреу-мiреудi ұстап алудың сәтi түссе екен әйтеуiр. Ал ар жағын кере жатар едiк».

	Полицей зираттан елу метрдей жердегi бұтаның түбiне барып жасырынды. Бұл жерден айнала ап-анық көрiнедi екен. Ендi ол Лыойдың айтқанын есiне түсiрдi: балалар әуелi зиратқа бармас бұрын теңiз жағасындағы қопаға жасырынады деген. Ең алдымен ол сол жаққа қарады. Сосын теңiз жағасына көз тастады. Бiрақ ешкiм көрiнбедi.

	Мерзiмдi уақыт әлдеқашан өтiп кеттi. Күте-күте шыдамы таусылған полицей орнынан тұрды да, қауiптi қопаны алыстан айналып өтiп, теңiз жағасына қарай беттедi. Ол зиратқа тым таяп келгенде қатар тiзiлген құлпытастар, оған жай құлпытас емес, өзара әңгiме-дүкен құрып отырған тiрi жандар сияқты болып көрiндi. Айналадағының бәрi – тiптi әрбiр бұта мен құлпытасқа дейiн жасырынып, бұғып алып, оның әрбiр адымын бақылап тұрғандай зәресiн алды.

	Ол ендi жалт бұрылып бұ жерден зыта жөнелмек болып едi, кенеттен әрбiр құлпытастың жанына қойылған гүл шоқтарын көрдi. Сөйтiп олар бұл жерде болып үлгiрген екен ғой! «Қап, бәлем, Лыой, қолыма бiр түсерсiң, алдағанның қандай екенiн көрсетермiн саған!» Ал қазiр мына гүлдердiң бәрiн жинап алу керек. Таңертең бастықтар көрiп қалса бұған жақсылық жоқ.

	Ол қабiрлердiң бiрiнiң басына қойылған гүлдi алайын деп еңкейе берiп едi, құлпытасқа жазылған «Фам Чи Зунг» деген есiмге көзi түскенде, оның бойын от шарпып өткендей болды. Фам Чи Зунг! Бұл оның елу екiншi жылы қайтыс болған досы ғой... Содан берi қаншама өзгерiс болды десеңiзшi!.. Қенет ол марқұм досының жанары өзiне қадалып тұрғандай сезiндi. Ол ендi алдындағы гүлдi жерден тез көтерiп алды да, асығып жүрiп зираттағы барлық гүлдердi тез-тез жиыстыра бастады. Бiрақ бойын билеген қорқыныш сезiмi тарамай қойды, өлгендер орындарынан өре түрегелiп тұп-тура осыған қарай келе жатқандай болып кеттi...

	Үйiне келгесiн қорқынышын басу үшiн қалған арақты тағы iшiп алды. Күндегi әдетi бойынша өз участогiн аралап шықпақ болып велосипедке мiндi. Теңiз жағасына жақын маңдағы оңаша, елсiз жерге жеткенде полицей қопаның арасынан түсiнiксiз бiр дыбыстар естiдi. Бұл жерге бiр бұзақылар жиналған шығар деп ұйғарған ол қопаның iшiне қарай ене түстi. Өйткенi мұның зәре-құтын алған зираттан басқа жерде ол өзiн бiршама батылырақ сезiнетiн.

	Ол жақындап келiп байқап көрiп едi – отырғандар алты адам екен және барлығы да балалар. Бiреуi тастың үстiнде отыр, төртеуi түрегеп түр, ал алтыншысы төменде – жерде отыр. Ай сәулесiнде бұл бәрiн анық көрiп тұр.

	Полицей бiр-бiрiне иiн тiресе өскен қалың жапырақты екi ағаштың тасасына барып тығылды. Бұл жер жаңағыдан да қолайлы болып шықты, тiптi айтылған сөздерiне дейiн естiледi.

	Ол ендi байқады: тастың үстiнде отырған – өз ұлы Хок, ал жерде отырған – Лыой болып шықты. Хок бiрдеңе деп белгi берiп едi, ана төрт бала төңiректi шолып шығып, қауiптi еш нәрсе жоқ екенiн айтты.

	Сол кезде Хок Лыойға бұрылды да, осыған дейiн болған әңгiменi жалғастыра түсiп:

	– Сен бұл жердiң қандай жер екенiн бiлесiң бе? – деп сұрады.

	– Жоқ...

	– Онда есiңе салайын: дәл осы жерде бiр кездерi Халықтық Армия жауға қарсы тосқауыл құрған. Ендi есiңе түстi ме?

	– Иә...

	– Бiздер сол Халықтық Армияның көмекшiлерiмiз. Ал ендi жауап бер: кеше отряд саған Тхань әжейге көмектес, – деп тапсырғанда, оны орындамай өз бетiңмен кафеге кеткенiң не? Ақшаны сен қайдан алдың?

	«Кэмел» сигаретiн кiм бердi саған?

	Лыой Хокке үрейлене қарады – ол мұның әрбiр адымы балаларға белгiлi екенiн бiлмейтiн едi. Полицей де қорқып кеттi – шынында да Лыой бәрiн айтып қойса не iстемек?

	Хок одан әрi қадала түстi:

	– Айт деймiн, сигареттi қайдан алдың?!

	– Айтпаймын.

	Полицей де Лыойды қорқытып қойған едi: «Егер айтып қойсаң – ең алыс түрмеге айдатып жiберем!» – деп зәресiн алған. Ал Лыой үшiн туған қаласынан, теңiзден және достарынан айырылып қалудан қауiптi нәрсе жоқ.

	– Сен сөйтiп сигареттi қайдан алғаныңды айтпайсың ғой?

	– Көшеде бiр ағай берген...

	– Жайдан-жай бере салған ғой, шамасы?

	– Жоқ, ол бет орамалын жоғалтып алған екен. Мен оны тауып алып, апарып бердiм, сол үшiн сыйлағаны ғой.

	Хок шыдамай кетiп орнынан тұрды.

	– Айтып тұрғаныңның бәрi өтiрiк! Сен бiздi алдамақшы екенсiң ғой, ә?– Сөйттi де сөзiн зiлдене нығарлай түсiп:– Сатқын! – дедi. – Бiз бәрiн де бiлетiнбiз, сондықтан саған сағат онда бастаймыз деп өтiрiк айтқанбыз. Немене, дегенiң болмай қалды ма? Солай, бәлем! Сен бiздiң отрядқа революция соңынан еремiн деп кiрген едiң, ендi оны сатып отырсың!

	Полицей осының бәрiн естiп тұрды. Баласының сөзi оған Қарсыласу соғысы жылдарын, өзiнiң соған қатысқан кездерiн, осы аймақтың қауiпсiздiгiн сақтау жолындағы күрес сәттерiн және өзiнiң қазiргi абыройсыз күйiн есiне түсiрдi. Өйткенi ол қазiр американдықтар мен Оңтүстiк Вьетнам итаршыларының қарғылы төбетi – полицей ғой. Ал оның кiшкентай ұлы Хок болса, өзiнен небәрi бiрнеше адым жерде, қопаның арасында, кеудесiн көтере қасқайып тұрып былай деп жатыр:

	– Сөйтiп сен солар жағына шықсаң тамағың тоқ, көйлегiң көк болады деп ойлайды екенсiң ғой? Жоқ! Олардың бәрi көп ұзамай құриды, солармен бiрге сен де құрисың!

	Содан кейiн ол сәл үнсiз қалды да, жолдастарына бұрылып:

	– Балалар, сендер не айтасыңдар? – дедi.

	– Аластау керек арамыздан!

	– Қуып шығып, қайтып жолатпау керек!

	– Есiнде жүретiндей етiп соғып алу керек.

	– Қатарымыздан шығару керек! – деп шештi Хок. – Бұдан былай бұл бiзге жат адам. Денесiндегi белгiнi өшiрiңдер – оның ондай белгiмен жүруге құқы жоқ.

	Екi бала Лыойға тап берiп, оны шалқасынан түсiрдi де, курткасының етегiн түрiп жiберiп кеуде тұсындағы белгiнi ысқылай бастады.

	– Болды ма?– деп сұрады Хок шамалы уақыттан кейiн.

	– Болды, ештеңе де қалған жоқ, – деп жауап бердi балалар.

	Лыой дауыстап, солқылдап ұзақ жылады.

	– Қал, осы жерде! – деп бұйырды Хок. – Ендi сенiң бiзге ешқандай қатысың жоқ. Не iстеймiн десең де еркiң! Айыбыңды iспен ақтамайынша қайтып қабылдайды екен деп ойлама. Революциялық Армияның шешiмi осы. Ал жауларға жеткiзер болсаң – өзiңнiң сорың, ұқтың ба?

	– Ұқтым... – дедi Лыой көз жасын сүртiп жатып. Полицей ендi ғана есiн жиды. Бұлардың бәрiн дереу ұстап, қамауға алу керек! Ал сонда ұлын қайтпек? Ол сөйтiп не iстерiн бiлмей ойланып-толғанып тұрғанда қопаның iшiндегi Хок:

	– Тараңдар! – деп бұйрық бердi.

	Балалар ағаштың түбiндегi арахис толтырылған кәрзеңкелерiн көтерiп алып жөн-жөндерiне кеттi. Олардың ең соңында қалған Лыой да орнынан тұрып, көз жасын сүртiп, салы суға кеткен қалпы еңсесiн көтере алмай iлбiп бара жатты.

	Полицей де жайлап басып үйiне қайтты. Жаңағы көргендерiнiң бәрi көз алдынан кетпей қойды. Ұлының: «Сатқын!» – деген ызалы сөзi оның құлағында ызыңдап тұрып алды.

	Полицей тағы да Қарсыласу соғысы жылдарын есiне түсiрдi. Жұрт оны ол кездерi Бай-Алло деп атаушы едi. Бай оның өз аты, ал «Алло» – көпшiлiк қойған қосалқы аты. Өйткенi ол со кездерi рупор арқылы жау кемелерiнiң жақындап қалғандығы жөнiнде хабарлап тұратын. Сол үшiн оны солай деп атап кеткен. Ол өзiнiң бақылау постынан өне бойы алға, теңiз жаққа қарап тұрушы едi... Әйелi өлгенде оның қолында кiшкентай ұлы қалған... Бейбiт келiсiмге қол қойылғаннан кейiн оның достарының көбiсi Солтүстiк Вьетнамға көшiп кеттi. Ал ол болса осы жерде қалып қойды...

	Ол жаңадан құрылған Оңтүстiк Вьетнам өкiметiнiң алғашқы күндерiн есiне алды. Коммунистермен бiрге болғаның үшiн сазайыңды тартасың деп қоқан-лоққы жасады оған. Ол амалсыздан полицей болуға келiсiм бердi. Қайда жүрсем де, кiм болып iстесем де әйтеуiр өз адамдарымызға зиянымды тигiзбесем болар деп ойлады ол. Бiрақ бәрi басқаша болып шықты.

	Үйiне келгенде де оны осы ой мазалай бердi. Хок, әрине, егер Лыой отрядты ұстап берсе, оларды шетiнен атып тастайтынын жақсы бiледi. Ал сонда ол неге қорықпайды? Оның достары неге қорықпайды?

	Полицей төсегiне барып жатты да, ұлының үйге қайтып келуiн күттi.

	Ақыры оның ептеп басқан аяқ дыбысы естiлдi. Сықырлап есiк ашылды, аз ғана ай сәулесiн түсiрiп қайтадан жабыла қалды. Хок жаңғақ салған кәрзеңкесiн үстел үстiне қойды да, өз бөлмесiне қарай өтiп кеттi. Ол жақтан бiраз уақытқа дейiн кереует сықыры естiлiп тұрды. Терезенiң ашылғаны бiлiндi, содан кейiн тыныштық орнады.

	Полицей жайлап қана орнынан тұрып үстелге барды, мойнын созып кәрзеңкеге қарады – оның iшi толған қағаз қапшықшаларға мұқият оралған жаңғақтар екен. Содан кейiн ұлының бөлмесiне өттi, оның кереуетiнiң жанында тұрып, ұйықтап жатқан баласының жүзiне ұзақ қарады. Ол ұлының осыншалық ер жетiп қалғанын ендi байқады, ол тiптi баланың өзiн ұрып-соққанға көнiп жүргенiне қайран қалды. Ол ендi ғана түсiндi – баласы әкесiнiң айтқанын iстегеннен гөрi таяқ жегенiн артығырақ көретiн сияқты.

	Ол полицей болып iстей бастағаннан берi Хок әкесiмен жиi ұрысатын болып алды. Бiрде әкесi бiр ақ шашты қарияны соққанын естiгенде ұлы оған тура қарап: «Сенiң жұдырығыңнан кiм қорқады деп ойлайсың осы!» – деп қарсы келiп қалды. Ал ол әкесiнiң мұндай iстерiнiң бәрiн бiле бермейдi де ғой!

	Полицей ендi Лыойдың айтқандарын есiне түсiрдi (бiр ғажабы, бүкiл әңгiме барысында ол бiрде-бiр адамның атын атамады, тек «олар», «балалар» дей бердiө: олар өне бойы теңiз жағасына барады, құмға тау бейнесiн, жұлдызды жалау, кеме және солдаттар суретiн салады. Сонсоң: «Бұлар бiздiң адамдар, қазiр жаппай бiрiгу басталды, көп ұзамай олар осында келедi», – деп айтты дегендей болып едi-ау.

	Лыой жайлы ойлар оның өз ұлын неге күткенiн есiне түсiрдi. Полицей ұлының майкасын жоғары көтердi де, оның құртымдай ғана арық кеудесiнiң жүрек тұсынан қызыл тушьпен жазылған «Р» деген әрiптi көрдi.

	Хок пен оның достары өздерiнiң жүрек тұстарына осы әрiптi жазып алған. Бұл олардың Революция отрядының сапында екендiгiнiң белгiсi едi. Мана теңiз жағасында Хоктың Лыой туралы «оның бұдан былай бiздiң белгiмен жүруге құқы жоқ» дегенi осы екен ғой деп ойлады әкесi.

	Полицейдiң әдеттегi суық та ойсыз ат жақты қоңырқай жүзi қазiр мүсәпiр күйде едi. Осыған дейiн ол қамауға алған, ал артынан азаптап өлтiрiлген барлық коммунистер – көршi көшедегi жұмысшы, қала маңындағы темiр ұстасы, көкөнiс сатушы әйел және тағы басқалар оның көз алдынан елестеп өттi. Басы айналып бара жатыр едi, ұлынан қуат алғысы келгендей, оның төсегiнiң шетiне отыра кеттi.

	Мына ұлы мен оның достарының ешнәрседен қаймықпай жауынгерлер зиратына гүл апарып қойып жүргендерi бүгiн ғана емес. Мұның байқауынша, олар бұдан басқа да маңыздырақ нәрселермен айналысып жүрген сияқты. Мұны қоршаған төңiректiң бәрi де сөйтiп жатыр – қалада да, далада да солай.

	Мына коммунистер мен патриоттар ешқашан да берiлмейдi – өйткенi шындық солар жағында. Оларды түрмемен де, өлiммен де қорқыта алмайсың. Өлгендердiң орнын тiрiлер басады, ал олар бұрынғыдан да күштiрек болып шығады, өйткенi олардың аты – халық. Ал сонда халық мына өзi сияқты полицейлерге кейiн қалай қарар екен? Осы сәтте оның бетiн мына өз ұлының ана су жағасында жиiркенiшпен әрi өшпендiлiкпен айтқан «Сатқын» деген сөзi осып өткендей болды.

	Ол таң алдында ғана қалжырап ұйықтап кеттi. Ояна келсе ұлы кетiп қалыпты. Көзiн ашқандағы оның бiрiншi көргенi жанына жайсыз тидi: есiк жақтағы бұрышта сыры өзiне мәлiм баяғы «Кэмел» сигаретi мен умаждалған бiрнеше қағаз ақша жатты.





	Тхань Фыонг





ӘСКЕРИ АЙЛА




	Зик бұлаққа жете бергенде өткелден өтiп бара жатқан жау отрядын көрiп қалды. Жаулар оны ұстап алды.

	– Сен осы жерден вьетконголықтар отрядын көрген болуың керек. Бiздiңше... олар осы арадан өттi... Егер бiзге жөн сiлтесең сыйлық аласың. Кәне, келiстiк пе?

	– дедi әлгiлердiң бастығы.

	– Отряд дейсiз бе?.. Жоқ, бiлмедiм... Иә, айтпақшы, осы жерден бiреулер өткен сияқты болып едi... – деп мiңгiрледi бала.

	– Иә, иә, айтып тұрғаның дәл солардың өзi. Олар қалай қарай кеттi?

	– Олар тауға көтерiлдi. Бiрақ сiздер оларды қуып жете алмайсыздар-ау деп ойлаймын. Өйткенi таудың бұ жақ беткейi тым биiк...– дей берiп едi Зик, жау отрядының бастығы:

	– Ал, кәне, тез. Тарттық солай қарай! – деп бұйырды.

	Жаулар ауыр дем алып, ырсылдап-күрсiлдеп Зиктiң соңынан жоғары қарай өрмелеп келедi. Мiне, олар жалғыз аяқ жолдың жасырын садақ оқтары бағытталған тұсына да келiп жеттi. Зик оқтай атылып бамбуктен жасалған серiппенi басып қалды да, өзi үлкен қара тастың ар жақ беткейiне қарай зып берiп жасырына қалды. Ұзын да үшкiр садақ оқтары мұның үстiнен зу-зу етiп ағып өттi. Ойламаған жерден оққа душар болған үш солдат iштерiн басып етпеттей құлады. Олардың артында келе жатқандар бет-беттерiмен қаша жөнелiп едi, арнайы қазылған апандарға құлап, жаулардың арасында азан-қазан, айқай-шу пайда болды. Олар «жол бастаушыны» естерiне алғанша Зик көзден ғайып болып ұзап та кеттi. Бiрнеше солдат оның артынан қуа жөнелiп едi, Зиктiң айласымен олардың алдынан да садақ оқтары қардай борады. Жаулар амалсыздан кейiн шегiнуге мәжбүр болды.

	Кешкiсiн жиналыс кезiнде партизан отрядының командирi Зиктi құшақтап тұрып былай дедi:

	– Жаудың жазалаушы отряды өлгенi бар, жараланғаны бар он адамынан айырылып кейiн шегiндi. Және бұған бiз өз тарапымыздан бiрде-бiр оқ шығарған жоқпыз. Жарайсың, Зик, сен нағыз ержүрек әрi тапқыр бала болып шықтың. Отряд алдында Зикке алғыс жариялаймын және оған сыйлық берудi ұсынамын. Кәне, Зик, айта қойшы өзiң, сыйлыққа не алғың келедi?

	– Мен бiздiң жақтағы Азаттық Армиясының қатарында нағыз ержүрек төрт жауынгер бар және төртеуiнiң есiмдерi де «А» әрпiмен басталады деп естiдiм. Маған да есiмiмнiң алдынан «А» әрпiн қосып айтуға рұқсат етуiңiздi сұраймын.

	– Өте жақсы! Солай-ақ болсын! – деп шулап қоя бердi айналадағылардың бәрi.

	Содан берi осы аймақтың тұрғындары кiшкентай ғана ержүрек батыр баланы А Зик деп атап кеттi.





	Ань Хоанг





ЖАРЫЛЫС





1


	Туан үйiне жақындағанда көшедегi шамдар да жанған едi. Кенет ол ұзын траншеяға ұқсаған тап-тар қараңғы көшеге бұрылды. Ой-шұқыры мол кедiр-бұдыр жол жаңбырдан кейiн әбден миы шығып езiлiп кетiптi.

	Туанның үйi сұрықсыз, қараңғы, тiптi аты да жоқ бiр шолақ көшенiң аяқ жағында болатын. Жұмысшылар кварталында мұндай көшелер толып жатыр. Бiр ғажабы, осы көшелерде тұратын әрбiр үйдiң әйтеуiр бiр азаматы Дьемнiң6 «ұлттық» армиясының қатарында жүр. Мұнда өңкей өз еңбегiмен күн көрiп, өлместiң күнiн кешiп отырған сiңiрi шыққан кедейлер тұрады. Кемеге жүк тиеушiлер дейсiз бе, қала маңындағы әскери аэродром құрылысында жер қазушылар дейсiз бе, зираттарда көр қазушылар дейсiз бе – әйтеуiр олардың арасынан бәрi де табылады.

	Бұл квартал қашан көрсең де меңiреу тыныштықта. Ересектер жұмысқа кетедi, балалар да беймезгiл көзге түсе бермейдi. Олар тiптi қалаған күнде де далаға шыға алмас едi, өйткенi ата-аналары оларды сырттарынан құлыптап кетедi, ал қарттары бар үйдiң балалары тiптi бастарын есiктен қылтитуға да қорқады.

	Суық та сұрықсыз осы квартал тек кешкiсiн ғана, үлкендер жұмыстан оралған кезде, бiр жанданып қалады. О жер, бұ жерден ата-аналарының алдынан шыққан балалардың қуанышты дауыстары, әлдебiр дүниелiгiнен айырылып қалған долы әйелдiң шаң-шұң айқайы, көкiрек ауруына шалдыққан қарттың күркiлдеп жөтелгенi естiлiп жатады.

	Бұл отбасыларының өмiрi тым ауыр-ақ. Жұмыстан былай да әбден шаршап, шалдығып қайтқан әйелдер келе сала үй шаруасына кiрiсiп кетедi: күрiш асады, балаларын шомылдырады, кiр жуады... Тек жатар алдында ғана, түнгi сағат он бiрлер шамасында, бүкiл квартал бiр кiсiдей басын сәждеге қояды. Осы кездегi бiр сарынды қайғылы әуен бiр үйден екiншi үйге көшiп сұрықсыз өмiрдiң тағы бiр сүреңсiз күнi аяқталғанын паш еткендей болады...

	Жұрттың бәрi, неге екенi белгiсiз, осы кварталды Жаңа квартал деп атайды. Ал шынында оның жаңа деп атайтындай түгi де жоқ. Кокос пальмасының жапырақтарымен жабылған ескi үйлердiң төбелерi қашан көрсең де бiр-бiрiмен иiн тiресiп тұрғаны. Олар өздерiнiң әп-әсем қоңырқай түсiн әлдеқашан-ақ жоғалтқан. Нөсер жауын мен ыстык күн де өз дегенiн iстеген: үй төбесiндегi жапырақтар көптен берi күту көрмей дудырап кеткен шаш құсап бүрiсiп, жиырылып қалған.

	Уақыт қалай тез өтедi десеңiзшi! Туан бұл жерге осыдан үш жыл бұрын – 1959 жылы келген. Әкесiнiң орталықты тастап осы жерге – мына кедейлер кварталына көшiп келу себебiн ол түсiне алмай-ақ қойды. Сол үшiн ол әкесiне ренжiп те жүрдi. Ренжiмей қайтсiн, ол бiрден қаншама досынан айырылды! Футбол десе iшкен асын жерге қоятын Коу мен қит етсе төбелесе кетуге дайын тұратын ұзын сирақ Нгуендi қалай ұмытар. Ал басқа балалар қаншама едi! Туан оларды тiрiде есiнен шығара алар ма? Бәрiнен бұрын мұның мектептi тастап кетуiне тура келгенiн айтсаңшы...

	Көшiп келген күннiң ертеңiне-ақ Туан әкесiне:

	«Ендi мен қайда оқимын?» – деп жылап отырып алды.

	Әкесi ұлына бiр қарады да, одан жүзiн тайдырып әкетiп, үнсiз отырып қалды. Ол терең ойға шомып, сол отырғаннан мол отырды. Туан сұрағын тағы да қайталап едi, бiрақ жауап ала алмады. Әкесiнiң қимылсыз отырғаны соншалық, ол тiптi маңдайына келiп қонған шыбынды да қуған жоқ. Туан тағы да бiрдеңе дегiсi келiп едi, бiрақ әкесiн ашуландырып алам ба деп қорықты.

	Иә, соңғы кездерi әкесiнiң мiнезi тым өзгерiп кеттi. Оның мiнезiндегi бұл өзгерiс полицейлер мұның шешесiн ұстап әкеткелi берi пайда болды. Осы оқиғадан кейiн ол бiр жаққа кетiп қалып, үш күн бойы қайтып оралмай қойды. Үйде жалғыз қалған Туан ата-анасын мазасыздана күттi. Әкесi үйiне келгенде ол егiлiп, шағынып ұзақ жылады. Әкесi де көз жасына ерiк бердi. Сосын ол баласына:

	– Мәселе былай, ұлым! Ендi бiз бұл жерден көшуiмiз керек... – дедi.

	Сөйтiп олар осы Жаңа кварталға келдi. Туан бiрнеше күн бойы ендi өзiнiң қайда оқитынын сұрап әкесiн мазалаумен болды. Ал әкесi болса, оған тура жауап беру орнына қабағын шытып терiс айнала бердi. Бiр күнi баласы мазасыз сұрағын тағы да қайталағанда, ол ашу шақыру орнына ұлын өзiне қарай икемдей тартып кеудесiне қысты. Сосын оны маңдайынан емiрене сипап тұрып:

	– Саған уақытша мектептi тастай тұруға тура келедi, балам. Бұл менiң де қабырғама батады, бiрақ басқа амал жоқ. Сен оқи да, жаза да, есептей де бiлесiң ғой. Әзiрге сол да жарайды, – дедi.

	Туан тағы да жылай бастап едi, әкесi оны өзiнен сәл ғана итерiңкiреп жiберiп, қатқылдау дауыспен:

	– Жарар ендi, несiне жылай бересiң... Егер уақытым болса бiлген-түйгенiмдi өзiм-ақ үйретем саған... – дедi.

	Туан көз жасын қолымен сүртiп, анадай жерге аулағырақ барып тұрды.

	Олар ерлi-зайыпты Шау дейтiн кiсiлердiң үйiне тоқтады. Олардың Туан қатарлас ұлы бар екен. Есiмi Тхань көрiнедi, өзi мұның бұрынғы досы Нгуен-Тырнадан айнымайды. Сол сияқты ұзын да арық, бiрақ ескi досына қарағанда анағұрлым салмақты бала сияқты.

	Туан алғаш олардың үйiне келгенде, Тхань аулада отын жарып жатқан. Жаңадан келген балаға ауық-ауық көз тастап қойып, ол өз шаруасымен айналыса бердi. Оның әрбiр қимылында, көз қарасында бiр түрлi өжеттiк, ширақтық байқалады. «Бiздiң үйде тұруға келген сен екенсiң ғой!» – деп тұрғандай оның әлгi көз қарасы. Сол үнсiз сұрақты дәл осылай ұққан Туан да:

	«Иә, мен!» – дегендей жайлап қана басын изедi.

	Үй иесi такси айдайды екен. Ол әдетте күнi бойы жұмыста болады да, үйге тым кеш оралады.

	Шау апай да өз iсiмен әуре. Оның тiптi бос уақыты болмайды. Күн сайын ол құлқын сәрiден тұрып алып ас үйге беттейдi. Кеспе көже жасап базарға апарып сатады. Сағат тоғыз-ондарда үйге қайтып оралады. Содан кейiн кiр жуады, диiрмен тартады. Сөйтiп жүргенде кеш те болады.

	Осы кезде жақын маңдағы кафеде жұмыс iстейтiн Тхань да үйге оралады. Бiрде оның сол кафеде бiраздан берi ыдыс-аяқ жинаушы болып iстейтiнiн айтып мақтанғаны бар. Мақтанса мақтанғандай-ақ. Таңертеңгi газеттердi сатып бола сап ол кафеге жүгiредi. Онда оны жуылмаған ыдыстар мен тазаланбаған үстелдер күтiп тұрады. Шаруасын бiтiрiп, түс ауа үйге қайтады. Мызғып алу үшiн төсекке құлайды. Содан ол кешкi сағат бестер шамасында тұрады. Оған дейiн шешесi тамақ әзiрлеп үлгiредi. Ал қарындасы Хоа болса ағасын айнала жүгiрiп жүрiп, оның ұйқысын ашу үшiн жатып кеп түрткiлейдi, құлағына сыбырлайды, тiптi болмаған соң айқайға басады.

	Тез-тез тамақтанып алып Тхань тағы да жүгiре жөнеледi. Кейде ол ағаш жәшiгiн неше түрлi сигарет пен сiрiңкелерге толтырып алады. Кейде оған түрлi түстi аяқкиiм кремi мен шөткелер салады. Сөйтiп ол кеш болса зыр жүгiрiп жүрiп барлар мен дансингтердi аралап шығады. Ол үйге қайтқанда Туан ұйықтап жатады.

	Тханьның iнi-қарындастары көп-ақ. Тханьнан кейiнгi үлкенi Хоа, одан кейiнгi iнiлерi Конг пен Вьет және қарындасы Нам. Ал ең кiшi iнiсi Тханг әлi бiрге де толған жоқ. Оның аяғы ендi ғана шыға бастаған, үйректiң балапаны құсап аяқ басқан сайын жалп етiп құлай бередi.

	Екеуi кездескен алғашқы күнi-ақ Тхань отынын жарып болған соң Туанның жанына келiп, онымен таныса бастады. Ол салған жерден-ақ жасы он екiде екенiн және өз еңбегiмен күн көре алатынын айтты.

	Туан оған таңдана қарады.

	– Ал сонда не iстей аласың сен? – деп сұрады ол.

	– Мен бәрiн де iстей аламын, – деп жауап бердi Тхань өзiнiң сирек тiстерiн ақсита күлiп.

	– Өтiрiк айтасың!

	– Неге өтiрiк дейсiң? Мен саған шынымды айтып тұрмын. Ендеше тыңдай бер: газет сата бiлемiн – бiр дешi, үстелдiң үстiн жинаймын – екi, аяқ киiм тазалаймын – үш, сигарет сатамын – төрт, кемеге көмiр тиеймiн – бес, жүк тасимын – алты! – Осыны айтты да, ол тiстерiн ақситып тағы бiр жымиып қойды.

	– Мiне, көрдiң ғой, мен бәрiн де iстей аламын!

	Арада көп уақыт өтпей-ақ оның айтқандарының рас екенiне Туанның көзi жеттi. Ол шынында да өнерлi бала болып шықты. Ағаш кеседi, ағаш жонады, тақтайдан неше түрлi қораптар жасайды – қысқасы, Тхань бәрiн де iстей бiледi. Қашан көрсе де әйтеуiр жаңа бiр нәрсемен шұғылданып жататынын байқаған Туан оған айрықша iлтипат сезiмiмен қарайтын болды. Тханьның ықпалымен Туан да бiраз нәрсе үйрене бастады. Өткен жылдың басынан берi Туан көшеде газет сатушы болып алды. Сосын аяқ киiм майлауды үйрендi, содан кейiн кафеде жұмыс iстеуге шықты.

	Бiрде Туан жаңа досына өз анасы туралы, оны полицейлердiң қалай ұстап әкеткенi жайлы әңгiмелеп бердi...

	– Сөйтiп сенiң шешең жоқ екен ғой,– деп аяныш бiлдiрдi Тхань.– Солай екен ғой, ә? Ал менiң әке-шешем жанымда, олай болса, бiзге қаншама қиын болса да, мен сенен гөрi бақыттырақ екенмiн ғой.

	– Бiрақ сендер тым кедей тұрасыңдар,– деп күрсiндi Туан.

	– Оның үстiне үй толған шиеттей бала-шаға...

	– Менiң әке-шешем қанша кедей болса да өте мейiрiмдi жандар, сен ойлама...

	– Сен де тамаша жiгiтсiң, Тхань,– дедi Туан. Ол тағы да бiр нәрсе дегiсi келiп едi, бiрақ тамағына бiрдеңе тiрелгендей күрмелiп қалды.

	– Мен сен туралы онша көп бiлмесем де сенi бiртүрлi аяймын, Туан!– деп, Тхань да ойға шомып аз-кем iркiлiп қалды. Сөйттi де, үзiлген сөзiн одан әрi жалғастыра түстi.– Әуелгi кезде мұнда саған бәрi ерсi көрiнуi мүмкiн. Бiрақ көп ұзамай-ақ үйренiп кетесiң. Ал, әкең немен айналысады?

	– Ол жұмысшы.

	– Жұмысшы дейсiң бе?– деп айқайлап жiбердi Тхань. Туанның әкесi оған салған жерден-ақ ұнап қалған едi.

	Тхань Туанға қарап жымиып қойды, бiрақ кенеттен оның жүзi қатулана қалды. Туанды жаңа көргендей көзiн бақырайтып оған тесiле қарады. Туан тiптi ыңғайсызданып кеттi.

	– Неменеге тесiрейе қалдың?– деп сұрады ол.

	– Мен саған сенбей тұрмын,– деп басын шайқады Тхань.– Өтiрiкшiлердi жаным жек көредi... Мен саған бiр нәрсе дер едiм, бiрақ сен ренжiп қаласың ғой.

	– Несiне ренжиiн, айта бер!

	Тхань дағдарып қалды. Туан «айт!» дегендей оның жүзiне қадала қарады.

	– Айтсам, былай. Сен ғой, өзiңдi жұмысшының баласымын дейсiң. Ал өзiң барып тұрған әсемпазсың, төресiң! Басқа түк те емессiң!

	Туан қызарып кеттi. Ренжiмеймiн деп уәде берсе де «төресiң» деген сөз оның жанына жайсыз тидi. Әдiлiн айтса, бұл сөздiң төркiнiн ол онша түсiне қойған жоқ, бiрақ ананың айтуына қарағанда тәуiр нәрсе сияқты көрiнбейдi.

	– Мен саған айттым ғой. Менiң әкем – жұмысшы, бiлдiң бе, жұмысшы!– дедi ол екiлене. Туанның даусы дiрiлденкiреп шықты.

	– Жарайды, мен саған сендiм,– дедi Тхань.– Менiң байқауымша, сенiң әкең өз iсiнiң шеберi болған-ау деймiн және оның жұмысы да тәуiр болған сияқты.

	Ал Туан бұдан бейхабар едi. Ол тiптi әкесiнiң қазiр қайда iстейтiнiн де бiлмейтiн. Ендi мына әңгiмеден кейiн есiне түсiре бастады. Бiрде шешесiнiң әкең Те-Куанның шеберханасында iстейдi деп айтқаны бар едi. Бұл туралы ол әкесiнен сұрағанда, мен ендi о жерде iстемеймiн деп жауап берген. Соңғы кездерi ол, мұның шамалауынша, бiр шарап сататын фирмада iстеп жүрген сияқты едi.

	– Менiң әкем бiрнеше қызметтi бiрден атқарады деп естiгем. Сен сияқты ол да бәрiн iстей бiледi. Ол жақсы жұмысшы...– дедi ол ақырында.

	Тханьның көзi ойнақшып қоя бердi. Ол қарқылдай күлдi. Ал Туан сөзiн былай деп жалғастырды:

	– Ал менiң тәуiр киiну себебiм... мен үйде баладан жалғызбын ғой. Ал сендердiң үйдегi бала-шаға қаншама!..

	– Солай екенi рас,– деп басын изедi Тхань.– Сен дәл үстiнен түстiң. Бiз кедей тұрамыз. Мен шешемдi сондай аяймын, сондықтан еңбекке тым ерте араластым. Газет сату үшiн үйден алғаш рет қашып шыққаным әлi есiмнен кетпейдi. Ой, несiн айтасың, үйде бiр үлкен айқай-шу болды ғой. Үйге кеп шешеме мән-жайды айтып ем, әй ұрысты ғой кеп. Жылап та алды арасында. Ал кешкiсiн болған оқиғаны әкеме баяндағанда ол маған ұрысудың орнына қарқылдай күлдi. Ал мен болсам сазайымды бередi ғой деп қатты қорыққам. Сосын ол менi өзiне шақырып алып: «Мұны саған кiм үйреттi?» – деп сұрады. Мен: «Ешкiм де емес, мен өзiм. Мамама ауыр тиiп жүр ғой, соған көмектесейiн деп ойладым. Менiң достарым да жұмыс iстеп жүр емес пе?» – деп жауап бердiм. Әкем ойламаған жерден: «Жарайсың, ұлым! Жiгiт-ақ екенсiң! Мұның дұрыс болған», – деп менi қолдай жөнелмесi бар ма! Ендi маған батылдық пайда болды. Тура со жерде:

	«Әке, ер жiгiт деп кiмдi айтады?»– деп сұрадым. Ол ер жiгiт деп ешқандай қиындықтан қорықпайтын, оның қандайын болса да арымай-талмай жеңiп, өне бойы алға ұмтылып отыратын асыл азаматты айтады деп түсiндiрдi.

	Осы оқиғаны әңгiмелей отырып Тхань сөз арасында ауық-ауық күлiмдеп қойды. Оның ойынша, газет сату өте бiр қызықты да тартымды нәрсе. Қай жерде не болып жатқанын жұрттан бұрын бiлiп отырасың. Достарыңа айтатын жаңалықтарың да мол болады. Бiрақ газет сатушылар бiр жерге жиналып алып, бiр-бiрiне баспасөзде жоқ жаңалықтарды жеткiзудi ұнатады. Сондай әңгiменiң барысында көп нәрсенi бiлiп алуға болады. Балалар әсiресе әскери қақтығыстар, партизандардың жау постыларына шабуылы, олардың доттарды қалай қиратқаны жайлы әңгiмелеудi жақсы көредi. Қала маңында, мәселен, кейде түнi бойы атыстар болып жатады, ал газеттер ол туралы ешнәрсе хабарламайды. Олар, мiне, осы туралы сыр шертедi.

	Жаңа досының тым жұпыны киiнiп жүргенiн көрген Туан бiр күнi оған өзiнiң жап-жаңа тоқыма көйлегiн ұсынды. Мұны күтпеген Тхань не iстерiн бiлмей дағдарып қалды. Тiптi нафталин иiсi де кетпеген судай жаңа көйлектi әуелi алуын алса да, артынан ойланып тұрып, қайтарып бердi.

	– Немене, алғың келмей ме? Әлде басқа бiреуiн көресiң бе?– деп сұрады Туан.

	Сөйттi де Тханьды қолынан жетектеп алып, чемоданының жанына сүйреп апарды, ондағы барлық киiмдерiн шығара бастады.

	– Мiне, мынаның iшiнен өзiңе ұнағанын таңдап ал,– дедi ол.

	– Жоқ, бәрiн де қайтадан салып қой. Маған ешнәрсенiң де керегi жоқ,– деп басын шайқады Тхань. Ал шынында соншама әдемi дүниелердi көргенде Тханьның көзi қызығып-ақ кеткен едi. Бiрақ ол: «Мен болсам ғой, күнi бойы көше кезiп жүремiн, не оқымаймын, не қыдыруға шықпаймын, сондықтан маған сәнденудiң керегi не!» – деп ойлады.

	Ал Туан болса, мына досының өзiне ұсынған сыйлықтан неге бас тартатынын түсiне алмады.

	– Ендеше мына көйлектi көршi! Мұны маған шешем тiгiп берген. Рас, аздап кiршеңдеу өзi... Ал басқалары ептеп киiлген дүниелер,– дедi. Сөйттi де:– Бiрақ сен басқаша ойлап қалма, мен саған ескi емес, тек жаңа нәрсе сыйлағым келедi,– деп қосып қойды.

	Ал Тханьның берген жауабы сол – тек басын шайқай бердi. Ол тiптi осының бәрiн тастай салып қаша жөнелгiсi келдi. Бiрақ оны Туан қолынан ұстап алып жiбермей қойды. Сөйтiп жүрiп ол Тханьның қолтығына өзiнiң ашық жасыл түстi бiр көйлегiн тығып та үлгiрдi. Ендi одан бас тарту тiптi мүмкiн болмай қалды. Сөйтiп Тхань досының берген сыйлығын алуға мәжбүр болды. Арада бiр күн емес, екi күн емес, үш күн өттi, бiрақ Тхань жаңа көйлегiн киiп шықпады. Шыдамы таусылған Туан ақырында:

	– Тхань, көйлегiң қайда?– деп сұрады.

	– Үстiмде тұр емес пе?– деп жауап бердi Тхань, сөйттi де Туанға таңдана қарады.

	– Жо-о-оқ, мен өз көйлегiң туралы емес, өткендегi көйлек туралы айтып тұрмын.

	– Ә-ә, жасыл көйлектi айтасың ба? Немене, қайтарып алайын деп пе едiң?

	– О не дегенiң? Жәй, кимей жүргенiңдi айтамын да.

	Тхань қызараңдап, бетiн бұрып әкеттi.

	– Иә, айтшы, сен оны неге кимей жүрсiң?

	– Сен ренжiме, жарай ма, мен оны берiп қойдым...

	– Берiп қойдым дейсiң бе? Кiмге бердiң?

	– Сен, мүмкiн, Утты бiлетiн шығарсың, әлгi газет сатып жүретiн бала бар ғой? Олар тым кедей тұрады, оны мен соған бердiм.

	Туан аздап өкiнгендей болды, бiрақ Тхань оған бұрынғысынан да ұнап кеттi. Қандай мейiрiмдi бала деп ойлады ол! Осы кезде оның есiне шешесiнiң: «Жарлы-жақыбайлар әрқашан да бiр-бiрiне қол ұшын берiп жүредi...» деген сөздерi түстi. Мына Тхань да сондай: өзi жамау-жамау боп жүрсе де, жаңа көйлегiн досына берген.

	– Сен тамаша жiгiтсiң, Тхань, бiлдiң бе!– дедi ол өзiнiң оған деген iлтипат сезiмiн жасыра алмай.

	– Менiң нем жақсы!– деп таңданды Тхань. Ол осы күнге дейiн әлгi көйлектi Туанның көйлегi деп есептеп жүрген.

	– Мен өзiмнiң не айтып тұрғанымды бiлем, Тхань.

	Сен дос дегенде iшкен асыңды жерге қояды екенсiң. Ал ана көйлек менiң шешемнiң маған қалдырған соңғы ескерткiшi болатын. Мен оны тiптi иығыма да iлген жоқ едiм. Мен сенi сондай жақсы көргендiктен арнайы сыйлағанмын.

	– Мүмкiн, сен оны қимай жүрген шығарсың?– деп сұрады Тхань жұлып алғандай.

	– О не дегенiң! Егер оны қимаған болсам, сыйламаған да болар едiм ғой...

	Тхань үнсiз ғана басын изедi, сосын ойламаған жерден қолын Туанның иығына салып:

	– Бар ғой, ә, сен де... сен де өте жақсы баласың,– дедi.

	Осылайша арада үш жыл уақыт өттi. Туан бұрынғысынан көп өзгердi. Ендi ол да өз еңбегiмен күн көре алатын жағдайға жеттi. Тхань құсап газет сатып, кафе тазартумен айналысты. Бiрақ соңғы кездерi газеттердiң өтiмi нашарлап кеттi, өйткенi олардың беттерiнде оқушыларға қажеттi нәрселер жеткiлiктi жазылмайтын болып алды.

	Әкесi тiптi үй бетiн көрудi қойды. Көрiнген күнде де тым кеш келедi. Келген сайын ұлынан әр нәрсенi сұрастырумен болады, бiрақ оны үйде оқытам деген уәдесiн есiне де алмайды. Бiрде Туан ол жөнiнде әкесiнiң есiне салып та көрдi. Бiрақ ол баласының басынан сипап:

	– Менiң қолым тимей жүргенiн өзiң де бiлесiң ғой! Саған бiлiм беру iсiмен Шау ағай-ақ шұғылдансын,– деп жымия күлдi.

	Туан күтумен-ақ жүрдi, бiрақ Шау ағайдың да қолы босамай қойды, ал баланың оны мазалауға батылы бармады.

	Бұдан кейiн де талай уақыт өттi. Туан ендi Шау ағай да мұны ұмытты ғой деп ойлаған едi. Сөйтiп жүргенде бiр күнi ол Туан мен Тханьды шақырып алып «тарих сабағын» бастады. Шау ағай ең алдымен Вьетнам жерiн француздардың қалай жаулап алғанын әңгiмелеп бердi. Ол кездерi халық өте нашар тұрды, бiрақ ешқашан да күрестi тоқтатқан жоқ дедi ол.

	Француз басқыншылары Вьетнам жерiнде сексен жылдан астам үстемдiк еттi. Оларға қарсы халық көтерiлiсi бiрiнен кейiн бiрi болып жатты. Бiрақ Үндiқытай Коммунистiк партиясы құрылғанға дейiн сол көтерiлiстердiң бәрiн жаулар қан-жоса етiп басып тастап отырды. Ал содан кейiн...

	Бұдан кейiн Шау ағай Чан Куок Тоан сияқты жас батырлар туралы әңгiме шерттi. Жау елге солтүстiктен шабуыл жасаған кезде ол небәрi он алты жаста екен. Бұл өзi өте ертеде болған көрiнедi. Аңыздарға қарағанда Чан Куок Тоан өзi қол жиып, әскер бастап, талай-талай тамаша ерлiктер жасаған дейдi.

	Француз басқыншыларына қарсы соғыс жылдарында Ким Донг деген байланысшы баланың есiмi көпке жайылды. Ол ерлiк пен батырлықтың, асқан табандылықтың небiр ғажап үлгiлерiн көрсетiп, қан майданда нағыз ерлерше қаза тапты. Дәл сол жылдары Сайгонда Ле Ван Там деген батыр пионер өзiнiң өнегелi iсiмен мәңгi өшпес даңққа бөлендi. Ол өзiнiң үстiне бензин құйып, оған от қойып, жаудың орасан зор әскери қоймасының күлiн көкке ұшырды. Ал Тай-Нгуен тауларындағы партизандар арасында шайқасқан кiшкентай ғана Зюк деген ержүрек баланың жасаған ерлiктерi өз алдына бiр шежiре...

	Мiне, осылардың бәрiн әңгiмелей келiп, Шау ағай сөз соңында былай дедi:

	– Диктатор Нго Динь Дьем – американ басқыншыларының қарғылы төбетi. Ол Вьетнамды бейбiт жолмен бiрiктiру iсiне жол бергiсi келмейдi. Бiздiң елiмiздi бұрын француздар билеп-төстемек болған едi, ендi оны американдықтар тiзе бүктiрмекшi. Ал Дьем болса, сол сырттан келген жаулармен бiлек бiрiктiрiп, өз елiнiң мүддесiн сатып отыр. Сондықтан бiздiң халқымыз iшкi-сыртқы жаулардың қай-қайсысына болса да күйрете соқкы беру үшiн бас көтеруде...

	Туан бұл алғашқы сабақты санасына мықтап құйып алды.

	Бiр күнi кешкiсiн Шау ағай жұмыстан өте көңiлсiз қайтты. Ол жуық арада жата қоймай, Шау апаймен бiрдеңелер жөнiнде ұзақ сыбырласты. Бұл әңгiме түннiң бiр уағына дейiн созылды. Ұйқылы-ояу жатқан Туанның кұлағына олардың не жөнiнде сыбырласқандары үздiк-создық естiлiп жатты:

	– Әй, байғұс бала-ай... Сен оған ешнәрсе демей-ақ қой...

	Сосын Шау апайдың жайлап қана:

	– Қойшы, бұл сұмдығың рас па?– деп сұрағаны жеттi Туанның құлағына.

	– Рас, рас қой, – деп жауап бердi Шау ағай. – Күндiз мен байланысшыларда болған едiм. Жаулар олардың тобын әшкерелеген көрiнедi.

	– Араларында сатқын болғаны ғой, шамасы...

	– О жағы белгiсiз... Ал оны... Әй, бақытсыз бейшара-ай!

	Туан ендi Шау апайдың ауыр күрсiнгенiн естiдi. Құлағына талмаусырап үздiк-создық жеткен бұл әңгiмеден ол жөндi еш нәрсе түсiне қоймаса да, кенеттен оның ойына күдiк кiрiп, бойын мазасыздық биледi. Туан, әрине, шын мәнiнде не болып қалғанын бiлген жоқ, бiрақ өзiнiң үлкен бiр бақытсыздыққа ұшырағанын iштей сездi. Соның салқыны емей немене, әкесi, мiне, бiр апта бойы жоғалып кеттi. Мұның сырын ол кеше Шау ағайдан сұраған едi, ол әуелi бiраз үнсiз тұрды да, артынан екi ұшты қылып:

	– Ол бiр провинцияға кеттi. Бiр аптадан кейiн келуi керек. Ал одан әрi кешiксе, онда Камбоджаға өтiп кеткенi,– деп жауап бердi.

	Тағы бiр апта зымырап өте шықты. Ал Туанның әкесi сол кеткеннен мол кеттi. Соңғы кездерi Туан шешесiн түсiнде жиi көретiн болып алды. Дәл со жолғы сияқты полицейлер мұның шешесiн тұтқынға алу үшiн Туанның үйiнiң жанына машинамен келдi. Бұл кезде ол көшеде ойнап жүр екен. Олар дереу сұрғылт машинадан секiрiп түстi де, бұлардың үйiне қарай лап қойды. Олардың артынан Туан да ұмтылып едi, бiрақ қолына сойыл ұстаған полицей оны есiкке жолатпай қойды. Көп ұзамай есiктен қолына бұғау салынған шешесi көрiндi, аналар оны машинаға қарай айдап бара жатты.

	Ғазиз ана аяғын жайлап басып көз қиығымен даладан ұлын iздестiрдi. Туан шешесiнiң соңынан ұмтылмақ болып едi, бiрақ оған батылы бармады. Ол ернiн жымқыра тiстеп, тұрған орнында қатты да қалды. Мына жағдайға оның жаны күйзелiп анасына iшi-бауыры елжiреп-ақ кеттi, бiрақ қыңқ етiп жыламады. Тек алқымына әлдене кептелiп тiрелiп қалғандай болды...

	Бiр күнi кешкiсiн жұмыстан оралған Туан Шау апайдан болған жағдайды бiлiп алғысы келдi. Ол кiсi аулада жарма тартып жатқан.

	Туанның түнерiп кеткен қабағын көрiп, Шау апай бәрiн түсiне қойды, бiрақ түк бiлмегендей:

	– Саған не болған, Туан? – деп сұрады.

	– Апатай, айтыңызшы, менiң әкемнiң ұсталып кеткенi рас па? – дедi ол көз жасына булығып.

	Шау апай тартып отырған диiрменiн қоя салып, алдындағы алжапқышын шештi. Балаға сыр бiлдiрмеу үшiн асықпай-саспай бетiнiң терiн сүрттi. Бiрақ қанша тырысқанымен өңiнiң қуқыл тартып кеткенiн жасыра алмады. Содан кейiн баланы өзiне жақынырақ отырғызып:

	– Жә... жә... биле бойыңды... оны саған кiм айтты? – дедi.

	– Сiздер менен шындықты жасырып жүрдiңiздер, ал мен оны бәрiбiр бiлiп алдым. Ол жөнiнде бүгiн газеттерде де жазды, керек десеңiз әкемнiң суретiн де басты.

	– Мүмкiн, ол жәй сенiң әкеңе ұқсас бiреу шығар?

	Аты-жөнiн айтып па екен?

	– Нгуен Ван Вуй дейдi.

	– Мiне көрдiң ғой, сенiң әкеңнiң аты-жөнi Нам Лay емес пе?

	– Менi алдарқатпай-ақ қойыңыз, апа. Мiне газет. Өз әкемдi танымайды ғой дейсiз бе? Оң жақ бетiнде үлкен қара меңi бар, ал көзiн қараңызшы. Ой, айтып керегi не?..

	Шау апай ендi Туанға бәрi де мәлiм екенiн ұқты. Әйтсе де оған К8ҢIЛI босап бара жатқанын бiлдiрмеуге тырысып:

	– Мұнда не жазылыпты? – деп сұрады.

	– Олар менiң әкемдi қауiптi вьетконголық деп жариялапты.

	– Қауiптi вьетконголық... – деп қайталады ойлы жүзбен Шау апай.– Ал сен вьетконг деген сөздiң мағынасын бiлесiң бе?

	– Әрине, бiлем. Кезiнде мен ол жөнiнде әке-шешемнен сұрағам. Вьетконголықтар – американдықтар мен Дьемга қарсы күрес жүргiзушi патриоттар.

	Шау апай оған басын изедi де:

	– Ал ендi үйге кiр. Бұл жөнiнде ешкiмге ешнәрсе айтпа. Кешкiсiн үйде бол. Мен саған әкеңнiң немен айналысқанын айтып берем, – дедi.

	Сол күнi кеште Шау апай кiшкентайлары Вьеттi, Нам мен Тхангтi тербетiп ұйықтатты да (Хоа мен Конг өздерi жататын болғанө, олардың киiмдерiн жамап отырып, әңгiмесiн бастады.

	Шешелерiн ұстап әкеткеннен кейiн де Туанның әкесi астыртын жұмысын тоқтатқан жоқ. Әртүрлi кәсiпорын жұмысшыларынан астыртын ұйымдар құрумен бiрге ол Жаңа квартал тұрғындары арасындағы, әсiресе жер ауып келген католиктер арасындағы жұмыстарға басшылық еттi. Полиция астыртын әрекет етушiлердiң iзiне түскен кезде Туанның анасы тұтқынға алынды. Ол кезде бұлардың ескi үйiнде Ұлт-Азаттық Майданының қалалық бөлiмшесiнiң бас қосатын пәтерi орналасқан едi. Күн сайын бұлардың үйiне Туанның шешесiн сұрап әртүрлi адамдар келiп жүрдi. Олар оған тiгiншi ретiнде жұмыстар қалдырып кетедi, ал шешесi сол «тапсырыс берушiлердi» үйдiң төбесiндегi қуысқа жасырады, сөйтедi де өзi тiгiн машинасына отырады.

	Со кездерi бұлардың үйiнде тұрған баспалдақ әлi күнге дейiн Туанның есiнде. Шешесi оны түкке керегi жоқ нәрсе деп мұны алдап қоюшы едi. Расында да бiр кездерi оның әкесiнiң үй майлаушы болып iстегенi бар, сондықтан оған мұндай жиналмалы баспалдақтың қажет болуы ғажап емес. Сонымен бiрге үйдiң о жер, бұ жерiнде бояудан босаған неше түрлi қалбырлар жататын. Бiр күнi кешкiсiн үйге оралған Туан үйдiң шатырынан дәл сол баспалдақпен төмен түсiп келе жатқан бiр бейтаныс әйелдi көрдi. Ал осыдан кейiн бiр сағаттан соң полицейлер келiп, бұлардың үйлерiнiң астан-кестеңiн шығарды. Олар бүкiл қағаздар мен дәптерлердi тiмiскiлеп, тiптi ұйықтайтын бөлменi де тiнттi. Барлық чемодандар мен шкафтарды ақтарып шықты...

	Бұлардың үйiндегi мұндай тiнтулер бұдан кейiн тiптi жиiлеп кеттi. Туанға анасы: егер «Әлгi иттер» тағы келе қалса: «Мен әлi кiшкентаймын, ештеңе де бiлмеймiн. Сұрақтарыңыз болса шешеме барыңыздар деп айт», – деп үйретiп қойды.

	Туан бұдан шешесiнiң астыртын жұмыспен айналысатынын бiлдi. Ал әкесiнен ондай ешнәрсе байқай алмады, өйткенi ол көбiне сыртта жүретiн де, үйде өте сирек болатын.

	Со жолы шешесi бейтаныс әйелдi шарбақтың сыртына шығарып салып, қайтып келе жатқанда, Туан оны жолдан күтiп алып:

	– Мына кiсiнi жасырып жүрген сiз екенсiз ғой, ә?

	Солай емес пе? – деп сұрады.

	– Тыныш! Дабырлама! – дедi оған шешесi.

	– Полицейлер оны ұстап алмай ма?

	– Немене, оған жаның аши ма?

	– Әрине...

	– Неге?

	– Өйткенi ол да, сiз сияқты... американдықтар мен Дьемге қарсы ғой.

	Шешесi миығынан күлiп:

	– Ақылдым менiң! Ал сен ол әйелдiң американдықтар мен Дьемге неге қарсы екенiн бiлесiң бе? – деп сұрады ұлының маңдайынан сипап тұрып.

	– Бiлем, мама.

	– Ал, бiлсең айта қойшы!

	– Американдықтар – тонаушылар, ал Дьем – соларға сатылған адам. Ол американдықтар не айтса соны iстейдi. Жаулар оның көмегiмен бiздiң елiмiздiң бейбiт жолмен бiрiгуiне жол бергiсi келмейдi. Және олар бiздiң халқымызды қырып, патриоттарымызды азапқа салуда ғой...

	– Мұны саған кiм үйреттi?

	– Папам да, әрине. Ал мектепте «президент Нгоға кұрмет көрсету керек» деп миымызды жейдi. Оларды тыңдай-тыңдай әбден жалығып кеттiк бiз.

	– Сонда сен мұғалiмдермен ерегiсiп жүргеннен саумысың?

	– Жоқ-ә. Папам маған: ең бастысы iстiң мән-жайын бiлу, ұғып алу, ал сөз таластырудың қажетi жоқ. Өйтемiн деп жүрiп өзiңдi ұстап беруге болады дейдi.

	Шешесi рақаттана күлiп алды:

	– Жарайсың, ұлым! Олар не десе о десiн. Ал ендi отыр да есебiңдi шығар. Егер бiреу-мiреу әр нәрсенi қазбалап сұрастырмақ болса, сен ешнәрсе де бiлмеймiн деп жауап бер.

	Ендi, мiне, әкесiнiң астыртын қызметi туралы Шау апайдың әңгiмесiн тыңдай отырып, Туан бұлардың ескi үйiнде болған оқиғаларды көз алдына елестеттi.

	Ол жылаған жоқ, тек үнсiз ғана ернiн тiстелей бердi. Оның әке-шешесiне деген аяныш сезiмi сағыныш кернеген жас жүрегiн тiлiп өткендей болды. Шешесiн ұстап әкеткелi берi, мiне, үш жылдай уақыт өттi, ал одан әлi күнге дейiн ешқандай хабар жоқ. Мүмкiн, ол бұл дүниемен мәңгi-бақи қоштасқан да шығар.

	Ол аз болғандай жаулар ендi мұның әкесiн ұстап әкеттi. Соған қарағанда полицейлердiң оған тағар айыбы мол болған ғой. Және үкiм шығарар алдында ол иттер оны аяусыз соқпады ғой дейсiң бе?

	Дәл осы кезде Туан әкесiнiң бетiнен жылыстай аққан қанды көз алдына елестетiп, тұла бойы түршiгiп кеттi.

	Шау апай да әңгiмесiн бiтiрдi. Оның бес баласы тақтай төсенiш үстiнде үйме-жүйме болып ұйықтап жатыр. Туан ендi ештеңе туралы ойламастан шыбықтан тоқылған ескi орындықтың арқалығына шалқайып, шолақ көше жаққа мағынасыз көз тастап отыр.

	Түн тым қараңғы әрi көңiлсiз болатын. Жайлап қана соққан жел кокос пальмасының құрғақ жапырақтарын сыбдырлатып қояды. Шау апай балаға мейiрлене көз тастады:

	– Сен ендi ер жетiп қалдың. Және әке-шешеңнiң өз Отаны үшiн не iстегенiн де жақсы түсiнесiң. Солар сияқты сен де батыл бол, ұлым...– дедi.

	Шау апай сөйтiп Туанды тұңғыш рет «ұлым» деп атады. Осы сөздi естiгенде ана мейiрiмiн аңсаған Туанның жүрегi аттай тулап, егiлiп жылап жiбермес үшiн ерiндерiн бұрынғыдан да қаттырақ жымқырып алды. Бiрақ мөлдiреген көз жасы оның еркiнен тыс екi бетiнен төмен қарай домалап бара жатты.

	Уақыт өте бердi. Туанның әкесi түрмеден қашып шығып, азаттық алған аудандардың бiрiне өтiп кеттi. Кешкiсiн Шау ағай Туанның жұмыс iстейтiн жерiне келiп, оған осы қуанышты хабарды жеткiздi.

	Туан зор бақытқа кенелдi. Қуаныштан оның көзi оттай жайнап, секеңдей жүрiп ысқыра әндеттi.

	– Әй, саған не болған? – дедi мұны естiген жұпыны кафенiң иесi Лай атай. Өзi есiктен мойнын созып сығалап тұр. – Саған не болған? Қойсаңшы ысқырғаныңды!





2


	Тхань өзiнiң сигарет толтырылған ескi жәшiгiн қолтығына қысып алып, есiкке жете бердi де, артына бұрылып қарындасы Хоаға:

	– Туанға айт, жұмыстан оралғасын «Казино» кинотеатрының жанына келсiн, ұқтың ба? – дедi.

	Хоа жаңа ғана кiр жуып болған. Ол қолының көбiгiн сiлкiп тастап:

	– Ұқтым! Ақыл айтудан-ақ жалықпайды екенсiң өзiң! – деп бұртия қалды.

	Тхань оған жұдырығын түйiп:

	– Егер ұмытып кетiп, iсiмiздi бүлдiрсең – құрисың, байқа! –дедi. Сосын тағы да тексермек болып:– Кәне, қайталашы! Туан қайда баруы керек едi? – деп сұрады.

	– Ұмытып қалдым.

	– Қой ойынды. Бiз онымен қай жерде кездесуiмiз керек?

	Хоа түк естiмеген болып бiрдеңенi жамауға кiрiстi. Ағасы ендi ашуға басты:

	– Мен кiмге айтып тұрмын? Неге үндемейсiң?

	Хоа иегiн жоғары шошаң еткiзiп, бiр тұтам қысқа шашын артына қарай серпiп тастап, күлiп жiбердi:

	– Естiдiм ғой, естiдiм! Долысын-ай өзiнiң! Егер ерегiстiрдiң бар ғой, Туанға түк те айтпаймын, бiлдiң бе?

	Тхань мұндай кезде қарындасына қандай кiлт табу керек екенiн жақсы бiледi. Ол өңiн суыта қойды.

	– Жетер ендi осы ойнағаның да, қане, жауап бер! – дедi әкесiнiң халықпен әңгiмелескендегi байыпты даусына салып.

	– Әңгiме өте маңызды мәселе жөнiнде болып тұр!

	Хоа ендi күлкiсiн тыя қойды. Ағасынан сескенген болу керек, әр сөзiн буынға бөлiп:

	– «Ка-зи-но» Ки-но... театр-ын-ың... жа-нын-да... солай ма? – дедi.

	– Солай, жарайсың! – дедi де, Тхань үйден шығып кеттi.

	Бүгiн оларда жай серуен емес, шынында да маңызды мәселе бар-тын. Соңғы алты айдан берi Тхань әкесiнiң тапсыруы бойынша оларды жоғарғы астыртын ұйыммен байланыстырушы болып жүрген. Бiрiншi тапсырманы ол Туанның әкесiн ұстап әкеткеннен кейiн көп үзамай-ақ алған. «Жоғары ұйым» деген не және ол қайда орналасқан – ол жөнiнде Тхань ешнәрсе де бiлмейтiн. Оның мiндетi тек келiсiмдi жерге бару, оларға хат беру және құжаттар алу. Кездесетiн жерлерi өне бойы ауысып тұрады. Бiрде кинотеатр жанында, бiрде дүкеннiң iшiнде, ал кейде стадионда немесе көрмеде кездеседi...

	Әкесi оған алғаш тапсырма бергенде, Тхань тiптi сасып қалды. Өйткенi ол бұдан бұрын «Азаттық үшiн күрес» деп аталатын Ле Ван Там атындағы астыртын пионер отрядының қатарына кiрген едi. Мұны әкесi мен шешесiнен жасырып жүрген. 1962 жылдың басынан бастап бiрде газет сатушы, бiрде аяқ киiм тазалаушы бола жүрiп жұмыс арасында Ұлт-Азаттық Майданының листовкаларын тарататын. Оған көбiне-көп ағаштарға өрмелеп шығып алып, туларды тұп-тура қаланың iшiнде тiгуге тура келетiн. Ағашқа шығу жөнiнен ол тiптi шимпанзеден де қалыспайтын. Листовкалар тарату да, тулар iлу де, кезекшiлiк те, одан басқа бiрталай жұмыстар да – отрядта көбiнесе соған тапсырылатын және соның бәрiн ол ойдағыдай орындайтын. Ал Тхань әкесiнде байланысшы болып iстей бастағалы берi пионер отрядындағы iстермен айналысу оған ендi қиындыққа түсе бастады. Бұл, әрине, жалқаулықтан немесе мойны жар бермегендiктен емес, тек уақыттың жетпегендiгiнен болатын. Оның көңiлiне үлкен бiр медеу болған нәрсе – өзiнiң ең жақын досы Туанды отряд жұмысына тартуы едi.

	Ал шынында өзiнiң бұл ойын жүзеге асыру оған онша қиындыққа түскен жоқ. Өйткенi Туан әкесiнiң жолын берiк ұстаған табанды бала болып шықты. Ал оның әке-шешесiнiң тұтқынға алынуы және осыған байланысты басына түскен қиындықтар оның астыртын жұмысқа деген ынтасын ұштай түстi.

	Көп ұзамай Туан астыртын ұйымның тапсырмаларын орындай бастады. Алғашқы кезде Тханьның тобында тек Туан ғана болған. Бiрнеше айдан кейiн олардың катарына Ви деген бала қосылды. Оған Тхань «көзқұлақ» деп ат қойған-ды. Ол көшенiң бас жағында тұратын Бай Чынг апайдың ұлы болатын. Анасының айтуына қарағанда Видiң әкесi де Дьемнiң кiнасынан қаза тапқан. Бай Чынг апайдың үй-iшi де, басқа католиктер отбасы сияқты, тұрмыстарыңды жақсартам деген Нго Динь Дьемнiң өтiрiк уәделерiне сенiп, осында жер ауып көшiп келген. Ал Дьем болса, көшiп келушiлердiң бәрiн шақырып соққан иттей ғып алдап соқты. Олардың келген жерлерiнде баспана да, жер де, мал да болмай шықты. Оның есесiне олар аштық пен жалаңаштыққа, сондай-ақ жан түршiгерлiк iндетке душар болды. Бұлардың отбасындағы бiрнеше кiшкентай бала көшiп келушiлер лагерiнiң өзiнде-ақ қазаға ұшырады. Қайғы мен қасiрет меңдеген ана жұмыс iздеп қаңғып кетуге мәжбүр болды. Miнe, содан берi оның көзiнен аққан қайғы мен қасiрет жасы әлi күнге дейiн тыйылмай келедi.

	Ескi киiмдi қанша жамасаң да жаңа болмайтыны сияқты, бұлардың отбасы да аштық пен жалаңаштықтан құтыла алмай-ақ қойды. Дьемнiң «жұмақ» жерiне көшiп келгеннен кейiн бұлардың әкесiн күштеп отырып «ұлттық» армияның қатарына алды. Ол сонда жүрiп, елу тоғызыншы жылдың аяғында Тай-Нгуен орманындағы бiр қақтығыс кезiнде жазықсыздан-жазықсыз оққа ұшып өлдi.

	Ви сырт көзге карағанда жуас та момақан сияқты болатын, ал шынында ол барып тұрған өжеттiң өзi едi. Туандар мұнда көшiп келгенге дейiн Тхань мен Ви болмашы нәрселерге бола iлiнiсiп, бiрнеше қайтара төбелесiп қалған. Бiрде Тхань оны жәй қалжыңдап «көзқұлақ» деп атаған. Соған бола оның жүрегiнде дық сақтап қаларын кiм ойлапты. Осыдан барып төбелес шықты. Содан кейiн олар татуласып кеттi, тiптi мықты дос болып алды.

	Ви кеш болса арахис сатуға шығатын. Әбден тозығы жеткен ескi қобдишасын қолтығына қысып алып, көшелердi, стадиондарды, жануарлар парктерiн аралап жүретiн. Ал үйiне келсе, дереу шешесiне көмектесетiн. Күрiш асатын, арахис қуыратын, балаларды жұбататын. Ал шешесi байғұстың иығынан өмiрi иiн ағашы түспейтiн: ертеден кешке дейiн көше кезiп күрiш пен шай сататын.

	Ви отрядқа Туанның үгiттеуiмен кiрдi. Ол барып тұрған сауатсыз едi, оқи да, жаза да бiлмейтiн. Туанның көмегiмен небәрi үш айдың iшiнде газет оқуды үйренiп алды. Бұған ол өлердей қуанды: өйткенi ол ендi бұрын тiптi түсiне де кiрмеген жаңалықтарды бiлiп отыратын болды. Газеттерде жазылғандардың бәрi оған кереметтей болып көрiндi.

	Ендi оның Тхань мен Туанға қояр сұрақтары тiптi көбейiп кеттi. Жұмысшылардың газеттерi неге жабылады? Ресми баспасөзде вьетконголықтардың болмашы сәтсiздiгi туралы неге жазады? Ол рас па, өтiрiк пе? Ал өтiрiк болса, бүкiл Сайгон газеттерiнiң бәрi өтiрiкшi болғаны ма? Мiне, осылайша кете бередi.

	Туан оған өзi таяуда ғана әке-шешесiнен сұрап бiлiп алған сан қилы сұрақтардың сырын ұғып алуына көмектестi. Достар жиi кездесiп, ұзақ әңгiмелесiп, болашақ туралы қиялдайтын. Ви өзiнiң туып-өскен жерi Хай Зыонг провинциясы жайлы әңгiмелеп, о жақты қалай сағынғандығы жөнiнде сыр шертетiн. Ондағы күрiш егiстiктерi шетсiз-шексiз кең, айнала көкорай шалғын, көз ұшында мұнартқан шiркеулер мен костелдер деп аузының суы құритын. Ал Туан болса әке-шешесiн тезiрек көрудi аңсайтын. Сонда ғой, олар шешесi өне бойы айтып жүретiн сексеннен асқан қарт әжесiне барып қайтар едi-ау. Ол Оңтүстiк Вьетнамның орта тұсында тұрады. Ал Вьетнам бiрiксе, Туан ата-анасын поезбен Ханойға барып қайтуға көндiрер едi.

	Туан Виге былай дедi:

	– Егер бiз жұмысты жақсы iстесек барлық көздеген мақсатымызға жетемiз. Бiздiң отряд Лe Ван Там атында ғой. Бiз оның ерлiгiн ешқашан да естен шығармай, оның атын ардақтап, қадiр тұтуымыз керек.

	Бiр күнi кешкiсiн жұмыстан жаңа ғана оралған Тхань мен Туан құлақ тұндырған ұзақ ысқырық даусын естiдi. Бұл оларды кездесуге шақырып тұрған Ви болатын.

	Тхань мен Туан көшеге жүгiрiп шықты. Видiң жүзi қуаныштан бал-бұл жайнап тұр екен.

	– Менде не бар екенiн бiлесiңдер ме?! – дедi ол. ;

	– Ол не? – деп екi досы бiрден ұмтылды оған.

	Видiң көзi дөңгелене қалды. Ол балаларға жақындап келiп:

	– Граната! – деп сыбырлады. Ана екеуi таң-тамаша қалды.

	– Оны қайдан алдың? – деп сұрады Туан аз үнсiздiктен кейiн.

	Ви түсiндiре бастады:

	– Сендер оны жай ғана нәрсе деп тұрған шығарсыңдар? Оның қандай қауiптi екенiн бiлсеңдер ғой егер! Жарылып кетуi де ғажап емес! – деп бiр сұқтанып алып, оны қолға қалай түсiргенiн мұқият тәптiштеп, бастырмалатып әңгiмелей жөнелдi.

	Видiң қаланың солтүстiк жағында орналасқан әскери қазарманың жанында айналшықтап жүргенiне бiр аптадан асқан. Ол сонда арахис сатып жүрiп, бiрте-бiрте бiрнеше солдатпен танысып алды. Алғашында ол қақпаның алдында жүрдi, сосын етi үйренгесiн оның iшiне де кiрдi. Кiрген бетте жан-жағын жiтi шолып, не бар, не жоғын мұқият байқап алуға тырысты. Оның назарына, әрине, ең алдымен қару-жарақ қоймасы iлiктi...

	Осыдан екi күн бұрын ол ойына алған жоспарын жүзеге асырмақ болып оқталып едi, бiрақ оған батылы бара қоймады. Өйткенi ол осы уақытқа дейiн ешкiмнен ешнәрсе ұрлап көрген жан емес қой! Үйде шешесi ақшаны өне бойы ашық жерде ұстайтын: балалар оған ешқашан да тимейтiн. Ендi, мiне, манго жемiсiне ұқсаған гранатаны алуға келгенде Ви сасып қалды. Қолдары икемге келмей дiрiлдей бердi. Көздерi жан-жағына алақтап, бiреу-мiреу көрiп қала ма деп артына қарайлай бердi. Қалайша үрейленiп, қалай ғана мазасызданбас – егер мұны қолға түсiрсе, аямайтындары белгiлi ғой? Сөйтiп Ви жасықтық жасады. Ал бiрақ кешкiсiн, үйiне келгесiн, ол батылсыздығы үшiн өзiне-өзi қынжылды, ерте ме, кеш пе, ол бәрiбiр бұған бел байлауы керек қой!

	Ақырында ол бұл iске тас түйiн боп бекiндi. Өткен кеште солдаттар бұл сатқан арахиспен сыра iшiп, карта ойнап жатқан кезде Ви сәтiн тауып өзi көздеген үйге зып берiп кiрiп кеттi. Көздi ашып-жұмғанша өзiне қажеттi бөлмеден келiп бiр-ақ шықты. Қару-жарақ қоймасы дәл осы жерде болатын. Гранатаны қолына түсiрген кезде ол қуаныш сезiмiне бөленiп қалшылдап кеттi. Сосын ол гранатты қораптың түбiне тықты да, бетiн шүберекпен жауып қойды. Өкiнiшке қарай, арахис түгел сатылып кеткен едi де, оны жабатын жөндi ешнәрсе табылмады. Ендi бұл арадан тез кету қажет болды...

	Дәл осы кезде жап-жақын жерден сарт етiп есiк жабылды. Зәресi ұшқан Ви кiрер есiктiң арт жағындағы қараңғы бұрышқа тығылды демiн iшiне тартып тына қалды.

	Күтiп тұру жанды жеп барады. Солдат шлемiн киген бiреу қоймаға үңiлдi. Видiң буындары босап тiзелерi бұрынғыдан бетер дiрiлдеп кеттi.

	«Мына Ту қойманың есiгiн жабуды тағы да ұмытып кетiптi-ау!» – деп күбiрледi солдат Видiң дәл құлағының түбiнен. Сөйттi де басын кейiн тартып әкеттi, есiк тарс етiп жабылып қалды. Ендi ол есiктi кiлттей бастады. Кiлттеп болып кетiп бара жатқаны бiлiндi...

	Видiң тұла бойы терлеп қоя бердi. Ол сасқалақтап жан-жағына көз тастады. Сөйтiп мұның қақпанға түскенi ме? Ендi не iстеу керек?.. Әрине, солдаттар мұны көрсе ұстап алады... Ал сосын... Сосын оның есiне шешесi, iнiлерi мен қарындастары түстi. Тхань мен Туан туралы ойлады. Ви өзiне-өзi қарғыс жаудырды.

	Көп ұзамай оның абыржығаны басылып, ендi не iстеу керек екенiн ойластыра бастады. Әйтеуiр бұ жерде өзiңдi ұстап әкеткенге дейiн қол қусырып қарап отыруға болмайды ғой. Қайткен күнде де бiр амалын табу керек...

	Ең алдымен ол қабырғаларды шарлап, терезе iздестiре бастады. Бiрақ қойма ешбiр қылаусыз бiтеу болып шықты. «Бұ жерден қалай шықсам екен?»– деген ой оны бұрынғыдан бетер мазалады, жүрегi тағы да тарсылдап қоя бердi. Ви жылап жiбермес үшiн ерiндерiн қатты жымқырып тiстеп алды, бiрақ көзiне келiп тiрелген жасты тежеп қалу оңайға соқпады. Оның есiне тағы да анасы түстi. Қазiр ол, мүмкiн, бұл уақтысында келмеген соң, екi көзi алақтап көше жаққа қараумен отырған шығар.

	«Жоқ! Қайткен күнде де бiр амалын табу керек!» Ол көз жасын сүртiп, орнынан тұрды, бөлменi тағы да аралап шықты. Мiне, қызық! Бұ жолы ол сипалап жүрiп, iрге жақтағы бұрыштан саты тауып алды!

	«Мiне, iстiң ыңғайы келдi!» – деген қуанышты ой оның бойын билеп әкеттi. Ви қолындағы қорабын еденге қойды да, сатыны ақырын қабырғаға тiредi. Бөлменiң iшi қандай қараңғы едi десеңшi! Көзге түртсең көрiнбейдi. Ол ептеп қана сатының бiрiншi баспалдағына, одан кейiн екiншi баспалдағына көтерiлдi, ептеп секiрiп те көрдi. Жарайды, мұны көтере алады екен.

	Төбеден үйдiң шатырына шығатын төрт бұрышты тесiк табылды. Бiрақ саты Ви үшiн аласарақ болып шықты, оған төбеге жету үшiн бiраз күш жұмсауға тура келдi. Ви жайлап түсiп, жердегi қорапты алды да, оны ептеп әлгi тесiктен төбеге лақтырды, содан кейiн өзi шықты. Төбеге шыққасын ол өзiн едәуiр еркiн сезiндi. Казарманың төбесi черепицамен жабылған екен. Мұндай сәтi түсер ме! Оны ашып шығу бәлендей қиын емес. Айтпақшы, тоқта, сонда бұл үйдiң төбесiнен жерге қалай түспек?

	Жаңа ғана мұның бойын билеген қуаныш сезiмi су сепкендей басыла қалды...

	Осы жерге келгенде Ви әңгiмесiн доғара қойды. Оны бар ынтасымен тыңдап отырған Тхань шыдамсыздана:

	– Иә, одан кейiн не болды? О жерден қалай шықтың? – деп сұрады.

	Ви өзiне-өзi риза болған сезiммен жымиып қойды.

	– Мәселе сонда! Қиыннан жол таба бiлу керек қой! Сөйтiп мен әрi ойлап, берi ойлап, белгiлi бiр байламға келе алмадым. Сосын кенеттен қоймадағы бiр шкафтың iшiнен арқан сияқты бiр нәрсе көргенiм есiме түсе кеттi. Өзiм де титықтап бiткенмiн, бiрақ амал қанша, қайтадан төмен түсуге тура келдi.

	– Немене, арқанды таптың ба? – дедi Туан тағатсыздана.

	– Әрине... Әйтпесе осы жерде сендермен сөйлесiп отырар ма едiм.

	– Ал солдаттар сенi көрмедi ме? – дедi Тхань.

	– Олар дегенiң гуiлдетiп iшiп жатпады ма?

	Сосын бұлар үнсiз отырып қалды. Сәлден кейiн Туан:

	– Батылдығың үшiн топ атынан алғыс жариялаймын. Бiрақ сен ренжiме, бәрiбiр саған ұрысуға тура келедi. Мұндай қауiптi iске бармай тұрып, әуелi топпен ақылдасып алу керек. Егер бiр жағдай бола қалса, бiз саған көмекке келмес пе едiк, солай емес пе? – дедi.

	Ви олардың әйтеуiр ұрысу керек болғасын ұрысып жатқанын, шынында мақтап отырғандарын сездi. Ол аздап қысылыңқырап қалды, сонымен бiрге үлкен қуаныш сезiмiне бөлендi. Мейлi ғой, ұрысса ұрса берсiн деп ойлады ол, дегенмен ол өзiнiң батылдығын iспен дәлелдедi ғой. Егер ол қатерге бел байламаса, әлгi манго жемiсiне ұқсаған гранатаны қолға түсiре алар ма едi.

	Тхань үнсiз отыр. Бұрын ол топтың жетекшiсi едi, әкесiне, байланысшы болғаннан берi ол басшылықты Туанға берген.

	– Ал қазiр граната қайда? – деп сұрады Туан жайлап қана.

	– Үйге апарып жасырдым, жерге көмiп қойдым. Өзi қораптың iшiнде...

	Тханьнiң көзi шарасынан шығып кеттi:

	– Саған не болған? Оны дереу қазып алу керек, әйтпесе бұзылады...

	– Бұзылады дейсiң бе?– Ви шынымен-ақ қайран қалды.– Неге бұзылады? Сен не деп тұрсың! Ал егер шешем бiлiп қойса қайтем? О-о, ол кiсiнi бiлмейсiң ғой сен! Барып тұрған шатақ адам... Ал граната шүберекке оралған күйi қорапта жатыр. Егер сендер менiң оған қанша май құйғанымды бiлсеңдер, менiмен сөз таластырмас едiңдер...

	Осының бәрiн Ви сенерлiктей етiп айтты. Тхань осылай еткен шынында да дұрыс шығар деп ойлады. Ал одан басқа тағы қайда жасыруға болар едi? Ол ендi Туанға бұрылып:

	– Ал, сен не айтасың? – деп сұрады.

	Туан ересек адамдарша алды-артын ойластырып, тез арада жауап бере қоймады.

	– Мейлi, әзiрше сонда-ақ жата берсiн, – дедi ол бiр кезде. – Кешкiсiн басшыларға жолығып баяндаймын.

	Сендер қалай қарайсыңдар, гранатаны өзiмiз пайдалануға рұқсат сұрасам қайтедi? Мүмкiн, оны қажеттi деген бiр жерге тастармыз, ә?..

	Қуанғаннан Видiң көзi оттай жайнап кеттi. Тхань да көңiлденiп қалды.

	– Егер Ви лақтыра бiлмесе, бұл iстi мүмкiн маған тапсырарсыңдар?..– дедi ол асыға сөйлеп.

	Сол күнi кешкiсiн Туан отряд жетекшiсiмен жолығуға кеттi. Бұл аптадағы кездесу орны «Аққұтан» деп аталатын ашық кафе болатын. Дәл сағат сегiзде жетекшi де көрiндi. Ол Европа үлгiсiмен тiгiлген жаздық костюм мен ақ былғары туфли киген жас жiгiт екен. Сырттай қарағанда ол журналистке немесе спортшыға ұқсайды.

	Оның аяқ киiмiн тазартып отырып, Туан Видiң гранатаны қалай қолға түсiргенiн баяндап бердi. Жетекшi өз газетiмен өзi болып отырған сияқты, бiрақ баланың сөзiн анығырақ есту үшiн аздап iлгерi еңкейген. Айтарын айтып болғасын Туан:

	– Ал ендi қандай нұсқау болады?– деп сұрады.

	Жас жiгiт стақандағы лимонад көпiршiгiнiң қалай көтерiлiп жатқанын селқос бақылап отыр. Саусақтарымен үстелдi тырсылдатып қояды. Туан оның жүзiнен аздаған күлкi нышанын байқап қалды. Осы сәтте ол не ойлап отыр екен? Аяқ киiмi болса айнадай жылтырап кеттi. Дәл осы кезде ол баланың өз мiндетiн қалай атқарғанын бiлгiсi келгендей төмен еңкейдi.

	– Ертең сағат төртте, – деп сыбырлады ол, – Хынг Дао көшесiнiң басы. «Жаңа мәдениет» кiтап дүкенi. Сатушыдан үстел үстiндегi теннис ойынының ережесi жайлы жаңа кiтап бар ма деп сұрайсың. Жауап мынандай болады: «Бiр минутке тоқтай тұрыңыз, тағы да бар ма екен, қарап келейiн».

	Бұл әдеттегi пароль белгiсi. Кездесетiн жерлерi де осылайша үнемi өзгерiп тұрады. Туан ол тағы да не айтар екен дегендей жетекшiге бақылай қарап едi, бiрақ ол ешнәрсе деместен ақшасын төлеп орнынан тұрды.

	Келесi күнi Туан әлгi келiсiм бойынша Хынг Дао көшесiне қарай бет алды. Кiтап дүкенiн ол оп-оңай-ақ тапты. Сөренiң алдында әп-әдемi бiр қыз отыр екен. Келушiлер аз көрiндi. Көзiлдiрiк киген бiр жас жiгiт кiтап қарап тұр, тiптi асығатын емес. Сатушы қыз да бiр кiтапқа үңiлiп алып, ешкiмдi де және ешнәрсенi де байқайтын түрi жоқ. Туан витринаның алдына келiп өз бейнесiне көз тастады. Бүгiн ол мектеп оқушысына ұқсайды. Анасы тiгiп берген қызғылт көйлегi аздап тарлау бола бастапты, бiрақ ол түк те етпейдi. Кей жерi аздап жұқарған ақ шалбары да тәп-тәуiр жарасып-ақ тұр.

	Көшеде жан жоқ. Қауiптенетiн де ешнәрсе байқалмайды. Туан сабырлы қалыппен дүкенге кiрдi. Ол сатушы қызға жақындап келiп:

	– Менiң ағам Хай осында соғып, үстел үстiндегi теннис ойынының ережесi жайлы кiтапты сатып ал деп едi... Сiздерден табылар ма екен? – деп сұрады.

	Сатушы қыз жүзiн кiтаптан көтерiп алып, Туанға қарады. Оған қыздың өңi аздап қуқыл тартып кеткен сияқты болып көрiндi. Оның көздерiнен таңырқау нышанын байқады. Сосын қыз биязы дауыспен:

	– Бiр минутке тоқтай тұрыңыз, тағы да бар ма екен, көрiп келейiн. Сiзге жаңасы керек пе едi? – деп жауап бердi.

	– Иә, жаңасы керек едi! – дедi Туан да.

	Көзiлдiрiк киген жас жiгiт әлi осында, кiтап сөрелерiн аралап жүр. Дүкенге кiрген балаға тiптi назар да аударған жоқ және кiтап та сатып алмады. Туан сол жiгiт жаққа ептеп көз тастап едi, тынысы тарылып кеткендей болды: өйткенi сатушы қыз тұп-тура соған қарай бара жатты. Олар өзара бiрдеңе деп сөйлестi де, қыз iзiнше қайтып оралды.

	– Бұл бiздiң адам, соның артынан ере бер... – дедi ол Туанға жымия күлiп.

	Көзiлдiрiктi жiгiт Туанға жақындап келдi де:

	– Жүр. Бiз жол-жөнекей әңгiмелесемiз, – дедi жайлап қана.

	Бiр минуттан кейiн-ақ Туан бұл жiгiттiң бұрынғы пионер вожатыйлары Хайдың орнына келген жаңа жетекшi екенiн ұқты. Хай басқа жұмысқа ауысыпты. Мұны естiген Туан аздап сасып та қалды. Ол жолдас Хайды кеше ғана көрген едi, бiрақ ол бұған ешнәрсе айтпағанын қарашы.

	– Жолдас Хай барлық балаларға үлкен сәлем айтты. Сендер бәрiң үшiншi топтасыңдар ғой, ә?

	– Иә.

	– Менiң атым Хиен. Мен отбасындағы бесiншi баламын, сондықтан менi Нам7 деп атасаң да болады.

	– Сатушы қыз да жаңадан болған ба?

	– Жоқ, ол бұрыннан iстейдi.

	– Оның аты кiм?

	Сұрақты ұнатпаған пiшiнмен Хиен балаға көз тастады. Өзiнiң әуесқұмарын-ай деп ойлаған болуы керек. Дегенмен бiрнеше адым жүргеннен кейiн-ақ:

	– Ол қыздың аты Ле Ха. Бiз оны жай Ут деп атаймыз, – дедi.

	Жетекшi кенет Туанға бұрылып, Ви тапқан граната туралы сұрады. Туан бәрiн де тәптiштеп баяндап бердi, оны пайдалану жөнiндегi өздерiнiң тiлегiн де ұмытқан жоқ.

	– Ал сендер қолдана бiлесiңдер ме? – деп сұрады Хиен.

	– Сол да сөз бе екен. Лақтырасың – жарылады, бар болғаны сол емес пе?

	Хиен күлiп жiбердi.

	– Сен айтып тұрғандай жай ғана нәрсе емес ол. Бiрақ қиын да ештеңесi жоқ. Ең алдымен – батылдық керек. Сосын оны лақтыру үшiн машық болғаны жөн. Жалпы оны меңгерiп алу керек. Онсыз болмайды...

	Туан шынымен-ақ қапаланып қалды. Қас қылғандай Тханьнан оны қолдана бiлесiң бе деп сұрап алмағанын қарашы! Айтпақшы, ол Виге гранатаны жерге көмуге болмайды деп едi-ау, соған қарағанда қолдана бiлетiн болғаны ғой.

	– Бiздiң топта оны қолдана бiлетiн адам бар, – дедi ол.

	Туанның даусында гранатаны қайткен күнде де өздерiнде қалдырса деген тiлек нышаны байқалды.

	Жетекшi ешнәрсе деп жауап бермедi. Туанды қолынан ұстап көшенiң ар жақ бетiне өттi. О жерде адам көп екен. Таяу маңда базар бар ғой өйткенi. Көшенiң көз ұшы жетер жерiнен американ жалаулары қадалған қара машиналар көрiндi. Олар құлақ тұндырар сирен даусын азынатып бұлардың жанынан өте шықты. Машиналарда отырған американдықтарды көргенде Туаннын есiне Тханьның: «Егер бiзге рұқсат етсе, «Күзгi ай» барында ой бiр қойыртпақ жасар едiк-ау!» – деген сөздерi түстi. Бұл жөнiнде ол Хиенге айтпақшы болып едi, бiрақ жан-жақта адамдар көп болғандықтан ешнәрсе дей алмады.

	Бiр қараңғы көшеге бұрылар жерде Хиен Туанды жеңiнен тартып тоқтатты:

	– Сен ендi қайта ғой. Тағы да сол жерде, дүкенде кездесемiз.

	Жетекшi граната туралы ештеңе айтпағасын Туан:

	– Сөйтiп граната бiзде қала ма, әлде оны Ут апайға апарып беремiз бе? – деп сұрады. Сосын тағы да: – Ал бiз мына иттерге «Күзгi ай» барында бiр көңiлдi «ас» берсек деп ойлап едiк. Бұл жөнiнде мен жолдас Хайға айтқанмын, – деп қосып қойды.

	Хиен Туанның қолын әлi жiберген жоқ едi. Аз iркiлiстен кейiн қоштасар алдында:

	– Шамалы шыдай тұрыңдар. Жоғарыдан рұқсат сұрайын, сосын сөйлесермiз, – дедi.

	Туан үйге келсе, Тхань кетiп қалған екен.

	– Ағам сенi «Казино» кинотеатрының жанында күтедi, – дедi оған Хоа.

	Туан қалтасынан самса шығарып Хоаға ұсынды:

	– Мынау саған. – Сосын екiншi қалтасынан кiшкентай бiр түйiншек алып шығып: – Ал мынау кiшкентайларға, – дедi.

	Хоа Туанның сыйлықтарын алып кеудесiне қысты. Тханг ұйықтап қалған, ал Конг, Вьет және Нам ойыннан оралмаған едi. Сондықтан Хоа оларды күтуге бел байлады.

	– Сен өзiң бүгiн тым мырза болып кетiпсiң ғой!– дедi ол Туанға.

	Туан насаттана күлiп кеудесiн қағып-қағып қойды:

	– Қожамнан бүгiн еңбекақы алдым. Ал сен неге жемей тұрсың? Самса жаңа ғана пiсiрiлген, жұмыртқа мен ет қосып жасалған, қандай тәттi екенiн бiлсең сен!

	Хоа бұған ешнәрсе деп жауап берген жоқ, тек жаңағы сөзiн тағы да қайталады:

	– Сен кинотеатрға бар... Аға күтiп қалар...

	– Ол маған тағы не айтты?

	– Бұл өте маңызды нәрсе дедi.

	Туан дереу қайта киiндi де, аяқ киiм тазалайтын бұйымдары салынған жәшiгiн iлiп алып, кездесетiн жерге қарай асыға жөнелдi. Көшеден бұрыларда Ви есiне түсiп, оны да ала кетпек болып соның үйiне бұрылды.

	Видiң шешесi үйiнде арахис тазалап отыр екен.

	– Ә-ә, сенсiң бе, Туан? Ви үйде жоқ, ол кетiп қалған, – дедi о кiсi.

	– Жалғыз кеттi ме, әлде бiреумен кеттi ме?

	– Тхань екеуi бiр жаққа баратын едiк деп асыға жөнелген.

	Туанның бойын мазасыздық биледi. Ал егер ол айтқан «маңызды iс» әлдеқашан өздерi ойластырып қойған американ барының күлiн көкке ұшыру жоспарын жүзеге асыру болса ше? Шынымен-ақ олар мұны менсiз iстейiн дегендерi ме?

	Осыдан бiрнеше күн бұрын жетекшiмен кездескеннен кейiн Туан өз достары Тхань мен Виге гранатаны қалай пайдалану керек екендiгiн айтып берген. Сол жолы әсiресе Ви қызыңқырап кеткен. Ол дәл со жерде, табан астында бiр нәрсенi жармақшы болған. Туан егер ол тәртiп бұзатын болса, оны отрядтан шығару жөнiнде мәселе қоям деп қатаң ескерту жасаған. Бұл жағдай оның желiгiн басқандай болды, бiрақ соған қарамастан Ви бұл әңгiмеге қайта-қайта орала бердi, тез арада басшыларға жолығып, тағы да рұқсат сұра деп Туанның мазасын алды.

	«Сен өзiң қызба екенсiң ғой» дедi Туан Виге, анау соған бола жылап жiбердi. Видiң жылағанын Туан алғаш рет көрдi.

	«Сен менi түсiнуге тиiссiң, Туан. Янкилер мен Дьемнiң кесiрiнен емес пе менiң әкемнiң қайтыс болғаны»,– дедi Ви сол жолы.

	Туан да тебiрене жауап бердi:

	«Ал мен жетiсiп тұр ма екенмiн? Олар менiң әке-шешемдi ұстап әкеттi ғой! Мен де жауды өлердей жек көремiн!»

	Туан барған сайын аяғын тездете басты. Терезелер мен витриналардан тротуарға түрлi түстi – сары, көк, қызыл сәулелер түсiп тұр. Осы алабажақ сәуленiң қым-қиғаш шағылысы көршi бардан естiлiп тұрған джаз оркестрiнiң жындана бажылдаған әуенiне ұқсайды. Жүргiншiлердiң аяқтарын асыға басқандары, ағаш кебiстердiң мазасыз тықылы құлаққа жағымсыз естiледi. Жанынан салдырлаған бос арба жүрiп өттi. Арбаның алдыңғы жағына iлiнген кызыл фонарь теңселiп барады. Ауыздықпен алысқан ат ақ көбiк шашып пысқырып қояды. Оның үстiнен жыландай ысқырып қамшы ойнайды. Сартылдаған ат тұяғының тықылы бiрте-бiрте алыстап, түн қаранғылығына сүңгiп, сiңiп бара жатыр.

	Жолдың осы бiр мазасыз бөлiгiнен өткен Туан көп ұзамай «Казино» кинотеатрының алдындағы көз шағылыстырған мол жарықты көрдi. Ол жүрiсiн бәсеңдетпестен тұп-тура солай қарай тартты. Кенеттен бiреу оның иығына қолын салды.

	– Неге мұнша кешiктiң?

	Туан селк ете түсiп тоқтай қалды. Бұл Ви болатын.

	Түрiне қарағанда ұзақ күткен тәрiздi.

	– Тхань қайда?

	– «Күзгi ай» барының жанында жүр.

	Бәсе айттым ғой! Мұның күдiгi расқа айналды. Бұлар Тхань екеуi бүгiн американдықтар дем алатын барға граната тастамақ болған!

	Туан шап берiп Видiң қолынан ұстай алды.

	– Граната қайда?

	Ви таң-тамаша қалды:

	– Сен не деп түрсың? Гранатаң не?

	– Ана манго жемiсiне ұқсайтын сенiң гранатаңды айтам.

	Ви сасып қалды. Сосын басын шайқап:

	– Ол сол баяғы жатқан жерiнде, – дедi.

	– Өтiрiк соғып тұрған жоқсың ба?

	– Сен немене, маған сенбейсiң бе?

	– Ескертiп қою – менiң мiндетiм. Ал мен...

	– Иә, сен не ойлап едiң?

	– Сендер тәртiптi бұзып, бүгiн гранатаны пайдаланбақ болған шығар деп ойладым.

	Ви жымия күлдi:

	– Олай ойласаң, қателесесiң. Бiрақ бүгiн болса ше, оған алған рұқсатымыз бар ғой... Ал, жарайды, тезiрек Тханьға жет, сонда бәрiн де түсiнесiң. Маған осы маңда болу тапсырылды, бiр адым алысқа кетуге болмайды.

	«Күзгi ай» бары қол созым жерде болатын. Туанды көре сала Тхань бiрден iстi баяндады:

	– Бiздiң көптен күткенiмiз қазiр басталады. Ағайлар мен апайлар бүгiн осында тамақтануды ұйғарды. Олардың неге өйткендерiн сезiп тұрған шығарсың? Мұнда «маймылдар» жеткiлiктi-ақ. Сен менiң орныма сигарет сатып, көшенiң мына бiр бөлiгiн қадағалайсың. Ви оның аржағын күзетедi. Бұл бiздiң топқа берiлген тапсырма, түсiндiң бе?

	– Мұны кiм тапсырды? Және ағайлар мен апайлардың мұнда не iстейiн деп жүргендерiн сен қайдан бiлесiң?– деп сұрады мән-жайды әлi онша түсiне қоймаған Туан.

	– Мен де онша түсiне қойған жоқпын. Бүгiн мен жұмыстан кейiн үйде отыр едiм, бiздiкiне бiр жас қыз бен жiгiт келдi. Жiгiт көзiлдiрiк киген, ал қыз сондай әдемi. Түрлерiне қарағанда жаңа ғана үйленген адамдар сияқты. Әкеммен әңгiмелесiп болғасын олар менi өздерiне шақырып алып, мiне, осы тапсырмаларды бердi...

	«Мүмкiн, олар Хиен мен Ут шығар»,– деп ойлады Туан. Бiрақ қазiр көзiлдiрiк киетiндер аз ба? Ал Тхань болса, оларды Ұлт-Азаттық Майданының қалалық бөлiмшесiнiң қызметкерлерi дейдi. Дәл осы кезде

	Туанның есiне олардың ескi үйлерiндегi анасының шатырға жасырып жүрген әйелi түстi.

	– Сен олардың аты-жөндерiн бiлесiң бе?

	– Жоқ.

	– Қызық екен.

	– Мәселе сонда болып тұр ғой. Мен оларды бұрын-соңды көрген емеспiн...

	Барда джаз оркестрi ойнап қоя бердi, оның шыңылдаған удай ащы дыбысы құлақты жарып жiбере жаздады.

	Американдықтар сәндене киiнген жартылай жалаңаш қыздарды сүйрелеп, жұлқылап, аласұрып жүр. Туан оларға қиғаштай көз тастап отыр едi, кенет Тхань оны жұлқып қалды.

	– Мiне қызық! Берi қарашы, Туан! Әне, анау – бүгiн бiздiң үйде болып кеткен қыз... Көрiп тұрсың ба, ана бардың арғы бұрышында отыр ғой?

	Туан Тхань нұсқаған жаққа зер сала қарады. Иә, бұл өткендегi Хынг Дао көшесiндегi кiтап дүкенiнiң сатушысы Ут. Мына түрлi-түстi сәуленiң аясында ол бұрынғысынан да сұлу болып көрiнедi. Өзiнiң нәзiк нейлон көйлегiмен ол осындағы Туан бiлетiн бишi қыздардың арасында айрықша көзге түседi.

	Туан Утқа қарады, бiрақ ол, әрине, мұны көрген жоқ. Ол ағылшын тiлiнде белгiсiз бiреумен әңгiмелесiп отыр. Шамасы, американ офицерi болуы керек. Өзi ұзын бойлы, еңгезердей, қысқа етiп алынған жирен шашты бiреу; оның шолақ жеңдi ала шұбар көйлегi нешетүрлi құстың суретiмен безендiрiлген. Өзi түйенiң жарты етiндей болып, бағана түбiндегi биiк орындыққа жайғасып алған. Тұманданған арсыз көздерiн шарасынан шығара бадырайтып, Утқа телмiрiп қадала қалыпты... Кенет ол бар денесiмен iлгерi ұмтылып, өзiнiң жалпақ алақандарымен қызды бас салды. Қыз бар күшiмен оны өзiнен әрi итерiп, жұлқынып, үстiне төнiп келе жатқан бәледен жан ұшыра қорғана бастады...

	Кенет бардағы жарық сөнiп қалды. Осыны күткендей арғы түкпiрде отырған американдықтар орындарынан атып-атып тұрысты. Бардың iшiн айқай-шу мен сайқы-мазақ күлкi басып кеттi...

	Осының бәрiн өз көзiмен көрiп түрған Туанның кеудесiнде өшпендiлiк оты тұтанды. Ол мына жауыздардың вьетнамдықтарды адам ғұрлы көрмейтiнiне өлердей ыза болды. Оның Утты аяп кеткендiгi соншалық, ерiндерiн қатты жымқырып тiстеп алды...

	– Неменеге сiлейiп қалдың? Жүр тезiрек!– деп асықтырды оны Тхань.

	Ол досы нұсқаған жаққа қарай мәңгiрiп жүре бердi. Оның көз алдынан жаңағы көргендерi бiр сәт те кетпей қойды. «Мына иттердiң қорлығын-ай!– деп ойлады ол.– Бөтен елге келiп алып, өз үйлерiнде жүргендей еркiнсулерiн қарашы!» Туан оларды iштей сыбап келедi. Ашуға булыққаннан көздерiн қатты қысып, сығырайтып алған. «Тоқтай тұрыңдар, бәлем, көрерсiңдер әлi-ақ көресiнi!»– деп жұдырығын түйiп, кiжiнiп қояды.

	Бардағы музыка барған сайын өршелене түсуде. Тромбон қасқырша ұлып, труба жынданып кеткендей... Соқпалы аспаптың үстi-үстiне қойғылағаны қаңылтыр төбелi үйдiң үстiнде темiр етiктi бiреу жүгiрiп жүргендей. Музыка осылайша үдеген үстiне үдей түсiп, ендi оның аяғы бiртұтас гүрсiлге ауысты.

	Барда ендi көгiлдiр шамдар жанды. Би бұрынғысынан бетер қыза түстi...

	Осы кезде есiктiң алдына даяшы киiмiн киген бiр кiсi шығып, Тханьға қол бұлғады. Тхань ол кiсiнiң мұны барға шақырып тұрған байланысшы екенiн түсiндi.

	Тханьның барға кiрiп бара жатқанын байқаған Туанның бойын кенет қызғаныш сезiмi билеп кеттi.

	«Бүгiн әйтеуiр Тханьның жолы болып жатыр. Ал менi неге шақырмады екен?»– деп ойлады ол. Сонда бұл да ана «маймылдардың» күлi қалай көкке ұшқанын анығырақ көрер едi-ау... Бiрақ ол өзiн мына көшеде күзетте тұру да одан бiрде-бiр кем емес маңызды iс деп жұбатты, Дегенмен барда бұдан гөрi қызығырақ болары даусыз ғой.

	Туан көшенiң бас жағындағы бақылау жүргiзуге тиiс жерге келдi. Жан-жағына жiтi көз жiберiп, «тамаша жер екен» деп түйдi ол.

	Бардың алдында темекi тартқан бiрнеше полицей мен жай адамдарша киiнген тағы бiреулер жүр. «Шамасы, тыңшылар-ау»,– деп ұйғарды Туан. Сөйттi де егер қазiр жарылыс бола қалса не iстеу керек екендiгiн ойластыра бастады.

	– Әй, балақай! Сигаретiң қанша тұрады?– деп сұрады бiр таныс дауыс.

	Жалт қараса, Хиен ағай екен. Қасында бейтаныс бiреу бар, екеуi де музыканттар құсап иықтарына музыкалық аспаптың қораптарын асынып алған.

	– Сiздерге сигарет керек пе едi? Хиен көзiн қысып қойды:

	– Иә, «Принцессаның» бiр пачкасы табылса дұрыс болар едi.

	– Әрине, табылады!

	Хиен ағай сигареттi алды да, ақшасын төлеп, қайтарылуға тиiстi майданы күтпестен өте асығыс екендерiн айтып, жолдасын ертiп жүрiп кеттi.

	Туанның қолында Хиеннiң ақшасы қала бердi. Ол оны аударыстырып қарап тұрып оның шет жағына жазылған «П-ны мұқият қадағала» деген сөздердi байқады. «П» әрине, «полиция» деген сөз. Бұйрықты оқыды да, Туан ақшаны қалтасына сұға салды. Өзiне берiлген тапсырманың қаншалықты маңызды екенiн ол ендi ғана түсiндi. Жоспарды бекiтер кезде Хиен бәрiн де алдын ала мұқият ескерiп, бақылау постысы қазiргi Туан тұрған жерде болады деп ұйғарған едi.

	Туан барға барып кiрген Хиендердiң артынан қарап тұрды. Бiр ғажабы – олар да жаңағы Тхань мен даяшы кiрген есiктен кiрдi.





4


	Тхань бүкшиiп алып, залда бiр американдықтың аяқ киiмiн тазалап отыр. Ауық-ауық ол көзiнiң астымен жан-жағын бақылап қояды. Түрлi-түстi электр шамдары күңгiрттеу жанып түр. Кезектi би аяқталды, бiрақ музыка тоқтаған жоқ, барабанның жағымсыз гүрсiлi құлақты тұндырып барады. Тiптi шыдау мүмкiн емес! Қатты толғаныстан бүкiл жан дүниесi өртенiп бара жатқан сияқты. Өйтпегенде қайтсiн! Үлкендермен бiрге американ барын жаруға қатысу сияқты маңызды iс оған тұңғыш рет тапсырылып отыр ғой.

	Тхань өзiнiң не iстеу керек екендiгiн тағы да ойша қайталап шықты. Бiрiншi жарылыстан кейiн ол граната лақтыруы керек. Содан кейiн манағы даяшы көрсеткен астыртын жұмыста жүрген қызды жасырын есiк арқылы шығарып әкетуi керек...

	Оның қолы өзiнен-өзi америкаңдықтың аяқ киiмiнiң үстiнде жыпылдап жүгiрiп жүр, ал барлық ойы операция жоспарын жүзеге асыруға ауысқан. Тхань бәрiнен бұрын бiр нәрсенi ұмытып кетем бе деп қорықты...

	Оның тебiренiсi барған сайын ұлғая түстi. Ол бардың iшiндегi әрбiр дыбысқа елең етiп құлақ түрумен отыр. Жындана соққан барабан шиыршық атқаннан үзiлiп кететiн сияқты. «Маймылдар» әр биден кейiн улап-шулап орындарына қарай ұмтылып, тағы да шарап iшiп, айқайға басып, қарқылдай күлуде...

	Тханьның iшi-бауыры алай-түлей болып барады.

	«Ендi қашан? Қашан ғана басталар екен?»– деп тағатсыздана күтулi.

	Тхань жарылыстан кейiн бардың сиқы қандай болатынын көз алдына келтiрдi. Ай, естерi бiр шығады-ау! Өйтпегенде қайтсiн, бәрi ойламаған жерден болады ғой... Ал жарық сөнер ме екен, қайтер екен? Гүрсiл де кереметтей болатын шығар! Жарылыс толқыны кiмдi болса да жұлып әкетедi дейдi ғой, сондықтан сақ болу керек.

	Тхань бiресе қуанып, бiресе қобалжып отыр. Оның басты себебi – мана ол осында кiрер кезде даяшы қолына ұстата салған граната. Өзi үйректiң жұмыртқасындай шап-шағын ғана нәрсе. Жұмулы алақанға сыйып кетедi. Сондықтан оны көздеген нысанаға дәл тигiзуге болады. Ал Тхань болса оны лақтырар жерiн белгiлеп те қойған. Ол – ана «маймылдар» тобы отырған бардың сол жақ бұрышы...

	Тхань өзi аяқ киiмiн майлап отырған американдыққа барлай көз тастады. Ол қолындағы шарабын жайбарақат ұрттап қойып, ешнәрсенi де сезер емес.

	Тханьның шөткесi оның аяқ киiмiнiң үстiнде лыпылдап жүр. Кенет американдықтың аяқтарының тамыры тартыла қалғандай болды. Көз шағылыстырған жарық қабырғаларды жалап өтiп, бардың iшiн жап-жарық етiп жiбердi. Эстрада сахнасына тұтылған қара матаның үлкен бiр кесiндiсi кеменiң желкенi құсап түрлi түстi электр шамдарымен бiрге анандай жерге ұшып кеттi.

	Дәл осы сәтте құлақ тұндырар жарылыс даусы шықты. Тхань өз жәшiгiне жабыса қалды. Ол әуелi сасып қалып едi, бiрақ дереу есiн жиып, жер бауырлап жата кеттi. Манағы көзiлдiрiктi кiсiнiң жарылыс кезiнде табан астында жата қалу керек деген кеңесi кәдеге жарады. Оның алдында отырған американдық жан ұшыра айқайлап жiбердi де, бүкiл денесiмен дiр ете түсiп, төмен қарай сырғып бара жатты...

	Төбеден үйдiң сылақтары түсе бастады. Жарық сөнiп қалды. Музыка тоқтады. Барда отырғандар жанталасып үстел, орындықтардың арасында зыр жүгiрiп жүр. Ышқынған айқай, шыңғырған әйелдер даусы естiледi...

	Қорқыныш сәтi өттi. Тхань жайлап қана басын көтердi. Ендi дереу тапсырманы орындауға кiрiсу керек. Айнала тастай қараңғы. «Нағыз граната тастайтын сәт екен»,– деп ойлады ол. Сөйттi де гранатаны қалтасынан суырып алып, тiсiмен серiппесiн жұлқып қалды. Ендi лақтыру керек қой! Бiрақ қайда лақтырады? Дәл осы сәтте оның қолдары еркiнен тыс дiрiлдеп қоя бердi. Мiне қызық! Ендi қайтпек?! Әне, ана алыстағы бұрышта тағы да екi жарылыс естiлдi. Бұл жағдай Тханьның шешiмiн қамшылай түстi... Сол жақта, эстрада түбiнде, зәре-құттары қашқан американдықтар көрiндi... Ол өзiнiң гранатасын солай қарай қалай лақтырып жiбергенiн бiлмей де қалды. Оның есiнде қалғаны – жарқ ете түскен сәуле... жарылыс! Жан ұшыра ышқынған айқайлар ғана...

	Тхань екi үй арасындағы тар қуысқа қарай ұмтылды. Қараңғыда жол таба қою да оңай емес едi. Дәл осы кезде оның жанынан бiреу жанап өткендей болды. Көлбеңдеген етегiнен ол оның әлгi астыртын жұмыстағы қыз екенiн таныды... Тхань ендi оның артынан қуа жөнелдi! Өйткенi бұл оған жол керсетуi керек қой!

	Есiктiң алдында ол сәл ғана iркiлiп қалды. Иә, даяшы көрсеткен есiк осы екен! Қыз сол есiктен тротуарға жүгiрiп шықты. Тхань да бар екпiнiмен соның артынан жөнелдi. Алдыңғы жақта Ви болуы керек!

	Қыз құстай ұшып келе жатып, кенет сүрiнiп кеткендей болды. Аздап еңкейе берiп, iркiлiп қалды. Ойпырай, оған не болды екен?!

	Қорыққаннан Тханьның жүрегi зу ете түстi.

	Жоқ! Ол сүрiнбеген екен. Кедергi жасағасын биiк өкше туфлиiн шешiп алыпты! Осы кезде көшенiң ар-жақ бетiнен ысқырық естiлдi. Полицейлер екен! Олардың бiреуi қыздың алдын кес-кестей жүгiрдi. Тханьның шеке тамырлары бiлеуленiп кеттi. «Қап, Ви қайда екен? Ол осы бұрышта күтуi керек едi ғой! Қызды қалай құтқарсам екен?» – деп ойлады ол жүгiрiп келе жатқан бетi. Ол өзiн ұшып келе жатқандай сезiндi. Кенет қайдан шыққаны белгiсiз Ви пайда бола қалды. Ой, жүгiруiн-ай! Оның мына екпiнiне сайтан да iлесе алмас! Ол басын төмен қарай тұқыртып алып, қыз бен полицейдiң арасына қарай ұмтылды.

	– Оң жаққа!– деп Тхань қыздың қолынан шап берiп ұстай алды да, сол жүгiрген беттерi шолақ кешеге жалт бұрылды.

	Дәл осы сәтте үстiне ақ костюм киген полицей агентi де тротуарға жүгiрiп шықты. Осыны күткендей Ви де оның қарсы алдынан шыға келiп, оны тура қарнының тұсынан басымен сүзе қарсы алды. Мұны күтпеген полицей агентi жалп етiп жерге құлап түстi. Ол жерден әрең көтерiлiп жатып, Видi нешетүрлi дөрекi сөздермен сыбап ала жөнелдi. Мұның бәрiн Видiң әдейi iстегенiн Тхань, әрине, түсiне қойды.

	Ви ауырып қалған басын сипап тұрып, полицейге не деп жауап берерiн де ұмытқан жоқ. Бiрақ ол оның есiн жиюын күтпей-ақ тұрған орнынан жып берiп тайып тұрды.

	– Ұстаңдар ананы!– деп баж ете қалды агент, сөйттi де шолақ көшеге жасырынып үлгiрген қашқындарды тастай салып, Видiн, соңынан қуа жөнелдi.

	Ви соңына түскен полицейлерден зыр жүгiрiп қаша бердi. Кенет оның есiне белiнде салпылдап келе жатқан кәрзеңке түбiндегi граната түстi. Ви оны соңғы кездерi Туан мен Тханьның көзiн бояп өзiмен бiрге алып жүрген. Жатса-тұрса ойлайтыны сол граната болып алған. Қажет болса оны жинай да, бөлшектей де бiлетiн. Оның ендiгi арманы бiр ретiн тауып, оны пайдалана қою едi. Ендi соның сәтi түсейiн деген сияқты...

	Ви сол жүгiрiп бара жатқан бетi кәрзеңкенiң аузын ашып жiберiп, қолымен суық металды сипалап қойды. Тағы бiр қозғалыста гранатаның серiппесiн тiстерiнiң арасына әкелдi. Мұны қуып келе жатқан үшеуi тақымдап жетiп қалды.

	– Әй, тоқта деймiн! Әйтпесе құрисың!– деп айқайлап жiбердi олардың бiреуi.

	Ви олардың айғайын құлағына да iлмей сол бұрынғысынша зыта бердi. Соңғы күшiн жиып, қуғыншылардан он метрдей үзаңқырап кеттi де, кенет артына бұрылып, гранатаны жiберiп кеп қалды. Ол әуелi асфальттың шетiне соғылып, екпiнiмен домалаңқырап барды да гүрс етiп жарылды. Ви жарылыспен бiрге алда келе жатқан полицейдiң ышқына бақырған даусын естiдi. Ал қалған екеуi жер бауырлап жата қалып, бүкiл көшенi бастарына көтере «граната!» деп айғай салды.

	Ви жарылыстан кейiн не болғанын бiлгiсi келiп аздап iркiлiп едi, жараланған агент жерде iшiн басып дөңбекшiп жатыр екен. Көшенiң қарама-қарсы жақ бетiнен ысқырық естiлдi. Бұл жерде ендi одан әрi тұруға болмайтын едi. Сондықтан Ви шолақ көшеге қарай жалт бердi. Iле-шала оның артынан пистолет даусы шықты.

	«Ендi қанша атсаңдар да ерiктерiң!» – деп ойлады Ви қою қараңғылыққа сүңгiп бара жатып.

	«Тхань қазiр не iстеп жатыр екен?» – деп ойлады Туан «Күзгi ай» барындағы пластикалық мина8 жарылысынан кейiн. Осы ойдан арылған кезде есiне өзiнiң полицейлердi қадағалауы керек екендiгi түсе кеттi. Ол ендi көшеге бұрынғысынан бетер тесiле қарады.

	Бұдан кейiн ол жан-жақта не болып жатқанын анық көрдi. Тхань Уттың артынан жүгiрiп бара жатты. Ви қызға тап берген полицейлердiң жолын бөгеп үлгiрдi. Онан кейiн полицейлердiң назарын олардан басқа жаққа аударып, өз соңынан ертiп әкеттi...

	Туан ендi Видi аяп кеттi. Өйткенi ол қуғыншылардың аз-ақ алдында бара жатты. Олар тағы бiр қамшы басса оны ұстап алатын түрлерi бар. Мезгiл тым кеш болғандықтан, көшеде жүргiншiлер аз едi. Әйтпесе көпшiлiк арасына сiңiп кетуге де болар едi ғой... Туан ендi орнында тұра алмай Видi құтқарғысы келiп кеттi. Ол әуел бастан-ақ бiраз тас жинап алған, ендi оларды полицейлерге қарай лақтыру керек деген ой келе қалды оған! Қорыққаннан олар ең болмаса бiр минутке болса да iркiлер едi ғой! Ал Ви олардан қарасын үзiп кетер едi! Ал сонда бұл өзiне жүктелген тапсырманы қайтпек? Ол осы жерде Хиендi қарсы алуы керек емес пе! «Сенiң мiндетiң осы, тек қана осы!» – деп құлағын жемеп пе едi Тхань! Жоқ, қайткен күнде де бұл постты тастап кетуге болмайды, келiсiм солай! Ай, Ви-ай, жағдай осындай болып тұр ғой! Тәртiптi бұзуға болмай тұр! Әйтпесе ұмтылмас па едiм, жүгiрмес пе едiм саған қарай! Қане ұмтылсайшы, баса түссейшi қамшыны!..

	Дәл осы сәтте Ви қашып бара жатқан жерде найзағай жарқ еткендей болды. Үйлерге шағылысқан жарылыс жаңғырығы көше бойлап кеттi. Не болып қалды екен ол арада? Ви қайттi екен?! Қатты қобалжыған Туанның тұла бойы дiрiлдеп, қолдары төмен салбырап кеттi. Өйткенi ол Виде граната бар екенiн, әрине, бiлмейтiн.

	Туан ендi оқиға болған жаққа бұрынғысынан бетер тесiле қарады. Мiне ғажап! Видiң кiшкентай ғана мүсiнi қалың түтiн арасында қылаң ете түстi! Аман-сау болғаны ғой, шамасы! Ал мынасы несi? Қаша берудiң орнына тұра қалғаны несi?

	Дәл жарылыс кезiнде Туанның жанынан бiреу жүгiрiп өттi. Туан жалт қарап едi, Хиен екен. Иығында манағы қорап. Алды-артына қарамай зытып барады. Iзiне полицейлер түскен болу керек, олар Туанға қарай ентелеп келедi. Кенет арт жақтарынан жарылыс үнiн естiген олар қаққан қазықтай тоқтай қалды. Жарылыс болған жерде полицейлердiң бiреуi құлап түстi, ал қалған екеуi жер бауырлап жата кеттi. Ал ендi мыналар не iстер екен? Қайда жүгiрер екен? Хиендi қуар ма екен, әлде Видiң соңынан түсер ме екен? Туан ерiндерiн тiстелеп тұрып қалтасындағы тастарын сипалады. Ендi қимылдау керек! Полицейлердiң бiрi пистолеттен оқ атып қалды. Бiрақ Ви шолақ көшеге жасырынып үлгердi. «Жарайсың, Ви!»– дедi мұны көрген Туан, сөйттi де өзi қабырғаға жабыса жүгiрiп көшенiң бұрылысына жеттi. Хиен де ұзап кеттi. Бәрi де сәттi аяқталды. Хиен ендi өз таныстарының бiрiне жасырынатын шығар. Туан бар күшiмен қолындағы тасын полицейлерге қарай лақтырды. Бiрақ ол нысанаға жетiңкiремей, тарс етiп жерге түстi де, асфальт үстiмен домалай жөнелдi.

	– Сақтаныңдар! Граната!– деп айқайлады бiреу.

	Полицейлер бет-беттерiне қашты. Бiреуi табан астында жата қалды, ал басқалары жан ұшыра айғайға басты. «Ендi Ви құтылатындай болған шығар!» – деп ойлады Туан.

	Тас соңғы рет секiрiп барып тына қалды, ал «жарылыс», әрине, болған жоқ!

	Бардағы жарылыстан басталған барлық осы оқиға небәрi санаулы минуттар iшiнде болған едi. Айғай-шу мен атыс-жарылыстар жергiлiктi тұрғындарды дүрлiктiрiп жiбердi. Адамдар үйдi-үйлерiнен далаға шықты. Көшеде жүргендер зәре-құттары қалмай тұс-тұстарына қашты. Полицейлердiң ысқырулары көбейiп кеттi. Туан жаңағы жаққа қарай тағы бiр тас лақтырды да, зыта жөнелдi...

	Бұл кезде Тхань да астыртын жұмыс iстейтiн қызбен қашып бара жатқан. Олар тыныш көшеге жеткенде ғана жүгiрiстерiн бәсеңдеттi. Тек ендi ғана қыз жанындағы серiгiнiң бүгiн Шау ағайдың үйiнде көрген бала екенiн таныды.

	– Өздерiң тамаша жiгiт екенсiңдер ғой!– деп жымия күлдi ол.

	Мақтаныш сезiмiне бөленген Тханьның танауы бұрынғысынан бетер делдиiп кеттi.

	Олар ендi кiшкентай ғана шолақ көшеге бұрылды. Алда аяқ киiм жәшiгiн арқалап Тхань, арт жақта нейлон сумкасын бұлғақтатып қыз келедi.

	«Ви мен Туанның жағдайы не болды екен?– деп ойлады кенет Тхань.– Мына Ви шынында да өжет бала екен-ау! Ал тапқырлығын қарашы! Мұның бәрi оған қайдан пайда болған? Былай қарасаң ғой, нағыз жайбасардың өзi. Ал ол болмаса бұл мына қызды құтқара алар ма едi? Ал Ви қайттi екен? Жазатайым ұсталып қалмады ма екен? Әй, ұстала қоймаған шығар. Ал ұсталып қалса ше? Жаңағы жарылыс не жарылыс? Гранатты кiм лақтыруы мүмкiн? Ал Туан ше? Ол Хиендi құтқара алды ма екен, әлде жоқ па?» Мiне, осындай шым-шытырық ойлар Тханьды түгел баурап алды. Бiрақ оған, әрине, әзiрге жауап жоқ едi.

	Мiне, бұлар қала маңындағы ауданға да келiп жеттi. Iздерiне түскен қуғыншы көрiнбейдi. Және бұларды ешкiм де тоқтатқан жоқ. Бiр үйдiң жанына келгенде қыз Тханьға iлгерi жүре бер деп ишарат бiлдiрдi. Көп ұзамай ол Тханьды қуып жеттi. Ендi ол жұмысшы киiмiн киiп алыпты; өзi тiптi өзгерiп кеткен. Сақтық деп, мiне, осыны айт! Ернiне жаққан сүрмесiн де сүртiп тастаған! Оның осылайша тез өзгере қалуы Тханьға театр артистерiн елестетiп жiбердi. Осындай күйде келе жатқан Тхань миығынан күлiп едi, мұны байқап қалған қыз одан:

	– Сен неменеге жымидың?– деп сұрады.

	Тхань оған: «Сiз мен көрген бiр пьесадағы героинаға ұқсап кеттiңiз»,– дегiсi келiп едi, бiрақ оны ыңғайсыз көрдi. Қыздан өңiн тайдырып әкетiп басын шайқады...

	– Жоқ, жәй... Басыма бiр ой келiп қалғаны... – деп төмен қарады.– Сiз де, сiздiң жолдастарыңыз да сондай талантты жандарсыздар... Мәселен, сiзбен бiрге бiздiң үйге келген кiсiнi кешкiсiн джаз оркестрiнде ойнайды деп тiптi де ойлаған жоқ едiм, ал сiз болсаңыз нағыз...

	Осы жерде қыз оған жайраңдай күлiп:

	– Мұның бәрi бiздiң жұмысымыз үшiн қажет... – дедi. Iле-шала: – Ал, сен менiң қазiр неге басқаша киiнгенiмдi түсiндiң бе? – деп сұрады. – Түсiнбедiм дейсiң бе? Ендеше былай: бiз қазiр қаланың сыртында емеспiз бе? Қазiр жұмысшылар поселкесiне келемiз. Сондықтан о жерге барғанда жұрттың назарын өзiңе аударып қажетi не?..

	Тхань таң-тамаша қалғаннан көзiн жыпылықтатып жiбердi. Мiне, мәселе қайда! Оған ендi бәрi де түсiнiктi.

	Олар өздерiне жақсы таныс шолақ көшеге келiп жеттi. Өзi тап-тар, әрi тастай қараңғы. Бай Чынг апайдың үйiнде шам жанып тұр екен.

	– Бай апай, Ви келдi ме? – деп тағатсыздана сұрады Тхань,

	– Мен мұндамын! – деп басын қылтитты Ви.

	– Сенсiң бе?– деп қуана айқайлап жiбердi қыз да.

	– Иә, мен!

	– Жарайсың, балақай...– Қыз оның қолын қатты-қатты қысты.

	– Келгенiңе көп болды ма? – деп сұрады Тхань.

	– Осы жаңа ғана келдiм...

	Тхань досына жақынырақ келiп оның құлағына сыбырлады.

	– Айтшы маған! Манағы жарылыс не жарылыс?

	Гранатаны лақтырған полицейлер ме?

	Ви қымсыныңқырап миығынан күлдi:

	– Жоқ, оны лақтырған мен болатынмын... Маған ұрысасың ғой, әрине, айыпты екенiмдi мойындаймын. Бүгiн сенi алдағаным рас. Егер ол граната болмағанда мен құритын едiм! Менi құтқарып қалған сол. Сен екеуiң шолақ көшеге қарай бұрылып кеткен кезде менiң соңымнан қуғыншылар түстi. Мiне, сол кезде ол кәдеге жарады. Ал Туан болса полицейлерге тас лақтырды. Сөйтiп, ол маған мықтап көмектестi!

	Мына жаңа есiмдi естiген кезде қыз Туанның кiм екенiн сұрағысы келiп кеттi. Өйткенi оның есiне ана жолы дүкенге пионер отрядының жаңа жетекшiсi Хиенмен жолығу үшiн келген бала түскен едi...

	– Туан әлi оралған жоқ па?– деп сүрады Ви Тханьнан.

	– Орала қоймаған шығар. Белгiлеген жоспар бойынша ол тiптi әзiрше қалада қала тұруы да мүмкiн...

	– Неге?

	– Неге екенiн қайдам? – деп екi ұшты жауап бердi Тхань. Өйткенi ол Туанның әлi де болса әлгi жерде қала тұрып, жағдайды толық анықтап, Хиеннiң құтылып шығуын қамтамасыз етуi керек екендiгiн Видiң бiлмегенiн қалады.

	– Ал үлкендердiң жағдайы қалай екен? Бiр нәрсе болып қалған жоқ па?

	– Жоқ...

	Ви қызбен сөйлескiсi келiп оған көз тастап едi, бiрақ батылы бармай iркiлiп қалды.

	– Сен менен бiр нәрсе сұрайын деп пе едiң? – дедi қыз оны мейiрлене қолынан алып.

	– Жоқ... Бүгiн түнде сiз бiздiң поселкеде боласыз ба?

	– Иә, мен ендi бұл жерде ұзақ тұратын боламын. Бұлай деп айтуын айтса да, ол бiр түрлi ыңғайсызданып қалды. Бұлар, әрине, тамаша балалар ғой, бiрақ жұмыстың аты жұмыс емес пе? Сондықтан бұл оларға шындықтың бәрiн айта алмайды. Таңертең-ақ бұл жерден кетiп қалады. Шау ағай оны қалаға – Хынг Дао көшесiне алып кетедi.

	Келесi күнi-ақ бүкiл Сайгон газеттерi өткен түнде «Күзгi ай» барында болған жарылыс туралы хабарлар жариялады.

	Журналистер, шамасы, қолдарынан келгендерiн аямаған болулары керек. Тiптi ойлап таппағандары жоқ. Олар болған оқиғаны бөстiртiп, ұлғайтып, оқушылардың әуесқұмарлық сезiмiн оятатындай етiп-ақ жазыпты. Әрине, хабар министрлiгiндегi Дьем цензурасының көп нәрсенi қысқартып тастағандары даусыз. Ең алдымен американдықтар тарапынан болған шығындар туралы ешнәрсе жiбермептi. Ал американдықтарды барынша жұқалап, мәймөңкелеп, «шетелдiктер» деп қана атапты.

	Таң сәрiден-ақ Туан мен Тхань баспахана қақпасының алдында отырды. Газеттердi әкелген бетте Туан дереу жаңа номердi қолына алды. Оған керек хабар газеттiң бiрiншi бетiнде-ақ үлкен әрiптермен терiлiп:

	«Күзгi ай» барындағы жарылыс».

	«Көптеген шетелдiктер жараланып, қазаға ұшыраған».

	«Тексеру жүргiзiлуде. Басты қылмыскер тұтқынға алынды»,– деген тақырыптармен берiлiптi. Хабарға қарағанда журналист өткен түнде өзi барда болып, репортажды тұп-тура сол жерден жүргiзген сияқты.

	Туан өзiне тиiстi бiр буда газеттi сумкасына салды да, екi дос қолдарынан ұстасып орындарынан тұрды. Туан ендi Ви туралы ойлап кеттi. Ол әлi ұйықтап жатқан шығар-ау. Мына газеттi оқыса ғой, қалай қуанған болар едi. Көздерi әдеттегiсiнен де дөңгелене түсер едi-ау. Бұл газеттер бүгiн, сөз жоқ тез-ақ тарап кетедi. Бiрақ бiр номердi сыйлық ретiнде қалайда Виге қалдыру керек. Туан өзiнiң бұл ойын Тханьға айтпақшы болып едi, ол iске кiрiсiп те кетiптi:

	– «Тин Мой» газетi! «Күзгi ай» барындағы жарылыс... – деп айқайлап барады.

	Оның саңқылдаған ашық даусы алысқа, тiптi алысқа кетiп жатты...





	Тхань Зианг





ӘКЕЛЕРI АЛЫСТА




	Лай-кхе жақтан жер тiтiренткен зеңбiрек гүрсiлi естiлдi. Ба селк етiп оянып кеттi.

	Нейлоннан тартылған бастырманың үстiне жаңбыр сабалап ұрып тұр. Жанында мазасыздана дөңбекшiп Хиен жатыр. Ол екеуi мана осы гамакқа келiп тығылған, өйткенi Хиеннiң гамагын снаряд жарқыншақтары жыртып кеткен. Түндегi соңғы бiр шабуылдан кейiн Хиен осылайша денесi күйiп-жанып, қатты науқастанып төсек тартып жатып қалды.

	Ал ертең тағы да шайқас; Ба, әрине, оған тағы да барады. Мұның ондай жорықтарға қатысып жүргенi бiрiншi рет емес. Бiрақ, неге екенi белгiсiз, ол бүгiн ұйықтай алмай жатыр. Не де болса тезiрек болса екен!

	Мiне, бiр ай болып қалды, Ба Азаттық Армиясы жауынгерлерiнiң сапында жүр...

	«Әкесiз ұл – шаңырақсыз үй» деп қағытатын оны бұлардың ауылындағы староста. Ба оған қатты ренжитiн, егiстiкке кетiп қалып, егiлiп ұзақ жылайтын. Сосын әжесiне келiп:

	– Әжетай, айтыңызшы, менiң әкемнiң қайтыс болғаны рас па?– деп сұрайтын.

	Ал әжесi болса баланың ауыр қайғыдан өзгерiп кеткен өңiне, мөлиген көзiне қарап тұрып, терiс айналып кететiн, содан кейiн көз жасын сүртiп тұрып:

	– Сен де ержетерсiң, әкеңдi де iздеп табарсың, құлыным, ал әзiрше...– деп аржағын айтпай екi ұшты жауап беретiн.

	Староста ауық-ауық бұлардың үйiне келiп, әлгi бейшара әжесiне:

	– Отбасы салығын тағы да төлемепсiңдер, байқаңдар! – деп қоқан-лоққы жасап кететiн.

	Мұның шешесi үйiне оралған күнi ол тағы да жерден шыққандай жетiп келдi:

	– Сайгоннан келдiм дейсiң бе? Ол өтiрiгiңдi басқаға айтарсың. Бiлемiз ғой сырыңды. Сендер үй-iштерiңмен Қарсыласу майданымен шатыссыңдар! – деп бұлардың қуаныштарын су сепкендей басқан.

	Сол иттiң жеткiзуiмен жаулар мұның шешесiн «вьетконголық» деп жариялады. Сосын оны тiрiдей жерге көмiп қойып, басын қайламен мылжалап жiбердi ғой! Қайран анам, анашым менiң!

	Әжесi бұған: егер әкеңдi тапқың келсе асықпа, шамалы бой түзе, – дейтiн, ал Ба болса өзiнiң тым баяу өсiп келе жатқанына өлердей ыза болатын...

	Ақыры көптен күткен уақыт та жеттi. Ба қуана-қуана Азаттық Армиясының қатарына аттанды. Бiрақ артында жалғыз қалып бара жатқан әжесiн қатты аяды. Ол мұны жолға шығарып салып тұрып ұзақ жылады. Ба да қосыла жылады. «Сен әлi тым жассың-ау! Қабырғаң қатып, бұғанаң да бекiген жоқ. Онда барғанда үлкендермен бiрдей қимылдауға тура келедi ғой...»– деген қоштасар кезде. Мейiрбан әжесiнiң сол бiр жан ашыр сөздерi әлi күнге дейiн мұның санасында сайрап тұр...

	... Ба гамактан мойнын созып, жайлап қана:

	– Жолдас Бон! Мен барып келейiн! Маған гамактан түсуге көмектесiп жiберiңiзшi, өзi тым биiк екен, Хиенге тиiп кететiн түрiм бар, – дедi.

	Бон – рота комиссары болатын. Ол Баға бұйрықты қысқаша түсiндiрдi:

	– Сүйтсең сүйте ғой. Взводтарды аралап шық та, бiр сағаттан кейiн тұрып, тамақтарын iшiп, жол жүруге дайындалсын де. Дәл сағат үште жол бойына жиналатын болсын. Түсiнiктi ме?

	– Түсiнiктi!

	Ба үстiне жаңбыр өткiзбейтiн бiр жапырақ матаны жаба салып жауынның астына сүңгiп кеттi.

	– Мә, қол шам ал! Жерде жыландар көп, байқап жүр!– деп айқайлады Бон оның артынан қуа ұмтылып.

	Хиен де оянып кеттi:

	– Жолдас Бон, шабуылға шығамыз ба?

	– Сен ауырып жатырсың ғой!

	– Ештеңе де қылмайды. Мен қалуға тиiс емеспiн! Бон оның маңдайынан сипап көрiп едi, бұрынғысынан бетер күйiп тұр екен.

	– Жо-жоқ, болмайды. Одан да жат та ұйықта!– дедi ол Хиенге.

	Хиен наразылық бiлдiрiп, әрi-берi күңкiлдедi де, амалсыздан қайтадан орнына жатты.

	Бон өз гамагына қайтып оралды. Жаудың iзiне түсемiз деп жүрiп, ол соңғы түндер бойына тiптi ұйықтамаған едi. Сондықтан оның көздерi өзiнен-өзi жұмылып бара жатты. Бiрақ ол бәрiбiр бүгiн де ұйқының сәтi түспейтiнiн бiлдi. Өйткенi жауға тұтқиылдан шабуыл жасау жөнiнде бұйрық келдi. Мұның бәрi жауынгерлерге оңай тиiп жүрген жоқ, бiрақ олар ешқандай сыр берер емес, қайда айдасаң да жүре беретiн түрлерi бар. Әйтсе де екi балаға қиындау соғып жүр. Ол екеуi бiр-бiрiмен жарыста сияқты. Хиен барлаушы болғысы келедi, бiрақ ол ойын ашып айтуға батылы бармайды.

	Ба қайтып оралып, әскери тәртiппен сымдай тартылып тұра қалды:

	– Жолдас комиссар, баяндауға рұқсат етiңiз: бәрiн де аралап шықтым...– деп не iстеп, не қойғанын рет-ретiмен тақпақтай жөнелдi.

	Баның күнге күйген қоңырқай жүзi балбұл жайнап тұр. Жаңбыр тиген беттерi сап-салқын, бiрақ алқызыл өңi жылу шашып тұрғандай. Комиссар оның биiк гамакқа шығуына көмектесiп жiбердi. Бонның даусы бауырмал ағасының дауысындай жұмсақ та жайлы естiледi:

	– Жарты сағат болса да мызғып ал, күшiңдi жи,– дедi.

	Осының алдындағы жауынгерлiк жорықта комиссар Бон аяғын жаралап алды. Таяуда ғана байланысшы болып келген кiп-кiшкентай Ба оны арқалап лазаретке жеткiздi. Сол жолы ол Жастар одағының қатарына алынды. Сонда Хиеннiң бойын қызғаныш сезiмi билеген едi. Ендi бақыт құсы Хиеннiң басына қонды. Ол Бау-банг түбiндегi жауынгерлiк операцияға қатысып, бiр американ офицерiн өлтiрдi, гранатамен жүз бес миллиметрлiк жау зеңбiрегiн қатардан шығарды. Сол үшiн оны жұрт қатты мақтады, оның Одақ қатарына өту жөнiндегi арызы қабылданды. Ендi Ба оған қызғаныш сезiмiмен қарайтын болды.

	Жаңбыр бұрынғысынша сабалап тұр. Лай-кхе жақтан тағы да зеңбiрек гүрсiлi естiлдi.

	– Мiне, осы, тек қорқытқандары болмаса, ұйқы бермейдi...– деп күңкiлдедi Ба.

	Мұны естiген Хиен:

	– Бiздiң жақта, Ку-тиде9, зенитшi қыздарды әуелi атыстан қорықпауға үйретедi, тек содан кейiн ғана оларды зеңбiрек жанына жiбередi,– деп қағытты.

	Ба да оған есесiн жiбергiсi келмей:

	– Әрине, сендей болу қайда бiзге. Мен деген жасқаншақ адаммын, ал сен болсаң зеңбiректi қиратқан батырсың!– деп жауап бердi.

	– Ой, қойшы соны, бiреу де сөз бе екен, егер бесеу болса ғой – үшiншi разрядқа тұрарлық болар едi!

	– Ал мен сен сияқты батыр болуды армандамаймын да!

	Хиен Баның бұл сөзiне ренжiп қалды:

	– Ал менiң батыр болғым келсе несi бар екен?

	– Мен батыр болу үшiн емес, американдықтарды өлердей жек көргендiктен соғысып жүрмiн.

	– Ал мен, сенiңше, оларды жақсы көредi екенмiн ғой?!

	Осының бәрiн естiп жатқан Бон шыдай алмай:

	– Ал, кәне, ұйықтаңдар!– деп олардың сөзiн бөлiп жiбердi.

	Балалар бiраз үнсiз жатты. Бiрақ соңғы сөз әбден намысына тиiп кеткен Хиен қайтадан сыбырлады.

	– Менiң әкемдi «коммунистердi әшкерелеу операциясы» кезiнде Пуло-Кондорға10 айдап әкеттi. Ал сен қайта бақыттысың ғой, сенiң әкең Солтүстiкте11 жүр...– дедi.

	Ба да басын жастықтан шыдамсыздана жұлып алды:

	– Бақыттысың дейсiң бе? Онда ол қол қусырып қарап отырған шығар? Американдықтар барған сайын соғыс қимылдарын күшейте түсуде. Солтүстiктегiлер де оларға қарсы жан аямай күрес жүргiзiп жатыр. Радиодан да естiген шығарсың, егер Майдан12 шақырса оңтүстiктiң коммунистерi солтүстiктен қайтып оралып, Майдан туының астына бiрiгедi деген жоқ па?

	Хиеннiң тамағына бiр нәрсе тығыла қалғандай болды.

	«Оның әкесi әлi-ақ қайтып оралады. Ол өз әкесiн көредi – деп ойлады ол.– Ал менiң әкем Пуло-Кондорда жатыр. Тiрi ме, өлi ме, келе ме, келмей ме – о жағы тiптi белгiсiз!»

	Хиеннiң мұрнын тартқылай бастағанын естiген Ба қорқып кеттi.

	– Хиен, немене, маған ренжiп қалдың ба? Әкең алыста болса, шешең бар ғой сенiң, ал менiң шешем келмеске кеткен...

	Кенет қатты жел тұрып, ағаш жапырақтарына iркiлген жаңбыр тамшылары төбеге жауып кеттi. Қараңғы түнде естiлген белгiсiз бiр құстың қасiреттi даусы шерлi жүректердiң сағыныш қылын шертiп өткендей болды...

	Хиен – Ку-тиден. Ба – Бен-чеден13 болатын. Екеуi де әскерге көптен сұранып жүрген. Бiрақ оларды жiбермей қойған. Сосын олар мұнда астыртын келген...

	Екеуi де бiр бөлiмшеге келiп түстi, көрген бетте-ақ достасып кеттi. Олар жиi-жиi шекiсiп қалып жүрсе де, тез татуласып кететiн болып алды.

	Неге екенi белгiсiз, бүгiн күнi бойы Хиеннiң есiне әкесi түсе бердi. Ба жетiм қалған жылы – онда ол небәрi жетiде ғана болатын – Хиеннiң әкесiн де ұстап әкеткен. Жаулар оны Қарсыласу майданының жауынгерi деп айыптады, азапқа салды, жолдастарының атын айтуды талап еттi. Бiрақ ол айтпады. Сосын олар әкесiн үйдегi тiреуге байлап қойып басын соған соққылады. Оның басынан аққан қан жерге қақ болып тұрды. Әкесiн сүйреп әкетiп бара жатқанда Хиен оны қуалай жүгiрiп, оның шала-жансар денесiне жабыса кеттi. Жаулар оны тепкiге жықты, ол есiнен танып қалды. Көзiн ашса, шешесiнiң қолында жатыр екен. Жылай-жылай бетi домбығып iсiп кетiптi. Хиен тiреудiң түбiнде ұйып қалған әкесiнiң қанын көргенде тағы да көз жасына ерiк бердi. Осы оқиғадан кейiн шешесi де Қарсыласу майданына белсене араласты. Өзi сияқты қарапайым әйелдердi жауларға қарсы күреске жұмылдырды.

	... Хиен қазiр әкесiнiң бейнесiн ұмытқан, бiрақ оның қақ болып қатқан қаны әлi күнге дейiн есiнен кетер емес.

	Осылайша неше түрлi ойға берiлiп, ұйқысы қашқан Хиен ақырында көрпенi бүркенiп алып қалғып кеттi.

	Ол кереметтей бей-жай тыныштықтан оянды. Басын көтерiп қарап едi, жанында взвод санитары Хоадан басқа ешкiм жоқ болып шықты. Өзi әрi-берi күйбеңдеп, жорықта пайдаланатын пешке от жағып жүр. Жапанда жалғыз өзi қалғандай сезiнген Хиен орнынан тұрып, гамагын жиыстыра бастады. Мұны көрген Хоа оның жанына жетiп келiп:

	– Саған не болды, Хиен?– деп сұрады.

	– Отрядтың соңынан кетем!

	– Жоқ, кетуге болмайды.

	– Неге болмайды, жата-жата жалықтым әбден, жетер осы да!

	Ыза болып кеткен Хоа қолын бiр-ақ сiлтедi.

	– А-а, мейлiң барсаң бара ғой. Тек сүт iшiп жiбер.

	Кешеден берi нәр татпадың ғой тiптi,– дедi. Хиен түк болмағандай гамагын буа бердi.

	Жаңбыр тыйылды. Әлсiз ғана ай сәулесi қою қараңғылықта ағаш бұтақтары мен жапырақтарына нұр шашып тұр. Орман құстары бар даусымен әндете бастады.

	Хоа сүт жылытып Хиенге ұсынды. Хиен одан бiр жұтып алып:

	– Ал, мен кеттiм,– дедi.

	Хоа желкесiн қасып тұрып балаға қулана қарады:

	– Ал сонда қайда бармақсың? Қайдан iздемексiң оларды? Бұйрық тым тығыз келдi, олар жедел жиналып жүрiп кеттi, қазiр олардың қайда жүргенiн кiм бiлсiн.

	Мұны естiген Хиен жылап жiбере жаздады.

	– Манадан берi сөзбұйдалап тұрғаның сол екен ғой. Бiр қасық сүттi бiр сағат пiсiрдiң! Жоқ, мен кеттiм! Және маған ермеңiз, өзiм кетемiн!– дедi.

	– Жоқ, болмайды, адасып кетесiң, жолбарысқа ұрынып қаласың...

	– Жолбарыс дейдi! Жолбарыс түгiл мен американдықты да атып түсiргенмiн!

	– Ал менде бұйрық бар, саған бас-көз болуым керек мен!

	Хиеннiң қапалана күрсiнгенiн естiген Хоа оны аяп кеттi:

	– Гамагыңды қайтадан iл де, жатып демал. Аздан кейiн укол салуым керек саған,– деп оның басынан сипады.

	* * *

	Бронемашиналар колоннасы ауыр гүрiлдеп жақындап келедi. Оның соңынан екiншi колонна келе жатыр. Ба комиссардың жанында кiшкентай төбешiктiң тасасында жатыр.

	– Қирату керек қой, қиратсаңыздаршы! Ендi кешiксеңiздер кұтылып кетедi ғой!– деп мазасыздана сыбырлайды ол.

	Жауынгерлердiң жұмыла айғайлаған дауыстары естiлдi. Жау колонналары тоқтады.

	Машиналардан оқ жауып кеттi. Оларға бiздiң пулеметтер жауап берiп жатты. Ә-ә, бәлем, сазайларыңды тарттыңдар ма! Жолдың үстiнен будақтаған қою түтiн көтерiлдi. Жауынгерлер колоннаның жолын кесiп тастап, оларды топ-топқа бөлiп жiбердi, ендi оларды жеке-жеке соққының астына алуда.

	Ба толқу үстiнде. Қол созым жерде нағыз қызу ұрыс жүрiп жатыр, ал ол мына тасада бұғып отыр, ол әлi күнге дейiн бiрде-бiр американ солдатын көрген емес.

	Осы сәтте комиссардың дауыстап берген бұйрығы естiлдi:

	– Алдыңғы машиналардың жолын бөгеңдер, есiн жиғызбай қиратыңдар! Батысқа қарай жол бойлата зеңбiрекпен соғыңдар! Ба қайда? Ба, қайдасың сен?

	– Мен мұндамын!– Жүгiрiп жеткен Ба бар даусымен айқай салды.

	– Дереу «Б-З»-ке тарт! Жолдың аржақ бетiне өтiп, төбеге жайғассын де!

	– Құп болады!– Ба жолдан қиғаштай домалап өттi. Бұл жердi алдыңғы күнi «Б-52»14 деп аталатын аме-

	рикан ұшақтары бомбалап кеткен едi. Айнала апандай-апандай шұңқыр, түбiмен қопарылып, теңкиiп-теңкиiп қалған ағаштар мен бұталар. Ба солардың ара-арасымен оп-оңай-ақ еңбектеп бара жатыр. Әйтсе де қалың өскен бұталар мен тiкенектер оның, аяғына батып-ақ келедi. Бiрақ ол оған назар да аударар емес, бар ынта-жiгерi – қалайда бұйрықты тезiрек орындау. Осындайда ұшып-ақ кетер едi, әттең, қанаты жоқ.

	Кенет Ба бiр американдықты көрiп қалды. Ол дереу артына гаубица тiркелген машинаның тасасына тығыла қойды. Таң алдындағы алакеуiмде бiреу-мiреудi ажырата қою қиын едi, бiрақ Ба еңгезердей американдықты анық байқады.

	Кiшкентай ғана шымыр дене мен аузы үңiрейген винтовканың қарсы алдынан ойламаған жерден пайда бола қалғандығы соншалық, американдық тiптi не iстерiн бiлмей сасып қалды.

	Баның алқымына бiр нәрсе тығылғандай болды, ерiндерiн қатты жымырып тiстенiп алды. Мә, саған, оңбаған жау! Ба гашетканы қалай басып қалғанын байқамай да қалды, ол тек жаудың аузын бiр-ақ ашып, айқайлауға да шамасы келмей құлап түскенiн көрдi. Ол ендi жаудың қандай екенiн анықтап көрiп алғысы келдi. Мiне қарап тұр: терiсi аппақ, көзi жұмылып кеткен, көрiнбейдi... аздап орақ мұрындау...

	Басқа адамдардан ешбiр айырмашылығы жоқ. Бiрақ бұлардың хайуандардан өткен жыртқыш болғандары несi екен? Кенет Ба тағы бiр американдықты көрдi. Баның атқан оғынан о да анау құсап дыбысын шығаруға да шамасы келмей мұрттай ұшып түстi.

	Осы кезде жауынгерлер де келiп жеткен едi, Ба оларға бар даусымен айқай салды:

	– Жолдастар, берi бұрылыңыздар! Американдықтар осы жерде. Мен екеуiн атып түсiрдiм...

	Ол орнынан атып тұрып, жауынгерлер мiнген машинаның артына жармаса берiп едi, кенет комиссардың бұйрығы есiне түсiп, қолын босатып жiбердi. Қуғын мен атыстың қызығына түсiп, бұйрықты ұмытып бара жатыр екен. Ол бар екпiнiмен жүгiре жөнелдi.

	Айнала жарылыс, зуылдаған оқ. Американдықтарға көмекке келген бес тiкұшақ жоғарыдан оқ жаудыруда. Бiрақ қалай болған күнде де «Б-З»-ке жетiп үлгiру керек. Ол еңбектей жөнелдi. «Б-3» қайда кеткен өзi? Ол «Б-52» бомбасынан пайда болған бiрнеше шұңқырдан өттi, мiне ақыры «Б-З»-ке де келiп жеттi-ау. Ба қуанғаннан жылап жiбере жаздады! Қатты тебiренiстен даусы жарықшақтанып шықты:

	– Дереу жолдың арғы бетiне өтiңiздер! Бұл рота командирiнiң бұйрығы. Взвод командирi, мұны сiзге айтып тұрмын. Дереу ана бетке өтiңiздер де, арт жақтан соғыңыздар... әне, ана бiр топ машинаны... ана оң жақтағы топты!

	Взвод оқтай зымырап жолдың ар жақ бетiне өттi. Ба солардың артынан жүгiре жөнелдi. Оны шабуыл қызығы елiктiрiп әкеткен едi.

	Айқас жүрiп жатқан жерде Ба жауынгерлердiң бiрiнен жарылғыш табақша берудi өтiндi. Анау күлiп жiберiп:

	– Бұны саған берiп, өзiм қол қусырып қарап тұрмақпын ба?– дедi.

	Бұған Ба не десiн. Қолына гранатасын алып, оның жолын босатты. Жауынгер табақшаны машинаға лақтырған кезде, Ба да соған қарай еңбектеп барып, граната тастады. Сосын iлгерi ұмтылып, иесiз қалған машинаның үстiне секiрiп шықты. Ол автоматтың тиегiн бiраз ағытып-ағытып жiберiп, машинаның үстiндегi қару-жарақты жинай бастады. «Мiне, мен ендi немен атамын!» Кенет ойламаған жерден ол мұның астындағы машинаны бiр нәрсе келiп соғып кеткенiн сездi, машина селкiлдеп қоя бердi. Ол мойнын созып қарап едi, мұның астындағы машинаны басқа бiр машина келiп аударып тастап, одан өзiне тосқауыл жасамақшы болып жатқанын көрдi. Әттең, тағы бiр граната болар ма едi! Бiрақ ол қайдан болсын. Бәрi де бiткен. Ба осы машинаға мiнгенi сияқты жiтi қимылдап екiншi машинаға секiрiп шықты да, жаңа ғана қолына түсiрген автоматтың аузын кабинаға қарай бұрды...

	Гүрсiлдеген жарылыс, тарс та тұрс атыс Хиендi қуаныш сезiмiне бөледi. Тұла бойының қалшылдағаны басылған сияқты болды. Ол тез қимылдап гамагы мен нейлон жапқышын жинап алды. Бұған таң-тамаша қалған Хоа:

	– Саған не болды?– деп сұрады.

	– Ұрыс жүрiп жатқан жаққа тарттық. Атып жатқан бiздiң адамдар ғой, байқап тұрсың ба? – дедi.

	Бұдан әрi қарсыласудың мағынасыз екенiн түсiнген Хоа келiсе кеттi. Оның да мұнда қалғысы жоқ едi. Олар атыс жүрiп жатқан жақты бағдарлап алып, солай қарай жүгiре жөнелдi. Жол-жөнекей олар орманның өту үшiн аршылған участогiн көрдi. Хиен қуанғаннан айқайлап жiбердi:

	– Мiне, бұл жерден бiздiң адамдар өткен! Тез, Хоа, тез!

	Құлаққа жетiп жаткан атыс үнiнде жүрекке жылы, жанға жайлы тиер тартымды әуен бар едi.

	«Ана жақта ғой, бiздiң адамдар жауға соққы берiп жатыр. Ба да солармен бiрге, қандай бақытты едi! Ал мен ше? Ол батыр болғым келедi дегенде, мен онымен неге ұрыстым екен! Өшпендiлiк бар жерде ерлiк те бар. Олар менiң әкемдi Пуло-Кондорға апарып отырғызып қойды. Менiң көз алдымда әкемнiң төгiлген қанын өле-өлгенше ұмытпаспын...»

	Жүгiрiп бара жатқанда Хиеннiң резеңке шарығы аяғынан түсе бердi. Ендi ол оны қолына iлiп алып жалаң аяқ жүгiрдi. Кенет аспан әлемi бiртүрлi болып кеттi: бiресе жап-жарық, бiресе қараңғы бола қалды. Айналадағы ағаштар да теңселiп, алыстап бара жатты. Сосын төңiректiң бәрi түгел айналып, айналып тұрып қою қараңғылыққа сүңгiдi...

	Хоаның мазасыздануы тегiн емес-тi. Хиеннiң басы айналып, теңселiп бара жатқанда ол дереу оның жанына жетiп келiп, қолынан сүйедi. Хоа оны жайлап қана жерге жатқызды, анау есiнен танып қалды. Хоа жедел қимылдап баланың үстiндегi карабин мен патронташты шешiп жiберiп, оны қолдан дем алдыра бастады. Хиеннiң жүрек соғуы тым баяулап кеттi.

	Сандырақтап жатып Хиен әкесiн көрдi, басы қып-қызыл қан екен. Хиен әкесiн аймалап, былай деп мақтанды: «Әке, мен Азаттық Армиясының жауынгерiмiн! Мен оның қатарына сенiң кегiңдi алу үшiн аттандым. Мен де, басқалар сияқты, марш кезiнде жетi килограмм күрiш арқалап жүрем. Бiрақ соған қарамастан бәрi менi кiшкентайсың деп аяйды. Ал менiң Бадан қалғым келмейдi. Ол да мен сияқты он алты жаста. Бiрақ ол өзiне көмектесуге жол бермейдi. Бiрде ол жорықтан әбден шаршап келдi, соған қарамастан бiрден қолына қайла алып, жауынгерлерге көмектесуге кеттi. Барлық жауынгер бiрдей дейдi ол. Ол әскерге әкесiн тауып алу үшiн, шешесiнiң кегiн алу үшiн келген. Ол Солтүстiкке кеткен әкесi қайтып оралғанда «Батырдың ұлы да батыр» деп мақтаса деп армандайды. Мен де солай армандаймын. Бiрақ мен взводтың қатарында болғым келедi, өйткенi онда жауынгерлiк операцияларға жиi қатысуға болады ғой...»

	Сөйтiп жатып Хиеннiң есi кiрдi:

	– Менiң карабинiм қайда? Ұрыс қалай?– деп сұрады.

	– Бәрi де ойдағыдай. Бiздiң адамдар қайтып келе жатыр.

	– Мiне қарашы! Тағы да ұрысқа қатыса алмай қалдым!

	– Сабыр етсеңшi! Тiрi қалғаныңды айтпайсың ба!

	Хиен ыржия күлiп, Хоаға ризашылық сезiммен қарады:

	– Жарайды ендеше, маған су бершi. Бұл ұрыс болмаса, келесiсiне қатысармын, әлi талай-талай ұрыстар болады ғой. Айтшы, Ба келдi ме екен? Оны қалайда көруiм керек, өйткенi ол ұйықтай алмайды ғой: оның нейлон жамылғышы менде қалған.

	Бұл кезде бұлардың жанына отряд та келiп жеттi.

	– Саламатсыңдар ма, қырандар! Жеңiстерiңмен!

	Қанша машина қираттыңдар?

	– Жетедi! Бар да жол бойынан санап ала бер.

	–«С-2»15 қайда?

	– Бiздiң артымызда келедi. Жолдас Бай, Ба қайда?

	– Хиен қараңғыда өзiнiң взвод командирiн тани кеттi де, тәлтiректей ағашқа сүйенiп орнынан тұрды.

	Хоа да шағым етiп жатты:

	– Хиен өте қыңыр екен, айқайламасаң, жай айтқанға көнбейдi... Менi тыңдамай қойды.

	– Жарайды, – деп миығынан күлдi Бай. – Кәне, мұны бұ жерден алып кетейiк...

	– Жоқ, мен өзiм, – дедi Хиен. – Ештеңе де етпейдi. Баны күте тұруға болар ма екен, бiз ол екеуiмiз бiрге барар едiк, Қайда жүр өзi?

	Бай аздап кiбiртiктеп қалды, бiрақ Хиеннiң жылауға аз-ақ қалғанын байқаған ол:

	– Ба жаралы, ол Бонмен келе жатыр, – дедi.

	– Ой! – деп айқайлап жiбердi Хиен, оның бүкiл жан дүниесi мұздап кеткендей болды.

	Бiрақ аналар оған Баның жеңiл жараланғанын айтты.

	Бiрнеше минуттан кейiн комиссар оларға Баны ертiп әкелдi. Ол өзiн көтерiп жүруге көнбей қойыпты, жол-жөнекей ол комиссарға:

	– Бұдан былай тапсырманы орындауға барғанда ұрысқа кiрмей, тек бұйрықты орындауға тырысамын, – деп қызбалана сыбырлап келедi.

	Ба аяғынан жараланған едi, оның үстiне жарылыс толқыны кеудесiнен қатты соққан. Ол зорлана күлiмсiрейдi.

	Екi дос бiр-бiрiн көрген сәтте Ба қатты айқайлап жiбердi. Егер Хиен қараңғыда досының жүзiн көре алған болса, оның өңiнде қаншама әбiгерленушiлiк пайда болғанын байқар едi.

	– Сен аурусың ғой, мұнда неғып жүрсiң?– деп мазасызданды Ба.

	Оған жауап беру орнына Хиен көзiне жас үйiрiлiп:

	– Сен жараланғансың ба? Қатты ауырып тұр ма? – деп сұрады.

	Олар бiр-бiрiне құшақ жая ұмтылды. Хиеннiң Баны сүйемелдегiсi келдi. Ал Ба Хиендi сүйемек болды. Достар құшағы айқаса кеттi.

	Бон өзiнiң байланысшы достарымен келе жатты, оның жүрегi мақтаныш сезiмiне бөленген. Оның ойы тым алысқа, сонау алыста жүрген достарына қарай самғап кеттi. Олардың бiрi – Пуло-Кондордағы түрменiң қараңғы қапасында отыр да, екiншiсi – үлкен тылдың жүрегiнде, Солтүстiкте жүр. Олар күнi-түнi бұлардың күрес-шайқастарын мұқият қадағалап отыр. Олардың ұлдары да мiне осында, олардан алыста, жауынгерлер сапында жүр. Күресте шынығып ержеткен екi дос өз әкелерiнiң сара жолымен болашаққа қарай сенiммен алға басып келедi.





СОЛТҮСТIК ВЬЕТНАМДА




	Суан Шать





ҚҰПИЯ СЫР





1


	Күз Ортасы16 мерекесiнде пiсiрiлетiн күлшеге ұқсас дөп-дөңгелек ай бұлтсыз аспанда жарқырап түр. Оның салқын да мөлдiр сәулесiне бөленген, ауыл арасындағы жақында ғана жөнделiп-тапталған көше жолы бұрынғысынан да кеңи түсiп, ұзын жiбек шәлiдей ирелең қағады.

	Осы жолмен қолтығында кiтабы, қолында үлкен таяғы бар бiр бала келедi. Ол бiр маңызды мәселе жөнiнде досы Люкпен ақылдасуға келе жатқан Данг болатын.

	Мына алтындай жалтыраған теп-тегiс жалпақ жол тұп-тура Люктiң үйiне барып тiреледi. Бiрақ көзiңдi тарс жұмып алсаң да адастырмайтын жолмен жүре берудiң несi қызық дейсiң!

	Сондықтан Данг үлкен бақты айналып өтетiн болар-болмас жалғыз аяқ жолға түстi. Оның достары бұл бақты Жасыл Тоғай деп атайтын. Ай сәулесi бұл жерге неше түрлi ғажайып көлеңкелер түсiрiп тұратын. Данг осы жерден өткен сайын сан қилы тәттi қиялдарға берiлетiн. Мiне... ұйықтап жатқан ару, ақсақалды мейiрбан сиқыршы... Кiм бiледi, күндердiң бiр күнiнде бұл оларға осы жерде кездесiп те қалар. Ол ешқандай жын-шайтан атаулыдан қорқу дегендi бiлмейдi: шетiнен мейiрбан, шетiнен жайдары жандар мекендеген бұлардың ауылында олар не бiтiрсiн! Тек О ақсақал ғана шарап iшiп алған кезде балалардың аздап мазасын алады. Тек сонысы ғана болмаса, затында ол кiсi де мейiрiмдi жан. Бiрде ол балаларға өз бағындағы алмаларға шығып алып қанша жесеңдер де ерiктерiң деп рұқсат еткен. Ал оның алмалары қандай дәмдi десеңшi! Мұны бiлiп қойған оның кемпiрi дәл со жолы:

	– Сен мына бұзақыларға алманы неге жегiзесiң?! – деп бүкiл ауылға естiрте айғай салған.

	– Бұларды бұзақы деп кiм айтты саған?– деп күле берген ол. – Жеңдер, балалар, жей берiңдер! Кемпiрдiң сөзiн не қыласыңдар. Бұл ағаштарды мен сендерге деп еккенмiн.

	Аузыңа салсаң ерiп жүре беретiн сап-сары алмалар едi-ау, есiңе түссе қазiр де аузыңнан суың құриды.

	Жасыл Тоғайдың дәл iргесiнде, балалар Лай су деп атап кеткен каналдың ар жақ бетiнде Люктiң үйi тұр. Данг жақындап келiп, жерде жатқан дәу ағаштың түбiрiне шықты да терезеге қарады. Люк бұған арқасын бере тап-тақыр домалақ басын бей-жай изеп қойып оқулыққа үңiлiп отыр екен. Шамасы, есеп шығарып отырған болуы керек. Бұл оған басқа сабақтарға қарағанда ауырырақ тиетiн.

	Данг үш рет ысқырды, бiрақ жауап ала алмаған соң, ашуланып үйдiң қабырғасын таяқпен ұрғылай бастады. Үйден оның Чернушка деген итi абалап жүгiрiп шықты. Оның артынан Люктiң өзi де көрiндi.

	– Сен немене, саңырау болып қалғансың ба? – деп ашуланды оған Данг.

	– Мен есеп шығарып отыр едiм... – деп желкесiн қасыды Люк. – Егер барлық үйректiң төрттен үшiн...

	– Жарайды, ең болмаса бiр минутке қоя тұршы үйректерiңдi, – дедi Данг. – Одан гөрi маңыздырақ нәрсе болып тұр.

	– Немене, тағы да «құпия» бiрдеңе ме? Жарайды, кiре ғой!

	Достар үйге кiрдi, Данг қолындағы кiтабын үстелдiң үстiне қойды.

	– Аркадий Гайдар. «Тимурдың анты». Сценарий, – деген сөздердi оқыды Люк.– Мен мұны тiптi жатқа да бiлем. «Тимур және оның командасы» деген кiтапты да оқығам.

	– Оқысаң оқыған шығарсың, сонда саған ешқандай ой келмедi ме?

	– Сонда не демекшiсiң? Жұмбақтай бермей, одан да маған өзiңнiң неге келгенiңдi айтшы.

	– Айтсам, былай: осы бiздiң Тимур мен оның достарынан қай жерiмiз кем? Олардың iстегенiн бiз неге iстей алмаймыз? Бiздiң ауылда да жауынгерлер отбасы бар емес пе? Мәселен, Фан атайдың екi ұлы да соғыста қаза тапты, ал бiз оған қол ұшын да берiп жүрген жоқпыз.

	– Оларға кооператив көмектесiп жатыр ғой...

	– Көмектессе, ересектер көмектесiп жатыр, ал бiз ше, бiз неге қарап отырамыз?

	Люк қырылған желкесiн бiр сипап қойып, ыржия күлдi.

	– Сен осы неменеге ыржия бересiң? Ана шiркеудiң алдындағы тас крокодил құсап езуiң бiр жиылмайды екен! – деп ашуланды Данг.

	– Егер сен бұлай дейтiн болсаң, мен сенiмен сөйлеспеймiн! – деп Люк те ашу шақырды.

	– Жарайды, ашуланбай-ақ қой, жәй қалжыңдағаным ғой. Кел, одан да мына балалар құсап, – ол қолындағы кiтапты көрсетiп қойды, – бiз де команда құрайық. Жауынгерлердiң отбасыларына көмектесейiк...

	– Бұл жөнiнде кластағы балаларға айтамыз ба?

	– Жоқ, бұл iстiң құпия болғаны жөн. Егер бiз бұны айтып қойсақ онда iстiң бiразы Фать пен Ланьға тапсырылады, ал олар Фан атаймен көршi тұрады ғой. Ал Фать пен оның достарының қандай мақтаншақ екенiн өзiң де бiлесiң, олар бiздi былай да адам ғұрлы көрiп жүрген жоқ...

	– Тоқтай тұр, мен ана Бұзауханды шақырайын, ол да құлағына құйып алсын, – деп бөлiп жiбердi оның сөзiн Люк, сөйттi де аулаға жүгiрiп шығып: – Бұзау-ха-а-ан!– деп айқай салды.

	Арада бiр минут өтпей-ақ балалар «Бұзаухан» деп атап кеткен Хоа үйге жүгiрiп кiрдi.

	– Менi ешқашан да бұлай деп айтушы болма, – деп аузын бұртитты ол Люкке.

	– Өзiң бұзауға ұқсас болсаң мен қайтейiн! – деп күлiп жiбердi анау. – Берi қара, бүгiн сенiң басыңа мүйiз пайда болыпты. Ендi сенi сиыр деуге де болады! Хоа одан сайын бұртиды. Ол бүгiн өмiрiнде бiрiншi рет шашын өрген едi, бiрақ ол соншалық қысқа болғандықтан, екi шекесiндегi екi тұлымшағы шынында да екi мүйiз құсап селтиiп тұрды. Әйтсе де Дангтың әлгi әңгiмесi оның көңiлiн көтерiп-ақ жiбердi.

	– Мен келiсемiн, – деп үзiлдi-кесiлдi жауап бердi ол өзiнiң дөп-дөңгелек көздерiн шарасынан шығара бадырайтып. Осы көздерi үшiн оны балалар Бұзаухан деп атап кеткен едi.

	– Бұл ұсыныстарың маған өте ұнайды. Солар үшiн мен-ақ базарға барып жүрейiн.

	Мұны естiген Данг жайлап ысқырып жiбердi.

	– Сен бар ғой, нағыз бұзау сияқты аңқаусың. Сондықтан менiң айтқандарымды қалтқысыз орындайтын боласың. Естерiңде болсын: бiздiң бұл шешiмiмiз терең құпия болып қалуы керек. Егер кiмде-кiм оны ашып қоятын болса қатаң жазаға тартылады. Ал ендi кеттiк. Ендiгi кездесетiн жерiмiз ертең түстен кейiн Жасыл Тоғайдың батыс жақ бұрышындағы қалың нудың iшi. Түсiнiктi ме?

	Хоа үстелдiң үстiнде жатқан кiтапты қолына алды.

	– «Тимурдың анты»... Бұл не нәрсе?

	– Ой, сен не бiлушi едiң! Кiтапты көп оқу керек, ал сен болсаң барып тұрған жалқаусың, – дедi оған Данг. – Сен бұл кiтапты ертеңге дейiн мiндеттi түрде оқып шық. Бiздiң не iстеу керек екенiмiздi мен осы кiтаптан оқып бiлдiм. Ал сен осында жазылған Женя деген қызға ұқсайсың.

	Ол кiтаптың керек бетiн тауып алып оқи бастады.

	– Мiне тыңда: «Сен менiң осы сөздерiмдi оқыған кезде мен майданда боламын. Сүйiктi қызым менiң, мiне, қазiр осы күнге дейiн жер бетiнде болып көрмеген кереметтей қиян-кескi ұрыс басталғалы тұр... Мүмкiн, мұндай соғыс бұдан кейiн ешқашан болмас та...» Мiне, бұл полковниктiң өз қызы Женяға жазған хатынан үзiндi. Ал сенiң әкең кiм?

	– Менiң әкем жақында ғана лейтенант болғанын айтып жазды,– деп мақтаныш сезiмiмен жауап бердi Хоа.

	– Ой, оған полковникке дейiн алыс екен ғой, – дедi Данг.

	– Түк те алыс емес, – дедi Хоа. – Небәрi екi-үш-ақ жыл ғой. Одан кейiн менiң әкем де полковник болады. Ол сондай ақылды адам. Оның үстiне лейтенант пен полковниктiң арасындағы айырмашылық та шамалы ғой. Тек полковниктiң жұлдызы лейтенанттың жұлдызына қарағанда аздап үлкендеу.

	Люк iшек-сiлесi қата күлдi:

	– Сен бар ғой, шынында да нағыз бұзау сияқты анқау екенсiң! – дедi ол iшiн басып.

	Ол аз болғандай Данг та:

	– Шынын айтсам, сен қазiр жердiң жасанды серiгiне ұқсап тұрсың,– деп қосып қойды.– Тек жер серiгiнiң антеннасы төртеу болады, ал сенiң тұлымшағың екеу ғана.

	Бұл теңеу Хоаға ұнап қалды. «Ертең шашымды екеу емес, төрт тал етiп өру керек екен», – деп ойлады ол.





2


	Келесi күнi Жасыл Тоғайға келген Данг сонадай жерден өзiнен бұрын келiп отырған Хоаны көрдi. Ол құлаған ағашқа жайғасып алып, екi аяғын ербеңдетiп, кiтап оқып отыр екен. Бiреудiң жақындап келе жатқанын сезген Хоа кiтабын жаба салып басын кетердi.

	– Ә-ә, сенбiсiң! Бiз бүгiн не iстеймiз? – деп сұрады ол.

	– Шөпшек жинаймыз, – деп жауап бердi Данг. Сосын Хоаның галстуксыз келгенiн көрiп: – Бұдан былай галстукпен келетiн бол, – деп ескерттi.

	– Ал мен оның керегi жоқ шығар деп ойлап едiм, – дедi бұған таңқалған Хоа. – Еңбек сабағында бiз оны шешiп қоюшы едiк қой?

	– Ал мұның жөнi тiптi басқа, ұқтың ба?– дедi Данг түсiн суытып.

	Ал өзi дәл мерекедегiдей киiнiп алыпты: үстiнде ақ көйлек, мойнында қызыл галстук.

	Кенет ысқырық естiлiп, ағаштардың арасынан Люк шыға келдi. Қолында селебедей үлкен пышақ.

	– Сенiң мына пышақпен келе жатқаныңды бiреу-мiреу көрдi ме? – деп сұрады Данг қабағын шытып.

	– Жоқ, ешкiм де көрген жоқ, өйткенi мен қатты жүгiрiп келдiм. Келесi жолы кiшiрегiн әкелермiн, – деп маңдай терiн сүртiп қойды Люк.

	– Ақыры үлкен пышақпен келген екенсiң, мына ағаштардың кепкен бұтақтарын кесе бер, – дедi Данг.

	– Тек байқа, көк бұтақтарға тиiп жүрме!

	Люк өзiнiң тақыр басын бiр сипап қойып, iске кiрiсiп кеттi.

	– Ой, сенiң қолың қан ғой! – деп айқайлап жiбердi Хоа Дангке қарап.

	Анау оны құрғақ жапырақпен сүртiп жатып:

	– Түк те емес, алабұғаның жырып кеткенi ғой. Мен бүгiн таңертең балық аулауға барған едiм, екi алабұға ұстап алдым. Сосын оларды қалтама салып, сыртынан қолыммен ұстап келе жатып, байқаусызда тiкенегiн кiргiзiп алдым, – дедi.

	– Сен де соғады екенсiң! – деп бөлiп жiбердi оны Хоа. – Қалтаға балық салғанды кiмнен көрдiң?

	– Сен әуелi тыңдап алсаңшы. Менiң не әкеле жатқанымды ешкiм көрмесiн дегенiм ғой ол. Сөйтсем, үйде ешкiм жоқ екен. Олар келгенше мен балық қуырып қойдым. Ой, үй-iшiнiң қуанғандарын көрсең! Не айтасың, бiр қызық болды ғой... Жарайды, шаруамызды бiтiрейiк.

	– Сен дем алсаң еттi, қолың ауырып тұр ғой. Бiз өзiмiз-ақ iстей берейiк, – дедi Люк Дангтiң жарасын көрiп.

	Данг шынында да қолының ауырып тұрғанын ендi сезе бастады, бiрақ оны елең де қылмай, сау қолымен шөпшектi тере бердi.

	Олар күн батқанға дейiн жұмыс iстедi. Шөпшектi де мол жинады. Люк соның бәрiн жиыстырып, буып, байлап едi, анау-мынау емес, бiр арқа болып шықты.

	– Ал ендi қаранғы түскенге дейiн күте тұрайық, – дедi Данг. – Әзiрше мұны бұтаның түбiне жасырайық та үйдi-үйiмiзге тарайық. Белгi берiлген кезде Люктiң үйiнiң алдындағы үлкен ағаштың жанына жиналайық. Келiстiк пе? Сөйтiп олар осы байламға тоқтады.

	Данг ағаштың жанына келсе, Люк пен Хоа одан бұрын келiп мұны күтiп отыр екен.

	Данг әрқайсысының не iстеу керек екендiгiн түсiндiрдi.

	– Хоа, сен алға түсiп жан-жақты бақылап отырасың. Бiз сенiң артыңнан еремiз. Егер бiреу-мiреудi көрсең бiзге белгi бересiң. Ұқтың ба? – дедi. Сөйттi де Хоаның галстук тағып келгенiн керiп, бұ жерде оның орынсыз екенiн, өйтемiн деп жүрiп көзге түсiп қалуға болатынын айтып түсiндiрдi. Хоа оны дереу шешiп алды.

	– Ой, Данг-ай,– дедi Люк Хоаны шағып алғысы келiп.– Осыған да сенуге болар ма? Шөпшектi мен-ақ арқалайын, сен одан да өзiң алға түсiп жол бастап отыр. Ең дұрысы сол.

	– Сен маған неге сенбейсiң?– деп бұлқан-талқан болды Хоа. – Жоқ, алда мен жүрiп отырамын. Егер мен «Тра-ля-ля!» деп әндететiн болсам, онда қауiп туғаны. Ал сен бар ғой, Люк, мұрыныңды көкке көтере бергенiңдi қой, бiлдiң бе? Сенен басқа ешкiм ешнәрсе iстей алмайды деп ойлайсың ба!

	– Жарайды, ашуланбай-ақ қой, оның көп қалжыңының бiрi ғой, – деп басу айтты Данг. – Бөлiп-жаратын ештеңе де жоқ. Бәрiмiздiң iстеп жүргенiмiз бiр жұмыс. Ал, қане, баста, алға түс, тек сақ бол!





3


	Таңертең далаға шыққан Фан әжей тура есiгiнiң алдында жатқан бiр арқа шөпшектi көрдi.

	– Мынаны қара! – деп қайран қалды қарт әже.

	– Даурықпасаңшы, не болып қалды? – дедi кемпiрiнiң артынан iле шыққан Фан атай да. Бiрақ бәймәлiм жағдайда пайда болған отынды көрiп ол да аң-таң болды.

	Осы кезде шарбақтың есiгi ашылып, аулаға Хоа жүгiрiп кiрдi. Осы үйдiң күшiгi оның алдынан шығып, қыңсылап, қыздың қолын жалай бастады.

	– Саламатсың ба? – дедi оған Фан әжей. – Бiздiң Куйт сенi қайдан бiледi? Бiз мұны жақында ғана асырап алғанбыз, ал сен бiздiң үйде көптен берi болған жоқсың ғой!

	Хоа қызарып кеттi. Кеше кешкiсiн, балалар мұнда шөпшектi әкелген кезде, ол мына күшiкке аздаған күрiш берiп, онымен бiраз ойнаған едi. Ал қазiр ол мұнда мына қарттардан ақша алуға келген: мектептен кейiн базарға барып, оларға керек нәрселердi сатып әкелмек болатын. Оның үстiне мына қарттардан ана шөпшек жөнiнде бiрдеңе естiгiсi келiп-ақ едi, бiрақ Фан атай мен оның кемпiрi алдын ала келiсiп қойғандай ол туралы тiс жарып ешнәрсе демедi.

	Келесi күнi таңертең Фан атай мен әжейдiң тағы да есiк алдында пайда болған отынға таң-тамаша қалып тұрғандарын көрдi Хоа.

	– Осынша отынды қайдан алғансыздар? – деп сұрады ол қарттардан түк бiлмегендей.

	Фан әжей оны былайырақ алып шығып:

	– Түк түсiнсек бұйырмасын. Сатып та алған жоқпыз, жинаған да жоқпыз, ал күнде таңертең бiздiң есiктiң алдында осылайша бiр арқа отын пайда болатын болды. Ал ендi қалай ұқсаң солай ұқ! – деп сыбырлады.

	– Ал сонда сiздер ол жөнiнде ештеңе бiлмейсiздер ме? – деп дегбiрсiздене сұрады Хоа.

	– Егер бiлсек, айтпас па едiк. Әрi ойлап, берi ойлап, басымыз қатты... Егер бiреу кооперативтен әкелген болса, күндiз келер едi. Мүмкiн, ол әлгi ертегiлерде айтылатын перiштелер шығар, бiзге көмектескiсi келiп жүрген!? Бүгiн түнде бiз шалымыз екеумiз бақылайық деп тұрмыз!

	Бұл жаңалықты Данг пен Люкке жеткiзу үшiн Хоа мектепке қарай жүгiре жөнелдi:

	– Онда бүгiн бармай-ақ қояйық, – дедi Люк. – Ешкiм жоқ екенiне көздерi жеткесiн өздерi де тынышталар. Ұмыттырыңқырап барып бiрер күннен кейiн апарармыз.

	– Өйтуге болмас, тоқтай тұрыңдар, – дедi оған Данг.

	Ол екi сабақ бойы ойланумен болды. Есеп сабағында тiптi не iстеп, не қойғанын да бiлмедi. Мұны сезiп қалған мұғалiм:

	– Данг, саған не болған? Тiптi оп-оңай есептi де шығара алмай отырсың ғой?– дедi.

	Люк партаның астынан Дангке бiр жапырақ қағаз жазып жiбердi. Онда: «Абыржымай-ақ қой, мен «б. ш.»-ны жөнелтудiң жолын таптым», – деп жазылған едi. «Б. Ш.» – Люктiң сырды құпия сақтау үшiн ойлап тапқан «бума шөпшек» деген сөздердiң алғашқы әрiптерi болатын.

	Дангпен парталас отыратын Фать көз қиығымен әлгi қағазды оқып қойды. Ол көптен берi Дангпен өштесiп жүрген бала едi. Мына сыры беймәлiм «б. ш.» деген екi әрiп оның мазасын алып бiттi. «Оның мағынасы не болды екен?» – деп ойлады ол. Сөйттi де сорғыш қағаздың бетiне сол екi әрiптi толтырып жаза бердi. Оның жанынан өтiп бара жатқан есеп сабағының мұғалiмi қайран қалып:

	– Фать, сенiң мына жазып отырған «15 б. ш.» деген жауабыңды қалай түсiнуге болады? – деп сұрады.

	Фать қызарып кеттi де, дәптерiн партаның астына тыға салды. Данг күлiп жiбердi.

	Сабақтан кейiн Фать:

	– Мен сендердiд «б. ш.» деген шифрларыңның сырын бiлiп қойдым. Мен оны бiрден-ақ түсiнгенмiн. Менi алдай алмайсыңдар! – деп соқты.

	– Бiле қойғаныңды-ай, шiркiн! – деп күлiп жiбердi Данг. – «Б. Ш.»-дан басталатын сөз аз ба екен? Айталық «былғары шәркей», «бiлте шам», «болат шеге» және тағы басқа сол сияқтылар. Сондайлардың қайсысы екенiн қайдан бiлесiң?

	Сөзден ұтылып, амалы таусылған Фать кластан шығып бара жатып Дангке жұдырығын көрсеттi.

	– Ал сен не ойлап таптың? – дедi Люктiң жанына жүгiрiп барған Данг.

	– Люк күлiп жiбердi. Ол әлгi қағазды жай Дангтi сабасына түсiру үшiн және оны сабақ үстiнде басқа ойдан арылту үшiн жазғанын айтты.

	Осы кезде бұлардың жанына Хоа да келiп жеттi.

	– Ендеше былай, – дедi Данг, – менiңше, шөпшектiң не қылған шөпшек екенiн ашуымыз керек те, негiзгi сырды жасырып қалуымыз керек. Ал айтарымызды қағазға жазып, бумаға қыстырғанымыз жөн.

	Келесi күнi Данг тағы да Жасыл Тоғайға барды. Тоғай iшi сап-салқын екен. Ағаш бiткен самал желмен сыбдыр қағып тұр. Кепкен жапырақтар сабақтарынан үзiлiп жерге түсiп жатыр.

	Көп ұзамай Люк пен Хоа да келдi. Хоаның өңiнде абыржу байқалады, төрт тұлымшағының бiреуi тарқатылып кеткен. Тарқатылған шашы үрпиiп түр. Ол келген беттен Дангке тиiстi:

	– Сен, шамасы, әлгi қағазды нашар жапсырған болуың керек, ол орнында жоқ болып шықты! – дедi.

	– Мүмкiн емес, мен оны тұп-тура жiптiң өзiне нанның жұмсағымен жапсырып қойғанмын!

	Хоа алақанын сарт еткiздi:

	– Мiне, айттым ғой, бәрiн бүлдiрген өзiң болып шықтың. Нанның жұмсағымен де қағаз жапсыра ма екен адам! Оның жоғалып кету себебi сол, басқа түк те емес!

	– Тоқта, тоқта! Қоңырау құсап сылдырай бермей, не болғанын жөндеп түсiндiрiп айтшы. Иә, не болып қалды?

	– Ендеше тыңда: мен бүгiн таңертең Фандардың үйiне барғам. Олар менi келген бетте қолымнан алып, үйлерiне қарай сүйрей жөнелдi. Есiктерiнiң алдында жатқан әлгi бiр бума отынды көрсеттi. Өздерi әбден әбiгерленiп алған, бiрақ мән-жайды бiлмейтiн сияқты. Мен оларға онда қағаз болуы керек дедiм. Сөйтсем, онда ешқандай қағаз болмай шықты. Олар маған таңдана қарады. Жан-жағыма көз тастап едiм, солардың үйiндегi кiшкентай мысық бiр қағазды домалатып ойнап жүр екен. Жетiп жанына барсам – әлгi бiздiң қағаз. Оны мысықтан тартып алып ана кiсiлерге апардым. Ал қарт менен: «Мұнда қағаз болу керек екендiгiн сен қайдан бiлесiң?» – деп сұрады. Мен не айтарымды бiлмей сасыңқырап қалдым. Содан кейiн ол маған: «Ал, кәне, оқи қойшы», – дедi. Мен оқи бастадым: «Бұл шөпшектi бiз сiз үшiн жинадық. Өйткенi сiздердiң ұлдарыңыз өздерiнiң өмiрiн Отан үшiн, бiздiң емiн-еркiн ойнап-күлуiмiз үшiн құрбан еттi ғой! Л. X. Д.» Қарт күлiп жiбердi де менi басымнан сипап:

	«Жарайсыңдар, балалар, азамат екенсiңдер!» – дедi. Ол, әрине, әлгiнi iстеген бiз екенiмiздi түсiнiп қойған болуы керек.

	Данг бұлқан-талқан болды.

	– Мiне ашық ауыз, – дедi ол ашуға булығып. – Бәрiн өзiң айтып берсең түсiнбегенде қайтсiн. Милау десе милау екенсiң ғой, бұзау сияқты!

	– Ал сен менен асқан милаусың! Қағазды нанның жұмсағымен жапсырамын деп оны мысыққа жегiзiп қойған өзiң емес пе!

	– Жай сөйлеңдер! Мұнда бiреулер жүр! – деп сыбырлады Люк.

	Хоа табан астында тына қалды.

	Бұталар екiге жарылып, оның арасынан Фатьтың басы көрiндi. Ол алаңға шықты, оның артынан барлық «сарбаздары» – Виет, кiшкентай Лань, Тхин-Үндемес және Кхит-Маңқа ерiп келе жатты.

	– Сендер мұнда не iстеп жүрсiңдер?– дедi Фать алға суырылып шығып.

	– Қыдырып жүрмiз, – дедi Данг сабырлы дауыспен.

	Фать бұларды кекете ысқырып жiбердi. Сөйттi де жанында тұрған биiк ағашқа бiр қарап қойып, өзiне-өзi риза болған сезiммен рақаттана күлдi:

	– Ә-ә-ә, бiлдiм, бiлдiм! Құстардың ұясын тазартып жүр екенсiндер ғой? Бұдан былай естерiңде болсын, бұл маңдағы құстардың бәрi бiздiкi, егер бiреуiне тисеңдер, мына бiзбен iстес боласыңдар.

	– Сендердiң құстарың бiзге керек-ақ болып тұр едi! – дедi Хоа.

	– Әйтпесе сендердiң қағаздарыңда неге «б. ш.» деп жазылған? Мен оны бiрден-ақ түсiнгенмiн. «Бүлдiрiңдер, шашыңдар!» дегендерiң ғой. Сол ұранмен құстардың жұмыртқасын жойып жiбермексiңдер ғой!

	Мұны естiген Люк iшек-сiлесi қата күлдi. Бiрақ Данг оның бүйiрiнен түртiп қалды:

	– Сен дұрыс айтып тұрсың, Фать, – дедi ол. – Бiз шынында да сендердiң кұстарыңды жойып жiбермекшi болып едiк, ендi ол ойымыздан қайтып тұрмыз. Ал, кәне, балалар, кеттiк.

	Сөйттi де олар өздерiнiң жауларын әрi-сәрi қылып, тағы бiр жұмбақ сырдың ұштығын шығарып тайып тұрды.

	Бiрақ олар алысқа кетпей, дыбыс жететiн жерге барып жасырынды да, әлгiлердiң өзара қалай дауласқанын, содан кейiн бет-беттерiне тарап кеткендерiн түгел көрiп, есiтiп жатты. Олар кеткеннен кейiн орындарына қайтып келiп, қайтадан шөпшек жинай бастады.

	– Жаңағылар,әрине, бiздi осы жерде көргендерiн жұрттың бәрiне жаяды. Сондықтан бiз жаңа бiр нәрсе ойлап табуымыз керек, – дедi Люк.

	– Иә, Фан әжей де ендi бiзге отын жетедi деген,– деп қоштап қойды оны Хоа.

	– Иә, ойлану керек екен, – дедi Данг та.

	Олар демалуға отырды. Люк осыны пайдаланып, Дангтан есеп сабағынан берiлген тапсырманы қалай шығару керектiгiн сұрап алғысы келдi.

	– Осы сенiң есеп сабағына келгенде не жының бар, ал көркем әдебиеттi ғой тұтас беттерiмен жаттап аласың!– деп таңданды Данг. – Мәселен, мен ғой полковниктiң Женяға жазған хатын қанша оқысам да есiмде сақтай алмай-ақ келемiн. Ал сен оны жатқа да бiлетiн шығарсың, мүмкiн, айтып жiберерсiң, ә?

	Люк басын бiр изедi де, бастап ала жөнелдi:

	– «Басыңа қандай қиындық түссе де көзiңе жас алып, қайғырып, қапа шегушi болма. Өз Отанының бақыты мен бостандығы үшiн, барлық бүлдiршiндер үшiн, мына сендер үшiн жан аямай күрес жүргiзiп жатқандарға одан да гөрi қиынырақ екенiн, олардың жеңiстi жаудан асқан қиындықтармен тартып алып жүргенiн ешқашан да ұмытпа. Жау, сөз жоқ, жеңiледi, құриды, жойылады!..»

	– Жоқ, аяғына дейiн айт, тоқтама, – дедi Хоа, – аржағы бұдан да қызық.

	– Аржағын мен оқып берейiн, әкелшi кiтапты. Онда тұп-тура сен туралы жазылған, Хоа, бiлесiң бе? – дедi Данг. – «Женя! Сен де сонау алыста – Отан аясында жүрiп мына бiздерге адал да қарапайым өмiр сүремiн, кiшiпейiл боламын, жақсы оқимын, жан аямай еңбек етемiн деп ант етшi! Сонда мен де сенi есiме алғанда қандай ауыр шайқастарда жүрсем де өзiмдi сондай бақытты санар едiм, сенi бойға қуат, ойға медеу тұтар едiм...»

	Хаттың әсерiмен балалар бiраз үнсiз отырып қалды.

	– Ал менiң әкем маған арнап мұндай бiрде-бiр хат жазған емес, – дедi Хоа. – Хатты өне бойы шешеме жазады да, оның аяқ жағына: «Жақсы оқы, жақсы бағалар ал, мен саған базарлық әкелемiн», – деп қосып қояды. Маған кiшкентай балаша қарайды. Шамасы, менiң әкем ешқашан да полковник болмайтын шығар. Полковник болатын адам осындай хаттар жазуы керек қой.

	– Сен жақында ғана оның полковник болуына үш-ақ жыл қалды деп едiң ғой, – деп күлiп жiбердi Данг.

	– Мен ендi олай ойламаймын, – деп күрсiнiп жiбердi Хо.





4


	Арада бiр аптадай уақыт өттi. Жексенбi күнi Люк әдеттегiсiнен кеш оянды да, бiр жолға жаттығу жасамай-ақ қояйын деп ұйғарды. Оның көңiл күйi көтерiңкi едi. Өйткенi кеше тоқсандық қорытындылар шығарылып, мұғалiм апай барлық балалардың көзiнше оның есеп сабағынан едәуiр жақсарып қалғандығын айтқан.

	Люк дереу тамақтанып алды да, ендi не iстеу керек екендiгiн ойластыра бастады. Көңiлi жадырап тұрғанда оның өте бiр пайдалы нәрсе iстеп тастағысы келiп кеттi.

	Сөйтiп тұрғанда ол орындық үстiнде жатқан әкесiнiң жыртық комбинезонын көрдi. Люк дереу қолына алып, жамап тастамақшы болып едi, бiрақ онысынан ешнәрсе шықпады. Бұл iске Хоаны шақырсам ба екен деп ойлап едi, бiрақ ол дандайсып кетедi ғой деп ол ойынан бас тартты. Одан да Бить ағайға барып, соның тiгiн машинасына ақы төлеп жаматып алғанын жөн көрдi.

	Бала бiткендi бұзақылар мен төбелесқұмарлар деп санайтын Бить ағай оны тым салқын қарсы алды.

	– Бұзықтықтың салдары ғой, әкеңнiң комбинезонын жыртып алып, ендi соның жымын бiлдiрмей жiбермексiң, ә? – деп қабағын шытты ол.

	– Люк қанша тырысып адал шындығын айтқанымен, Бить ағай сол қатыгез, салқын қалпын бұзбай қойды. Дегенмен комбинезонды жамап бердi де, ақыны да әдеттегiсiнен аз алды – небәрi бiр хао17 ғана сұрады. Люктегi бар ақшаның өзi де сол болатын – киноға барармын деп қалтасының түбiнде сақтап жүрген. Мынандай үлкен iс бiтiп қалғаннан кейiн киноға бару дегенiң Люкке жай бiр ойыншық құсап көрiндi.

	Люктiң әке-шешесi үйлерiне келiп, түскi тамақтарын iштi де, әкесi қайтадан жұмысқа жинала бастады. Ол қолын комбинезонға соза берген кезде Люк демiн iшiне тартып тына қалды.

	– Кiшкентай тұра тұр, мен оны әлi жамап үлгiрген жоқпын, – дедi шешесi.

	– Қалайша үлгiрген жоқсың? Мынауың дайын тұр ғой! – деп таңдана қарады әкесi. – Ұмытып қалғансың ғой, шамасы, мiне, қарай ғой, тiптi машинамен жүргiзiлген.

	Шешесi таң-тамаша қалып Люкке қарады.

	– Мұны iстеген сен бе, ұлым? – деп сұрады. Люк қымсыныңқырап басын изедi.

	– Рақмет, балам, үлкен рақмет! Ал ақшаны қайдан алдың?

	– Менде өткенде өзiңiз киноға деп берген бiр хао бар-тын...

	Анасы оны емiрене аймалап кеудесiне қысты. Люктiң төбесi көкке жеткендей болды. Ол өзiн ешқашан да дәл қазiргiдей бақытты сезiнiп кермеген едi!

	Данг Фандарға тағы да қандай көмек керек екенiн бiлiп алмақшы болды. Жол-жөнекей ол ойламаған жерден Фатьтың тобына кездесiп қалды. Олар бiр-бiрiн қуалап, құм шашып ойнап жүр екен. Лақтырылған бiр уыс құм сол жерден өтiп бара жатқан Фан әжейдiң шелегiне түсiп кеттi. Ол бұзақыларды ұялтпақшы болып едi, бiрақ олар кемпiрдiң сөзiн құлақтарына да iлмей, жын ұрғандай аласұрып жүгiре бердi, сөйтiп жүрiп оны тiптi құлатып кете жаздады.

	Дангтi көре салып, Фать оның жанына жетiп келдi.

	– Берi қараңдар, берi қараңдар! Бiздiң жанымызға қандай маңғаз келгенiн көрiңдер!– деп майыса қалды ол.

	Оның достары Дангты дереу қоршап алды, бiрақ оған тиiсуге ешкiмнiң батылы бармады.

	– Немене, бәрiң жиналып бiр адамға тиiспексiңдер ме? –деп кекете күлдi Данг. – Сол да батырлық па екен? Мықты болсаңдар бiреуiң шығыңдар!

	– Фать, Фать!– деп айқай салды бәрi, сөйттi де араларын ашып шеңбердi кеңiте бердi.

	– Ал, кәне, шық берi!– дедi Данг қолындағы таяғын қысыңқырап ұстап.

	– Егер мықты болсаң, таста ана таяғыңды! – дедi Фать.

	– Ендеше сен де таста қолыңдағы тасыңды, көрмей тұр ғой дейсiң бе?

	Ауыр шелектердi белi бүгiлiп әрең көтерiп бара жатқан Фан әжейдi ойлы жүзiмен шығарып салып Данг:

	– Бұл таяқ маған өте қажет дүние. Жерге қойдым болды ала қашпақсыңдар ғой бiреуiң. Апарып тастап қайтып келейiн, мүмкiндiк берiңдер, – дедi.

	Аналар шулап қоя бердi. Кхит-Маңқа жерден бiр-екi кесек алды. Бұлардың бәрiне жападан-жалғыз төтеп бере алмайтынын сезген Данг зыта жөнелдi. Аналар қуып бердi. Артынан неше түрлi тастар мен кесектер жауып кеттi, оның бiреуi келiп мұның басына тидi. Данг артына жалт бұрылды да, өзiн өкшелеп жетiп қалған бiреуiн таяқпен бiр перiп өттi. Сөйттi де, бар екпiнiмен қаша бердi. Арт жақтан тастар ұшып, айқай-шу естiлiп жатты.

	Оқиға дабыры Люкке де барып жеттi. Ол қашып келе жатқан Данг пен оның қуғыншыларын көрiп үйiнен шықты. Ендi Дангтың жалғыз емес екенiн көрген қуғыншылар тоқтай қалды.

	– Батыр-ақ екенсiңдер, бiр адамға жабылып! – деп, айбат шектi Люк.

	Бұл кезде Данг онық жанына жетiп те үлгiрген едi.

	– Әй, – деп айқай салды Фать, – әлгi сендердiң Хоаларың қайда, шығарыңдаршы берi, өзiнiң көркiн көрiп бiр рақаттанайық!

	– Одан да Люкке есеп сабағынан тапсырма берейiк. Егер ол бiздiң әрқайсымыз оған екi дүреден соққанда қанша таяқ жейтiнiн тез есептеп шығарса, онда оған тиiспей-ақ қояйық! – дедi Лань.

	Фатьтардың тобы ду күлдi. Ендi олардың арыны басылып, қақтығыс осымен бiтуге жақын едi. Бiрақ, бәрiн бүлдiрген Кхит-Маңқа болды. Ол елдiң бәрiн күлкiге бiр кенелдiрген Ланьнан қалғысы келмеген болуы керек, тап-тақыр етiп алынған Люктiң басын-саусағымен нұсқап:

	– Жалтырбас, маубас... – дей берiп едi, Люк оған табанда тап берiп, төбелес басталды да кеттi.

	Егер осы кезде Чернушка шарбақтан секiрiп түсiп арсылдаған бетi Фатьтың шалбарына жармаса кетпегенде, Данг пен Люктiң жағдайының не болары белгiсiз едi. Аналар ендi тырым-тырақай қаша жөнелдi. Кхит жол үстiне сұлап түсiп, бақырып қоя бердi.

	Чернушка сол арсылдаған бойы жауларды қуып кеттi.

	Кенет аспаннан түскендей Хоа келе қалды. Өңi бал-бұл жайнап, өзiне-өзi дән риза болып тұр.

	– Неменеге мәз боласың? – деп ренiш бiлдiрдi оған балалар. – Жаңа бiздi соғып кете жаздады, ал сен ыржиясың келiп.

	– Ой!– деп iшек-сiлесi қата күлдi Хоа. – Егер мен болмасам ғой, олар сендердiң сазайларыңды тартқызатын едi!

	Люк ендi ғана түсiндi – ол жаңа Хоаның үйiнiң жанынан өтiп бара жатқанда, Чернушка байлаулы едi.

	– Иттi жiберген сен екенсiң ғой, Бұзаухан?

	– Ендi кiм деп едiң? Халдерiң мүшкiл болып бара жатқан жоқ па едi!

	– Рақмет, – дедi Люк. – Тек алдағы уақытта есiңде болсын, Чернушка өте қабаған ит, бiреудi талап тастауы мүмкiн.

	Олар ауланың бұрышына барып отырды. Данг өзiнiң Фан әжеймен кездесуiнiң оған қандай ой туғызғанын айтты. Бiрақ ол үшiн әуелi Фандарға жолығып, олармен мiндеттi түрде ақылдасып алу керек едi. Бұған олар Дангтi жiберудi ұйғарды.





5


	Кешкiсiн Данг, Люк және Хоа үшеуi Фандардың үйiне келдi. Фан атай оларды күтiп отыр екен.

	Балалар келген бетте iске кiрiсiп кеттi. Хоа мен Люк қолдарына сыпырғыш алып, бақтың iшiн киiздей басып қалған жапырақтарды жиыстырды. Данг кiшкентай қазықты келiсiлген жерге қадады. Фан атай оны жерге қақты. Содан кейн Данг қазыққа жiп байлады да, оны айнала жүгiрiп жүрiп шеңбер сызды. Хоа ол шеңбердi әкпен майлап шықты. Фан атай бiрiншi болып темiр күректi жерге бойлатты.

	Балалар, сендер олардың не iстегелi жатқандарын бiлгiлерiң кеп отырған шығар? Аздап шыдай тұрыңдар! Бұл әзiрге құпия сыр болып қала тұрсын.

	Балалар әкпен ақталған шеңбердiң iшiн қаза бастады.

	– Бiз қазiр окоп қазып жатқан солдаттар сияқтымыз, – дедi Хоа-Бүзаухан көзiне түскен маңдай шашын серпiп тастап.

	– Сен оны қайдан көрiп жүрсiң?– деп сұрады Люк.

	– Әкеме барғанда көргем. Мен тiптi оларға көмектестiм де.

	– Әй, Бұзаухан-ай, ондай iске сенi кiм пайдалана қоюшы едi!– деп күлiп жiбердi Данг. – Көрсең, мүмкiн, көрген шығарсың, бiрақ өзiм қаздым деп айтпашы!

	Сөйтiп Фандардың бағындағы балалар қазып жатқан шұңқыр тереңдей бердi. Күндiз тым ыстық болғандықтан, олар ай жарығымен iстеп жүрдi.

	Бүгiн де солай болуы керек едi. Күндегi әдетi бойынша Хоа ай туа үйiнен шығып, Фандардiкiне қарай беттедi. Ол өзiнiң кiсi күлерлiк тұлымшақтарын ербеңдетiп, көңiлдене секiрiп келе жатты.

	– Ай, ай, ай, тря-ля-ля... – деп әндетiп қояды. Кенет оның жолын белгiсiз бiр көлеңкелер кес-кестей бердi. Олар Хоаны қолдарынан ұстап алып, жақын жерде қарайып тұрған баққа қарай сүйрей жөнелдi. Ай жарығында Хоа олардың Кхит, Тхин-Үндемес және Лань екендерiн тани кеттi. Олардың арасында тек Фать жоқ болып шықты.

	– Дыбысыңды шығарсаң – құрисың. Қане, қайда бара жатыр едiң? Тездетiп жауап бер, тек сонда ғана босатамыз, – дедi олар.

	Хоа шынымен-ақ қорқып кеттi. Бұл үшеуiне жалғыз өзi не iстей алады? Бiрақ бар күшiн бойына жиып, жылап жiбермеуге тырысты. Полковниктiң қызына жазған хатын iштей қайталай бердi. «Басыңа қандай қиындық түссе де жылаушы болма, қайғырып, қапа шекпе...» – делiнген едi-ау онда. Хоаға қазiр сол хат тура осының өзiне арналып жазылғандай болып кеттi.

	– Менi соғып кетсеңдер де ерiктерiң. Бiрақ әлсiздi соғудың өзi де әлсiздiк! – дедi ол.

	– Олай болса жауап бер: сен үшеулерiң осылай қарай кетесiңдер. Қайда барып жүрсiңдер?

	– Мен оны сендерге айта алмаймын, жiберiңдер! – дедi Хоа тағы да.

	– Егер айтпайды екенсiң, мына ағашқа байлап кетемiз. Түнi бойы тiк тұрып тышқандармен, түлкiлермен танысасың! – деп қорқытты оны Үндемес.

	– Байласаңдар байлай берiндер!– деп өршелене жауап бердi Хоа.– Сендердiң осы iстегендерiңдi мектепте естiсе, маңдайларыңнан сипай қоймас!

	– Оны уақтысында көре жатармыз!

	Осы кезде бұлардың жанына Фать келе қалды. «Е-е, жағдай қиындай түстi ғой», – деп ойлады Хоа. Бiрақ ойламаған жерден Фать:

	– Босатыңдар мұны!– деп бұйырды.

	Хоа бұған сенерiн де, сенбесiн де бiлмей, сол тұрған орнында тұра бердi.

	– Жүре бер ендi, неменеге қарап тұрсың?.. – дедi оған Фать, сөйттi де достарынан бұған тiптi жол берудi талап еттi.

	Тек сонда ғана Хоа өзiнiң босағанына көзi жетiп, қаша жөнелдi.

	Фать ендi өз достарына бұрылды.

	– Ал бiз қазiр оның iзiне түсемiз де, қайда баратынын көрiп аламыз. Сенiң бар ғой, Кхит, мұрыныңды тартқылағаның бiр шақырым жерден естiледi. Ал сен болсаң Үндемес, тым сорайған ұзынсың, алыстан көзге түсесiң. Бұл iске, менiңше, Лань қолайлы сияқты.

	Хоа алды-артына қарамастан зытып бара жатты. Ол со бетiмен бақтың iшiне құстай ұшып кiрдi де, болған оқиғаны достарына ентiге тұрып баяндап бердi. Данг пен Люк ыза болғаннан өздерiн қоярға жер таппады. Данг қолына iлiнген бiр кесектi ала салып Хоа келген жаққа қарай бар пәрменiмен лақтырып жiберiп едi, ол тура бұларды барлауға келген Ланьның жанына барып түстi. Мұны күтпеген Лань зәресi ұшып кейiн қарай зыта жөнелдi.

	Шұңқыр әжептеуiр үлкейiп қалған. Төменгi жақтағы топырақ едәуiр жұмсақ екен, оны қазу анағұрлым оңайға түстi.

	Балалар жұмысты одан әрi жүргiзе бердi. Бiрақ Хоамен болған оқиға бұлардың мазасын алып бiттi. Тегiнде Фать бiр нәрсе ойлап жүрген болуы керек, әйтпесе ол Фать бола ма?

	– Ал егер олар мұнда келiп қалса ше? – дедi бiр кезде Хоа.

	Балалар қазiр өздерi ғана болатын. Фан атай көршi ауылға кеткен де, ал әжей болса ұйықтап жатқан. Люк кенеттен:

	– Мүмкiн, олармен татуласып жұмысты бiрге iстермiз? – дедi.

	– Олар тек төбелесудi ғана бiледi! – дедi оған Хоа.

	Балалар үндемей қалды. Кенет Данг санын сарт еткiзiп:

	– Мен таптым, таптым! Қане, тыңдаңдар... – дедi де өз ойын баяндап шықты.

	– Ал, жарайды, солай-ақ болсын, олар келiстi делiк, бiрақ сырды қалай жасырып қалуға болады? Олар мұны үй иесiнен сұрап алулары да мүмкiн ғой, – дедi Люк Дангтың ұсынысын тыңдап болғаннан кейiн.

	– Онда мен Фан атаймен сөйлесiп көрейiн.

	Данг лақтырған кесектен қаша жөнелген Лань да өз достарына жүгiрiп барып, көрген-бiлгендерiн бастырмалатып айта бастаған:

	– Хоа тұп-тура Фандардың бағына барып кiрдi,– дедi ол.– Данг пен Люк те сол жерде екен. Iстеп жатқандары керемет бiр құпия нәрсе. Люк үлкен бiр шұңқырдың шетiнде тұрып алып, жiпке байланған бiр нәрсенi төмен қарай берiп тұр. Хоа жүгiрiп барып бiзбен болған оқиғаны баяндады. Ой, олардың бiздi қалай сыбағандарын естiсеңдер ғой! Қане, жүрiңдер тезiрек, қазiр барсақ дәл үстерiнен түсемiз!

	Жол-жөнекей олар Данг пен оның достарының немен айналысып жатқандарын шеше алмай бастары қатты. Бұлардың ең алдында Лань, арт жақтарында Кхит келедi. Бәрi де ауыздарына су толтырып алғандай үнсiз. Лань оларды бамбук тоғайына бастап келдi. Ал онан әрi Фан атайдың бағы басталады.

	Данг, Люк және Хоа шақырусыз келген қонақтарды үнсiз ғана қарсы алды. Тiптi олардың келгендерiн де байқамағандай жұмыстарын тоқтатпай iстей бердi.

	– Бiз, жай, сендердiң не iстеп жатқандарыңды көрейiк деп келiп едiк, – дедi Фать барынша биязы болуға тырысып.

	Данг оларға салмақпен көз тастады да:

	– Құпия сырды сақтауға уәде бересiңдер ме? – деп сұрады.

	– Жарайды, Данг, – дедi Фать. – Егер кiмде-кiм сыр ашып қоятын болса, мына менен таяқ жейдi!

	– Ендеше былай: бiр кездерi, тiптi сонау Қарсыласу соғысы жылдарында, – деп бастады Данг, – француздар кейiн шегiнiп бара жатып, өздерiмен бiрге алып кете алмайтын нәрселерiн тығып кету үшiн бiздiң селоның жанынан орасан зор қойма қазыпты. Бiз сол қоймаға апаратын есiктiң осы жерде екенiн зерттеп бiлдiк. Ол жерге не тығылған дейсiңдер ғой? Рация тығылған! Мiне, мәселе солай!

	– Ал, рация деген не? – деп сұрады ұялыңқырап Кхит-Маңқа.

	– Немене, соны да бiлмейсiц бе? – деп ашуланды Хоа.– Рация деген – рация! Кинодан естiмеп пе едiң:

	«Қыран, Қыран, мен Тұйғынмын, сiздi байланысқа шақырам... Сiздi түсiндiм... тыңдаңыз менi...» деп жатады ғой.

	– А-а-а, бiлемiн оны, – деп басын изедi Кхит.

	– Қандай тамаша! – деп тамсанып қойды Лань да.

	– Қазып алсаңдар бiздi көруге шақырасыңдар ма?– деп сыр тартып көрдi Фать Дангтен.

	– Бiз сендердi қайдан iздеп табамыз? – дедi оған Люк.

	Осы кезде сөзге Тхин-Үндемес араласты:

	– Мүмкiн, орды бiрге қазармыз? Мен жердi жақсы қаза аламын!

	Данг байсалды қалыппен:

	– Мұны ойланып көру керек, – дедi.

	Ол өзiнiң достарын былайырақ алып шығып, бiрдеңе жайлы сыбырласып кеңестi де, қайтып оралды. Сөйттi де:

	– Бiз келiсемiз,– дедi. – Бiрақ екi шартымыз бар. Бiрiншiсi – құпия сырды қатаң сақтайсыңдар. Екiншiсi – iстi бiзбен бiрге аяғына дейiн жеткiзесiңдер. Осыған келiссеңдер, қолдарыңды көтерiңдер.

	Қолдар бiрден көтерiлдi. Тхин-Үндемес тiптi екi қолын бiрден көтердi.

	Командир болып Данг сайланды.

	Келесi күнi Данг Фандардiкiне барып, болған жағдайды айтты.

	– Сендердiң құпияларыңды сақтауға сөзiмдi беремiн, – дедi Фан атай оны тыңдап болғасын. – Маған сенулерiңе болады... Ал жұмыс бiткен кезде мән-жайды оларға өзiм-ақ айтып түсiндiремiн.

	Балалар Фан атайдың бағына күн сайын барып жүрдi. Шұңқыр барған сайын тереңдей бердi.

	Фан атай балалардың жанына келiп, оларға өз өмiрi жайлы әңгiмелер шертiп кетедi.

	– Сендердей кезiмiзде бiздiң өмiрiмiз тiптi басқаша болатын, – дейдi ол. – Не қарнымыз тойып тамақ iшiп, не мектепке барып оқу оқыған емеспiз. Менi бiреуге жалға бердi. Кiм болса сол маған ойына келгенiн iстеушi едi. Менiң қожамның ұлы менi төрт тағандатып жатқызып қойып, ат қылып мiнiп алатын. Бiр күнi ол менiң бүйiрiмнен жанымды шығара қатты теуiп қалды. Мен шыдай алмай атып тұрдым, ал ол жерге құлап түстi. Сол үшiн қожам менi есiмнен тандыра сабап, үйiнен қуып шықты... Ал сендерде қазiр бәрi де бар, мектепке барып бiлiм алып жүрсiңдер, бiрақ мен кейбiр балалардың жалқаулыққа салынып, сабақты неге нашар оқитындарын түсiнбеймiн. Осы сендер жалқаулар туралы не ойлайсыңдар?..

	Демалыс күнi таңертен Фан атайлар базарға аттанды. Олар балаларды жақсылап бiр тамақтандырмақшы болды. Өйткенi Фан атайдың болжамы бойын- ша жұмыс бүгiн бiтуi керек едi. Олай болса балаларға сый көрсету керек қой!

	Тхин-Үндемес шұңқырдың ең түбiнде жұмыс iстеп жатқан. Кенет ол жан ұшыра: «Су! су!» – деп айқайлап жiбердi.

	Фан атай мен барлық балалар шұңқырдың шетiне келдi. Қария дереу шұңқырға баспалдақ түсiрiп, Тхиннiң құдықтан шығуына көмектестi. Сөйттi де қуанышты дауыспен:

	– Бәрi де дұрыс, балалар, бүгiн бiз суға жетемiз деп ойлаған едiм! – дедi.

	Су терең шұңқырды бойлап бiрте-бiрте жоғары қарай көтерiлiп келе жатты.

	Данг, Люк және Хоа үшеуi қуанғанынан секiрiп-секiрiп жiбердi. Ал, Фатьтың достары, керiсiнше, көңiлсiзденiп қалды.

	– Бәрi де бiттi, – дедi Фать, – шұңқырдан су шықты, бар еңбек зая кеттi.

	Данг қулана миығынан күлiп қойды.

	Осы кезде Фан атай балаларды үйге кiрiңдер деп шақырды. Мерекедегiше безендiрiлген үстел үстiне неше түрлi тәттi тағамдар қойылыпты.

	– Кәне, балалар, жұмыстың ойдағыдай аяқталу құрметiне бәрiмiз бiрге отырып, тамақтанып жiберейiк. Бүгiн бiз үшiн үлкен мереке ғой!

	– Қандай мереке?! Ненiң бiту құрметiне?! – деп таңданысты Фатьтың достары.

	Бұлар жердiң астындағы жасырын қойманы iздеген едi, ал оны су басып қалды. Сонда бұл қандай мереке!

	– Сендерге үлкен рақмет, балалар, – дедi Фан әжей балаларды үстел жағалата отырғызып жатып. – Бұрын суды алыстан тасушы едiк, ендi ол үйдiң iргесiнде. Көрсеткен көмектерiңе көп-көп рақмет!

	– Мiне, қарашы,– деп күрсiндi Фан атай,– тамақтан кейiн бәрiн өзiм түсiндiрiп айтам ғой деп отыр едiм, мына кемпiр бүлдiрдi де жiбердi. Маған сендер туралы Данг айтқан. Сендерге өтiрiкшi болмау үшiн, мән-жайды бiрден-ақ түсiндiрейiн деп ойлап едiм, бiрақ одан ешқандай зиян келмес деп түйдiм. Сендер, әрине, бұған өкiнбессiңдер, бекер арамтер болдық-ау деп ренжiмессiңдер деп ойлаймын.

	Мұны естiген Фать пен оның достары да мән-жайды түсiнiп, бұртиғандарын қойды.

	Тек тамақтан кейiн ғана Фать Дангқа бұрылып:

	– Бiздi алдап, рация туралы қайдағы жоқты ойлап шығармасаң да болатын едi ғой, – дедi.

	– Ал, мен онсыз сендер көнбес деп ойладым. Фандарға көмектесе жүрiп, бiз Халықтық Армия жауынгерлерiнiң отбасына көмектестiк қой, солай емес пе?

	– Жарайды, – деп жұдырығын түйдi Фать, бiрақ оның даусында ешқандай ренiш нышаны жоқ едi. – Тек бұдан былай бiздi алдай бередi екенмiн деп ойлама!

	Үш дос сөйтiп бiрге кетiп бара жатты: бiреуi – қолынан таяғын тастамайтын тұйық мiнез Данг, екiншiсi – өне бойы күлiмсiреп жүретiн Люк, ал үшiншiсi – тұлымшақтары антенна құсап селтиген, әрқашанда секектеп жүретiн Хоа, оның арманы өздерiнiң не iстегендерi жайлы әкесiне хабарлау және әкесiнен полковниктiң Женяға жазған хатындай тамаша бiр хат алу...





	Вьет Линь





ҒЫЛЫМИ БIЛIМДЕР ТАРАТУШЫ




	Бiздiң мектепте ғылыми және техникалық бiлiмдер тарату үйiрмесi бар. Бiр күнi бiз Бiлiм тарату күнiн өткiзбекшi болдық.

	Жоспарымызда ғылым жайлы, ауырған адамды күту, дерттiң алдын алу туралы лекциялар оқу, адамның қаңқа сүйегiн көрсету белгiленген болатын.

	Дәл осы кезде бiздiң ауданның ғылыми және техникалық бiлiмдер тарату қоғамы да көрме ұйымдастырды. Бұл көрмеге бiз өзiмiздiң леггорн тұқымдас тауықтарымызды апаратын болып келiстiк. Ал шағаладай аппақ әдемi қоразымызды өзiмiз көптен берi тауықтардың жаңа тұқымы жайлы лекция оқып беремiз деп уәде етiп жүрген «Ақ тырна» кооперативiне көрнекi құрал ретiнде жөнелтудi ұйғардық.

	Үйiрме кеңесi бұл iстi 6«А» класының оқушысы Нгуен Ван Шоға тапсырды. Нгуен Ван Шо қоразды тоқыма кәрзеңкеге салып алып, жол жүруге дайындала бастады.

	Шо ғылыми бiлiмдер тарату үйiрмесiнiң әрбiр мүшесi осы жоғары дәрежеге сай мұнтаздай таза, әдемi киiнуi керек деп есептейтiн.

	Мiне, сол себептен де ол күннiң сондай ашық, бұлтсыз болуына қарамастан, өзiнiң кластас досы, мектеп қабырға газетiнiң редакторы Ламның су өткiзбейтiн жап-жаңа плащын сұрап алды.

	Шо таңертең ерте жүрiп кеттi. Балалар оны құдды бiр басқа провинцияға аттандырып жатқандай жапатармағай сәт сапар, жақсы табыс, тiлеп шығарып салды. Сонымен бiрге оның көп кешiкпей кешкi сағат бестерде қайтып оралуы керек екендiгiн, сонда оның Бiлiм тарату күнiнiң жабылуына да үлгiретiнiн артынан айқайлап ескертiп жатты.

	Ал зоология пәнiнiң мұғалiмi кәрзеңкеде отырып iшқұста болып қалатын құсты жол-жөнекей ептеп қыдыртып ал деп ақыл-кеңес бердi.

	Ендi, мiне, Шо барлығымен қоштасып жолға шықты. Оның жаны жайдары, көңiлi көтерiңкi едi. Оған тiптi мына көкжиектен ендi ғана көтерiлiп келе жатқан көк патшасы күн де осы Нгуен Ван Шоның қуанышына ортақ екендiгiн бiлдiргiсi келгендей көңiлдене күлiмдеп тұрған сияқты болып көрiндi.

	Жол-женекей ол межелi жерге жеткеннен кейiн не iстеуi керек екендiгiн ойластыра бастады. Ең алдымен ол кооператив мүшелерiн леггорндардың жай тауықтардан артықшылықтарымен таныстырады. Содан кейiн оларды өсiрудiң және бағып-күтудiң онша қиын емес екендiгiн айтып түсiндiредi. Сонымен бiрге, әрине, олардың өте еттi, қоңды әрi өсiмпаз келетiндiгiн атап көрсетедi. Ал жалпы әңгiменi тауықтарды өсiрудiң осы заманғы ғылыми әдiстерiн кеңiнен баяндаумен аяқтайды. Мiне, осының бәрiне түске дейiнгi уақыт кетедi, ал оның аржағында бұған шексiз риза болған «Ақ тырнаның» тұрғындары «ғылыми бiлiмдердiң насихатшысын» түскi тамаққа шақырады. Ол, әрине, өте бiр керемет тамақ болады. Бiрақ Нгуен Ван Шо қанша ашығып тұрғанына қарамастан, қомағайлық жасамайды, берiлген тамақты асқан сыпайлықпен, асықпай-саспай тек таяқшалармен18 ғана жейдi. Үлкен кесек еттерге тiптi де жоламайды. Өйткенi өз дәрежеңдi ұмытуға болмайды ғой!

	Осындай тәттi ойларға берiлген Нгуен Ван Шо өзiнiң жарты жолдан қалай асып кеткенiн байқамай да қалды.

	Жолда оған ескi пост19 кездестi. Посттың жанындағы үлкен ағаштың көлеңкесiнде буйвол баққан бiр топ бала жүр екен. Сол жерге ол да аздап демалып алғысы келдi.

	Кәрзеңкенi жерге қоюы-ақ мұң екен, балалар оны дереу қоршап алып, қоразды жер-көкке сыйғызбай мақтап ала жөнелдi:

	– Әдемiсiн-ай өзiнiң!

	– Қандай iрi десеңшi!

	– Шағаладай аппағын қарашы!– деп бiр-бiрiмен жарыса дуылдасып жатыр. Мұны естiген Шоның шоқтығы көтерiлiп, төбесi көкке жеткендей болды. Бiрақ ол қоразының атына бұдан да гөрi әдемi теңеулер айтылар деп күткен едi. Кенет балалар ойламаған жерден:

	– Мұның өзi нағыз ашық ауыз болмаса не ғылсын!

	– Әй, осының өзi барып тұрған арамтамақ болуы керек! – деп соқпасы бар ма!

	Нгуен Ван Шо бұлай болар деп тiптi де күтпеген едi.

	Леггорндар тұқымына сонау ықылым заманнан берi тек мақтау ғана айтылып келедi. Тiптi бiздiң мектепте де, қала бердi бүкiл ауданда дерлiк олар жөнiнде ешқашан да жаман сез айтылған емес.

	Сөйткен асыл тұқымды тауыққа мына боқмұрындар әлгiндей күдiк келтiрiп отыр! Неткен кещелiк, неткен тайыздық десеңшi! Шо терiсiне сыймай ыза болып кеттi. Бiрақ ол осы түк бiлмейтiн балалармен ұрысып жатуды, олармен сөз таластыруды өз басына лайықсыз көрдi.

	Дәл осы кезде бұлардың жанына базардан оралған бiрнеше кемпiр келе калды. Олар да көлеңкеге жайғасып, мына әп-әдемi қоразды сатуға апара жатқан жоқсың ба деп сұрады. Шо оларға үлкен сыпайылық керсетiп, өзiнiң қайдағы бiр базарға емес, ғылыми бiлiмдер таратуға, табиғатты өзгерту жөнiнде әңгiме өткiзуге бара жатқанын айтты.

	Бiрақ, неге екенi белгiсiз, кемпiрлер оның айтқанын онша түсiнiңкiремей қалды. Мұны сезген Шо оларға леггорндардың халық шаруашылығындағы алатын рөлiн тәптiштеп түсiндiре бастады.

	Кемпiрлер бастарын шұлғып қойып, оның айтқандарын зейiн қоя тыңдады, ара-арасында қоразды мақтап қойып отырысты. Үлкендер естiп отырғанда, мына боқмұрындардың табиғаттың осынау кереметiне әлгiндей күдiк келтiруi Шоның әбден жынына тидi.

	Ұстазының айтқаны есiне түсiп, Шо қоразды бiраз қыдыртып алмақ болды. Өйткенi кооперативке дейiн әлi де бiр сағаттай жол жүруi керек едi.

	Бiрақ осы кезде бұларға қарай күнге күйiп әбден тотығып кеткен бiр қара бала жақындап келе жатты. Қолтығында ап-арық қоразы бар, өзiнiң аяғына жiп байлап қойыпты.

	Бақташы балалар ол қоразды да қоршап алды. Өзi тым көкшiл сұр түстi, жүнi жұлынып жылмиған бiрдеңе екен, денесiнiң үлкендiгi леггорн құрамдас, одан сәл кiшiрек деуге болады.

	Балалар қораздың иесiмен бiрдеңе деп сыбырласты да, сәлден кейiн бәрi бұған қарай беттедi. Олар ақ қораздың жанына келiп, оны тағы да қайдағыны айтып жамандай бастады. Ақыр аяғында, тiптi мұның өзi нағыз қоян жүрек қорқақ болуы керек және оның әдемi қауырсынынан басқа ешқандай артықшылығы жоқ деп соқты.

	Бұл сөздер Шоның қанын қайнатып жiбердi. Ол ашуға булыққаннан қызыл күреңiтiп кеттi. Мына миғұла надандарға олардың қатесiн түсiндiрмекшi болып едi, бiрақ қапелiмде аузына сөз түсе қоймады. Бұған ызасы келген ол, ақырында:

	– Жабыңдар ауыздарыңды! Бұл нағыз жұмыртқа бергiш тұқым! Және бұл сендер айтқандай қорқақ емес!– деп айқай салды.

	Мұны естiген қара бала:

	– Кел онда, екеуiн төбелестiрiп көрейiк20. Келiстiк пе?–дедi.

	Шо әуелi ойланып қалды. Бiрақ онда тұрған не бар? Қораз қайта бiраз бой жазып қалады. Және ол өзiнiң қарсыласынан едәуiр iрi. Бүгiн таңертең ол тамақты да, витаминдi де әдеттегiсiнен мол жеп алған. Олай болса оның жеңiп шығатынына күмән жоқ.

	Олар екi қоразды бiр-бiрiне қарсы қойды да аздап итерiп жiбердi. Төбелес боларын сезген арық қораз табан астында өзгерiп сала бердi. Ол көкпеңбек ұзын мойнын созып жiберiп, леггорнньң басынан шоқып кеп қалды. Ал анау,– бұлай болар деп кiм ойлаған!– қауырсындарын тiкiрейтiп алып, басын iшiне тартып, қорғана бердi. Қарсыласы оған тағы бiр соққы берiп, арқасынан бiр түп қауырсынын терiсiмен қоса жұлып алған кезде, леггорн шалқасынан түсiп қимылсыз қалды.

	Шо осы соққының бәрi тұп-тура өзiне кеп тигендей сезiндi. Ол өз қоразының аяқтарын уқалап жiберiп, жауға кеткен өшiн қайтарып алғысы келгендей, оны әлгi қоразға қарай қайтадан итерiп жiбердi, Бiрақ қоян жүрек леггорнға ем қонбады. Ол ендi басын қарсыласының қанатының астына апарып тықты, қораздар ендi шыр көбелек айнала бастады. Арық қораз ақырында анадан айласын асырып, оны қатты шоқып алғандығы соншалық, бейшара леггорнның аяғы аспаннан келiп шалқасынан түстi.

	Шо ашуға булыққаннан сұп-сұр болып кеттi. Леггорнды iлiп алып кәрзеңкеге тығып жiбердi де, өзiн мазаққа айналдырып iшек-сiлелерi қата қарқылдай күлген балалардың жанынан тезiрек кетуге асықты. Онын артынан мұның жанына найзадай қадалған «арамтамақ!» деген сөздер әжептәуiр ұзап кеткенге дейiн естiлiп жатты.

	– Әй, есiңде болсын! – деп айқайлады мұның артынан қара бала. – Менiң қоразымды жұрттың бәрi Жеңiмпаз инелiк деп атайды. Және көктемгi жәрмеңкеде ол жауынгерлiк медаль алған!

	Мезгiл түс болды, күн ысып кеттi. Ал Шо болса үстiне жаңбыр өткiзiбейтiн плащты киiп алған. Әрине, ол плащ әрi кең, әрi жылтыр, әрi әдемi болатын, бiрақ онымен жүру тiптi мүмкiн болмай барады. Шiркiн, оны лақтырып-ақ жiберер едi, бiрақ амал қанша, әдейi алып шыққан соң шыдау керек!

	Осы кезде ол қоразына қарап едi, анау кәрзеңкенiң түбiнде көзiн тарс жұмып алып мойнын созып жiберiп, кеудесiнен жаны шығып кеткендей қимылсыз жатыр екен... Шо қорқып кеттi. Кәрзеңкесiн жерге қоя салып, қоразды қолына алды да, өз бiлгенiнше уқалай бастады. Бейшара леггорнның үстi-басы жара-жара, қызыл ала қан болыпты, бiрақ, бақытқа қарай, әйтеуiр тiрi екен.

	Шоның есiне әкесiнiң сайыс қораздарын төбелестен кейiн спиртпен ысқылау керек деген сөздерi түстi. Алдыңғы жақтан жол бойында тұрған кiшкентай бiр дүкен көрiндi. Онда әйтеуiр бiр шарап болуы мүмкiн ғой. Қоразды қайткен күнде де ес жиғызу керек. Әйтпесе ғылыми бiлiмдер тарату шарасының жүзеге аспай қалу қаупi туа бастады.

	Шоның ақшасы жоқ едi. Плащтың қалтасынан қабырға газетiне арнап жазылған бiрнеше мақала мен алты хао және екi су21 тауып алды.

	Өзiне жақындап келе жатқан баланы көрiп, дүкен иесi сақалын сипап қойып:

	– Иә, жоғары шық, дем ал, шай iш! – деп шақырды. Шо рақмет айтты да, шалдың көзiн ала берiп, iшiнде шалажансар қораз жатқан кәрзеңкесiн бұтаның арасына сүңгiтiп жiбердi.

	Қоразбен болған оқиға көпшiлiкке тарап, кооперативке дейiн жетсе, несi абырой дейсiң. Оны мына шалдың да бiлмегенi дұрыс. Сондықтан ол дүкеншiге жақындап келiп:

	– Сiзде шарап бар ма? – деп сұрады.

	Дүкеншi таңданған пiшiнмен бұтаның арасындағы кәрзеңкеге бiр, баланың үстiндегi плащқа бiр қарап қойып:

	– Әуелi шай iшiп жiберсеңшi, – дедi.

	Әрине, Шоның қарны әбден-ақ ашқан едi. Мұндағы жабысқақ күрiш22 пен бұршақтар салынған тәрелкелердi және демдеулi тұрған шәйнектердi кергенде, Шоның аузынан сiлекейi шұбырып кеттi. Бiрақ мынандай жағдайда оның тамақ туралы ойлауға уақыты жоқ едi.

	– Маған шарап керек едi, – дедi ол. – Табылар ма екен сiзден?

	Дүкеншi оған тағы да таңдана қарады:

	– Үш өлшем жете ме?

	Шо «өлшем» дегеннiң не екенiн бiлмейтiн едi. Өйткенi олар мектепте өлшемнiң тiптi басқа жүйесiн: литр, децилитр, сантилитр және тағы сол сияқтыларды оқыған, ал «өлшем» дегендi ол тұңғыш рет естiп отыр. Сондықтан ол «өлшем» дегендi кiшкентай ғана рюмка болар деп түйдi. Олай болса, әрине, бұған үш рюмка жетпей қалады, одан да төртеу деген дұрыс шығар. Дүкеншiге ол осыны айтты.

	Бiрақ анау асығар емес.

	– Әуелi шай iшiп алсаңшы, – деп қайталады ол.

	Шо өзiне ұсынылған шайды қағып салды да, кесенi үстелдiң үстiне қойып жатып дүкеншiнiң өзiне сынай қарап тұрғанын байқап қалды:

	– Сен өзiң әуелi кiм екенiңдi, қайдан келе жатқаныңды айтшы? Әке-шешең бар ма? Қайда оқисың? Кiп-кiшкентай болып, неге шарап iшесiң?– деп сұрады ол.

	– О не дегенiңiз! Маған ол қораздың денесiне жағып уқалау үшiн керек! – деп азарда-безер болды Шо.

	– Соқпа өтiрiктi! Осындай ыстықта қоразға адам шарап жағушы ма едi! Оның үстiне сенiң мына қоразың сайыс қоразы емес қой?

	Шо бiрдеңе деп мiңгiрлегендей болды. Мына ашуға булығып қып-қызыл болып кеткен дүкеншi шалдан жақсылық күте қою қиын едi. Ол сiңiрi шыққан ап-арық, қолын трубкасына соза бергенде, сол трубканы өзiне қарай жiберiп қалар деп зәресi ұшқан Шо дүкеннен ытқып шығып, кәрзеңкесiн iлiп алды да зыта жөнелдi.

	Ол артына бұрылып та қарамастан, дем алмастан зытты. Оның зәресi ұшып, қорыққандығы соншалық, тiптi аяқтары дiрiлдеп кеттi. Бiрақ ол тағы бiр дүкендi көрiп, жүрiсiн бәсеңдеттi де, сонда барып кiрдi.

	– Сiзден аздаған спирт табылмас па екен? Мен онымен қоразды уқалайын деп едiм, – деп сұрады ол дүкеншi әйелден, сөйттi де жаңағыдан аузы күйiп қалған бала қоразбен болған оқиғаны баяндап бердi.

	Ана кiсi бұрышта тұрған бөтелкенi алды да, банан жапырағынан оралған тығынын ашып жiберiп кiшкентай ғана шыны стақанның жартысына дейiн құйды.

	– Бiр өлшемi екi хао тұрады, мынау үшiн бiр хао төлейсiң,– дедi ол.

	Шоның өңi қуарып кеттi.

	– Немене? Қымбатсынып тұрсың ба? – деп сұрады дүкеншi әйел.

	– Жо-жоқ, о не дегенiңiз! – деп асыға жауап бердi Шо.

	Ол тек осының алдындағы дүкенге төрт өлшемге ақша төлеу үшiн леггорнның өзiн кепiлге қалдыруы керек едi-ау деген ойға келдi. Қайта шалдың бұған ештеңе бермегенi жақсы болды ғой.

	Спирт жағып уқалағаннан кейiн леггорнның жаны кiрейiн дедi. Кекiлiне қан жүгiрiп, аяқтарының қалшылдағаны да басылды. Шо дүкеншi әйелге алғысын жаудырып, оған ақшасын төлемек боп қолын қалтасына сала берiп едi, жаңағы жерде iшкен шайы үшiн ақша төлемегенi есiне түсе кеттi. Қайтарда соғып қарызын қалайда төлеп кетуi керек.

	Шо орнынан тұрып, плащын жөндедi де, леггорнға қарай беттедi. Ендiгi бетi – «Ақ тырна» кооперативi.

	Осы кезде ол күннiң едәуiр еңкейiп қалғанын байқады. Сонымен бiрге ол таңертеңгi бiр түйiр картоптан басқа күн ұзаққа нәр сызбағанын да есiне алды. Iшi шұрқырап қоя бердi.

	Күн әлi ыстық болатын. Шақырайған күн сәулесiнен көздi ашу мүмкiн емес, екi жауырынының ортасынан тер тамшылары домалап барады. Леггорнға күн етiп кетер деп қауiптенген Шо үстiндегi плащын шешiп, оны кәрзеңкенiң бетiне жапты. Ендi жүру тiптi қиындап кеттi, өйткенi плащ аяғына оралып, жүрген сайын сыртылдап әбден мазасын алды.

	Ғылыми бiлiмдердi таратушы талай уақыт жүргендей болып едi, бiрақ «Ақ тырна» әлi көрiнетiн емес. Жол бойында адамдар сиреп, тiптi жөн сұрастыратын да ешкiм кездеспеуге айналды.

	Ақыры бiр кәрзеңке арқалаған қарт кездесiп, Шо одан өзiнiң жолдан тайып тiптi шығандап кеткенiн бiлдi.

	Ендi оған жол айырығына дейiн қайта оралу керек болды. Шо аяғын әрең алып келедi. Алдыңғы жақтан бiр құрылыстар көрiнгенде оның қуанышы қойнына сыймай кеттi.

	Ол оған жақындап келгенде, тағы да адасқан екенмiн ғой, «Ақ тырнаның» орнына басқа жаққа келген шығармын деп ойлады. Оны ешкiмнiц қарсы алмағаны былай тұрсын, бұл маңда тiптi жан адам көрiнбедi.

	Ол ендi кетуге ыңғайлана берiп едi, кенеттен кооператив басқармасында iстейтiн бiр таныс жiгiттi көрiп қалды. Оның есiмi Тыок болатын.

	– Жеттiң бе, әйтеуiр!– деп айқайлап жiбердi анау.– Мұнша неге кешiктiң, сағат онға деп келiсiлiп едi ғой? Бiздiң адамдар әрi-берi күтiп, келмеген соң егiстiкке кетiп қалды.

	Шоның көңiлсiзденiп қалғанын байқаған жiгiт оның иығынан қағып:

	– Жарайды, ренжiме, айтатындарыңды маған-ақ айтып берерсiң– дедi.

	Тыок тауықтарды қораға қамағанша, Шо кәрзеңкеге көз тастады. Леггорн қимылсыз жатыр екен.

	Шо ашуланып саусағымен оның арқасынан нұқып-нұқып қалып едi, анау манаурап, керiлiп-созылып орнынан тұрды.

	– Сен оған әуелi бiрдеңе берсеңшi!– деп көңiлдене күлiмдедi анадай жерде бұған жақындап келе жатқан Тыок, сөйттi де оған әкелген жемiн ұсынды.

	Шо иiсi танауды қытықтаған кептiрiлген балыққа ұрлана бiр қарап қойды да, леггорнға деп әкелiнген күрiштi қолына алып, қоразын тамақтандыра бастады.

	Анау, әрине, бұдан гөрi тәуiрiрек тамақтар жеп үйренген едi. Оның жейтiнi әдетте шаян, ұлу, жауын құрты сияқты жәндiктер болатын, ал қазiр ол ұзақ жол жүрiп, оның үстiне сайысқа түсем деп таяқ жеп, әрi әбден ашығып қалған едi, сондықтан берген нәрсенiң бәрiн қомағайлана жұта бердi.

	Қоразға деген тамақты берiп отырып Шо өзiн қалай сезiндi дейсiз ғой? Мұрынды жарған балықтың иiсiнен оның тәбетi қайта оянды. Бiр-бiрiне жабысқан кiшкентай күрiш түйiршiгiн көргеннiң өзiнде-ақ ол iштей толғанысқа түстi. Ал иiсi аңқыған балдай тәттi балық тiптi қол жетпейтiн армандай болып көрiндi!

	Бiрақ тiптi осындай күйдiң өзiнде де Шо өз парызын ұмытқан жоқ. Қораз тамағын әбден жеп болғанша ол оның денесiн, әсiресе аяқтарын ептеп уқалап отырды.

	Ақыры, қораз тамағын жеп тояттады-ау деген кезде, Шо оны босатып жiбердi. Аздап қыдырып, бой жазып алсын деп ұйғарды. Ал қораз болса бүгiнгi көрген қорлықтары мен азабын ұмытып кеттi: ол машығына мiнiп, ұзын мойнын кербездене созып, жергiлiктi тауықтар арасында аса бiр сұлу қалпымен серуендеп жүрдi.

	– Айтатыны жоқ, бағалы тұқым,– деп күлiп қойды Тыок,– жүр, бұл жөнiнде маған әңгiме айтып жiбер. Бiздiң кiсiлердiң сенiң әңгiмеңдi тыңдай алмағаны өкiнiштi-ақ. Оларға ендi мен-ақ айтып берермiн.

	– Жүрiңiз, жүрiңiз,– деп қуанып кеттi Шо. – Бұл шынында да жақсы тұқым, жұмыртқаны да, еттi де мол беретiн өнiмдi тұқым.

	Олар жайғасып отырып, Тыок кiшкентай шынаяқтарға шай құя бастағанда, Шо әбден сабасына түстi, ендi ол манағы өзiнiң жұмыс жоспарын есiне алды. Ол терезе арқылы аулаға – қораз жүрген жаққа көз тастап қойды. Қораз өзiн ширақ сезiнетiнi байқалып-ақ тұр.

	– Бұл өзi жақсы тұқым, ол жұмыртқа мен еттi мол бередi және өте өнiмдi тұқым... – деп талай рет қайталады Шо.

	Леггорнның өмiрге қайта оралғанына әбден қуанған Шо ендi өзiн едәуiр еркiн сезiндi. Ол плащтың қалтасынан қабырға газетiне арналып жазылған хабарды суырып алды. Оның арасында, мұның бақытына қарай, дәл осы жерде оқып бергiсi келген өлең шыға келдi.

	– Ғылым-бiлiм тарату мiндетiмiз... – деп бастады ол, сөйттi де терезеге қарап қойды. Ондағы мақсаты леггорнның жай-күйiн бiлiп қою едi. Бәрi де ойдағыдай болып шыққан соң Шо тiптi масаттанып кеттi:



	«Бiлiм нәрiн жұртқа жаю мақұл ғой,

	Бiлiм жайсаң бұл iсте өзiң батыл бол»23 .



	Бұл кезде күн де едәуiр еңкейiп, көлеңке ұзара түскен едi.

	Тыок шайды ұрттап қойып, Шоның оқыған өлеңдерiн зейiн қоя тыңдады.

	– Кәне, тағы бiрдеңе оқып жiбершi, мен өлеңдi өте жақсы көремiн, – деп өтiндi ол.

	– Бiздiң балалар өлеңдi көп жазады, – деп қысыла жауап бердi Шо. – Бiрақ солардың көбiсi нашар өлеңдер.

	– Нашар болса да күнделiктi өмiрге байланысты жазылған ғой, – деп көтерiп қойды оны Тыок.

	– Ендеше тағы бiр өлең оқып берейiн,– деп келiсе кеттi Шо.



	«Леггорн тұқымының денесi зор,

	Сондықтан еттен оның бересi мол...»



	– Тоқта, тоқтай тұршы өзiң! – деп бөлiп жiбердi оны Тыок. Iшiп отырған шайын қоя салып жәшiктен қағаз бен қалам алды.– Кәне, жайлап оқышы, жазып ала қояйын,– кешкiсiн бiздiң кiсiлер келгенде оқып берейiн.

	Шо жаңағы өлеңiн қайтадан бастады:



	«Леггорн тұқымыньщ денесi зор,

	Сондықтан еттен оның бересi мол.

	Бұл құстың өзi күтiм тiлемейдi,

	Ризамыз, ешқашан да жүдемейдi!



	– Мiне қызық, мiне тамаша! Әй, жарайсыңдар! – деп мақтап ала жөнелдi Тыок.

	Дәл осы кезде терезеге қараған Шо сұп-сұр болып кеттi, сыртқа қарай оқтай атылып жүгiре жөнелдi.

	Аулада тағы бiр қораз пайда болыпты. Ол мойнын созып жiберiп, қанатын қомдап, леггорнға қарай шүйлiгiп жүр екен. Өзi жауар күндей кұрсанып алған. Одан келер қауiптi сезген леггорн да жағдайды түсiне қойған болуы керек, қалың тауық iшiне зып берiп кiрiп кеттi. Бiрақ күшiне мiнiп алған қораз қояр емес: iзiне түсiп алып тақымдап қуып жүр оны.

	Шо да солардың артынан жүгiрдi. Өйткенi бүгiнгi оқиға әлi де оның көз алдында едi: аяғы аспаннан келiп шалқасынан жатқан леггорн оның есiнен әлi кете қойған жоқ-ты.

	Шо ақырында қораздарды қуып жеттi де, леггорнды ұстап алып кәрзеңкеге сүңгiтiп жiбердi. Көңiлi орнына түскен Шо Тыокқа:

	– Мен ендi жүрейiн, менi күтiп отыр, – дедi.

	– Бар болғаны осы ғана ма? – деп таңдана сұрады анау.– Бiзде ең болмаса аз уақыт бола тұрмайсың ба?

	– Жоқ, рақмет, тағы бiрде болармын!

	Шо банан ағашының жапырағын жұлып алып, онымен кәрзеңкесiнiң бетiн жапты.

	Тыок оның қолын қатты қысып, рақмет айтты. Сосын:

	– Бiраздан кейiн тұман көтерiледi, кәрзеңкеңдi мықтап ора. Мүмкiн, қоразды тағы бiр тамақтандырып аларсың? – деп сұрады.

	Шо қарсылық бiлдiргендей басын шайқады:

	– Жоқ, осы да жетер. Уақыт болды, ендi үйге қайтуым керек, – дедi.

	Ымырт үйiрiле бастады. Жол да нашар көрiнуге айналды. Шо былай да болдырып қалған едi, оның үстiне мына кәрзеңке де төмен тартып, қарын салдыратып барады. Дегенмен мына қораз едәуiр жеңiлденiп қалған сияқты. Ашыққанда адам өстедi екен-ау! Тiптi ойы да шатасып, сезiм-күйi де әдеттегiден өзгеше сияқты. Дегенмен, бiр жағынан, әлсiреген адамға қайтар кезде кәрзеңке ауырырақ тартуы керек едi ғой... Соған қарағанда қораз едәуiр арықтап қалған-ау! Өйтпегенде қайтсiн, о бейшара не көрмедi бүгiн!

	Шоға жол-жөнекей бiрнеше ауылдастары жолықты. Бәрi де оған таң-тамаша қалып, мұншама кештетiп қайдан келесiң деп сұрады, Шо оларға әлсiреген дауыспен «бiлiм таратып келемiн» деп жауап бердi.

	Шатақ мiнездi иесi бар қызыл төбелi дүкендi Шо алыстан байқады. Ол соған бұрылып манағы қарызын төлеуi керек едi, бiрақ ол тағы ұрыса бастаса ше? Жарайды, оған қазiр бара қоятындай көп қарыз болып қалған жоқпын ғой, балалардың бiрiнен ертең-ақ берiп жiберермiн деп ойлады Шо. Оның анадай шатақ мiнездi кiсiнiң көзiне қалайда түскiсi келмедi. Сөйтiп ол бағытын өзгертiп, егiстiк арқылы өтiп кетудi ойластырам дегенше, өзiнiң дүкен жанына қалай келiп қалғанын байқамай да қалды. Қарт есiктiн алдында тұр екен.

	– Кел, келе ғой, менiң, досым! – деп шақырды ол жұмсақ дауыспен.– Қайда асығып барасың?

	Шо одан ендi құтыла алмасын бiлдi. Шалдың оны алқымынан ала кетуi де оп-оңай едi. Ал Шо болса шаршап-шалдыққаннан тiптi қаша алатын да емес. Шалдың дегенiне көнiп, дүкенге кiруден басқа амалы қалған жоқ. Дегенмен оның аяқтары мұның жынын келтiрiп дiрiлдей бердi.

	Дүкен иесi кәрзеңкенi қолына алып, оны шамға жақындатып қарай бастады.

	– Ие, айттым ғой! Мұның iшiнде мана қораз отыр едi, ендi тауық болып кетiптi ғой! Мұндай ақ тауықтар тек «Ақ тырнада» ғана өсiрiледi.

	Кәрзеңкенi қайтадан жерге қойып жатып, оған қарсылық бiлдiргiсi келген Шоның сөздерiн құлағына да iлмей, ол сөзiн салмақпен одан әрi жалғастыра бердi:

	– Мен сенi алғаш көргенде-ақ үстiңдегi киiмiңнiң тауық ұрлауға ынғайлы екенiн бiлгенмiн... – дедi.

	– Тiптi де олай емес, – деп айқайлап жiбердi Шо, – бұл жай плащ қой!

	Шал оған түсiн суыта қарады:

	– Сен жұртты ақымақ қылма! Бұлтсыз күнi кiм плащ киюшi едi. Моп-момақан болып дүкенге келдiң, менен шарап талап еттiң... Iстiң шындыққа жуыспай тұрғанын сонда-ақ сезгем! Сен ойлама, жасым алпысқа келiп қалса да мен бәрiн бiрден байқаймын.

	Ендi не iстерiн бiлмей амалы таусылған Шо кәрзеңкеге қолын соза берiп едi, дүкеншi қарт:

	– Қозғама!– деп оны жедел қимылмен үстелдiң астына итерiп жiбердi.

	– Берiңiзшi, ең болмаса бiр қарайын! – деп жалынды оған Шо.

	– Қарауға неге болмасын, қарай ғой. Бiрақ ала қашам деп ойлама!

	Шал оған шамды жақындатып әкелдi. Шо кәрзеңкеге көз тастады да қуарып кеттi: оның iшiнде шынында да ақ тауық отыр екен! Жаңа ол фермада асығып жүрiп өзiнiң леггорнының орнына кәрзеңкеге мына тауықты салып жiберген екен ғой.

	– Жiберiңiз менi! Мен тез кетуiм керек, менiң өте тығыз шаруам бар! – деп айқайлап жiбердi ол.

	– Қайда, қайда бармақсың сен? Кәне, отыршы өзiң. Ал ендi жауап бер: мына тауықты сен «Ақ тырнадан» алдың ғой, ә?

	– Иә, иә, – деп ызалана басын изедi Шо.

	– Е-е, солай де...

	Шал өз ойының расқа шыққанына қуанып қалғандай түр бiлдiрдi. Шо бiр нәрсе айтқысы келiп, болған жағдайды түсiндiрмекшi болып едi, бiрақ ол ойынан айнып қолын бiр-ақ сiлтедi. Өйткенi ол ауызынан бiр сөз шықса-ақ өзiнiң жылап жiберетiнiн сездi.

	Кенет оның бақытына қарай есiктiң алдынан балалар көрiндi. Бұл келгендер мектептегi бiлiм тарату үйiрмесiнiң мүшелерi болатын.

	Шо уақытысында қайтып оралмаған соң, мазасызданып артынан iздеп шыққан-ды.

	Бiрақ Шо балалардың сұрағына жауап берген жоқ, еңсесi түсiп, үнсiз отыра бердi.

	– Сендерде хао бар ма? Маған бұршақ сатып алыңдаршы,– деп сұрады ол кенеттен.

	Ол бiр тәрелке бұршақты қомағайлана жеп алғаннан кейiн ғана болған жағдайды баяндап бердi.

	– Сен мұны маған неғып бiрден айтпадың?– деп оған жаны аши күрсiндi шал. – Ал мен болсам басқаша ойлап қалдым! Өйткенi сенiң бүгiнгi түрiң шынында да күдiк туғызарлықтай едi.

	Осыны айтты да, шал Шоның алдына тағы бiр тәрелке бұршақ қойды.

	– Же, тағы да жеп ал, өзiң әбден ашығып қалыпсың ғой,– дедi ол.

	– Бұл оқиға немен тынды дейсiңдер ғой?

	Көп ұзамай мектептiң қабырға газетiнде мынандай өлең шықты:



	Теңдесi жоқ Нгуен Ван Шоға



	Шо – әдiл боп үйрендi,

	Шо – жұрттың зерегi.

	Шо – ұрысты сүймейдi

	Шо – елдiң еренi!

	Бiрақ, әттең, ол бiздiң

	Қораздардың ұрысын...

	Қораздардың ұрысын

	Тiптен жақсы көредi!



	Оның үстiне үйiрме мүшелерi «Леггорнды жоқтау» атты мынандай өлең айтып жүрдi:



	Леггорнның бишара,

	Халi мүшкiл болыпты:

	Өйткенi оны иесi

	Қосты ойынға тиесi.

	Шоқысқаннан леггорн

	Әлi құрып зорықты.

	Сол ойында леггорн

	Жеңiлдi де қорықты.

	Өйткенi оның орыны

	Ұрыс емес, басқа едi...

	Бұл оқиға сол күйi

	Есте жүрер әсте ендi!





	Вьет Линь





ЦИРК ӨНЕРIНIҢ ҚАЙРАТКЕРI




	Бiрiншi тоқсанның аяғында бiздiң класқа жаңадан бiр бала келдi. Үзiлiс кезiнде бiз оны қоршап алып, таныса бастадық. Есiмi Фан екен. Жүрiс-тұрысы сондай биязы, мiнезi жұмсақ, кiшiпейiлдiлiгi тiптi керемет. Танысқан кезде мiндеттi түрде қолын бередi. Ал егер сiзбен бiр нәрсе жөнiнде келiсетiндiгiн бiлдiргiсi келсе, сүйкiмдi ғана жымиып басын изейдi де, алақандарын сипалап қояды. Мұның бәрiн ол бiзге өзiнiң астанада туып-өскендiгiнен деп түсiндiрдi.

	Не керек, әйтеуiр ол өзi сондай қызық болып шықты. Бiздiң ешқайсымызға да ұқсамайды. Тiптi оның киiм киiсi де бiзден өзгеше. Мәселен, бiз қыста iшiне мақта салып тiгiлген шолақ күртемен жүрсек, ол қашан көрсең де салпы етек ұзын пальто киiп алады. Онысы едәуiр көнетоз нәрсе болатын және үлкен пальтодан оған ыңғайланып қайтадан тiгiлгендiгi көрiнiп-ақ тұратын. Бiрақ ол бiзге ырық бермейтiн: бұл өзiме әдейi арналып тiгiлген пальто деп сендiруге тырысатын. Бiз, әрине, онымен сөз таластырып жатпайтынбыз – онда тұрған не бар, мүмкiн, солай болса солай да шығар.

	Сол күнi бiз сабақтан кейiн көркемөнерпаздар үйiрмесiнiң жетекшiсiн сайламақшы болдық. Ешкiмнiң де жетекшi болғысы келмедi. Ол үшiн бiз айрықша талант болуы керек деп есептейтiнбiз. Ал ондай талант бiздiң арамызда қайдан бола қойсын:

	Ал Фан болса өзi тiлек бiлдiрiп қолын көтердi. Бiз, әрине, қуанып кеттiк те, оны сайлай қойдық.

	Ол бұған әбден-ақ риза болса керек, сайланып алғасын ол маңғазданып:

	– Достарым, бүгiннен бастап менiң үйiрме жетекшiсi екенiмдi ұмытпаңдар! – дедi.

	«Жетекшi» деген сөздi ол айрықша мән берiп айтты да, бiз не дер екен дегендей қарады. Ешкiм ешнәрсе демеген соң ол мақтаныш сезiмiмен:

	– Бiлiп қойыңдар, менiң атам да, әкем де өнер қайраткерлерi болған, ал мен солардың iзбасарымын!– дедi.

	Осындайда iлiнiсе кетуге дайын Туан деген бала:

	– Атам да өнер қайраткерi болған дейсiң бе?– дедi.– Басқыншылар тұсында бiзде көркемөнер болғанын-ай, шiркiн!

	Фан да табан астында жауап бере қойды:

	– Сен дұрыс айтасың! Ол кезде шынында да бiзде көркемөнер болған жоқ. Бiрақ менiң атам циркте iстеген. Ал цирк көркемөнердiң бiр түрi ғой. Менiң әкем де циркте есепшi болған. Ал мен болсам...

	Осы кезде ол бос сөзбен уақытын алғысы келмегендей қолын қалтасына сұғып жiберiп, одан үлкен бiр бет орамал алып шықты. Оны бұрыштарынан ұстап тұрып, iшiнде ешнәрсе жоқ екенiн көрсеткiсi келгендей бiздiң көз алдымызда ұзақ сiлкiледi, Содан соң алақандарын бiр сипап қойып, бәйiт оқығандай өзiне-өзi бiрдеңе деп сыбырлады да, бiр қолының жұдырығын түйiп, оның үстiне орамал жапты. Содан кейiн орамалды асқан бiр ептiлiкпен тартып кеп қалды. Оның алақанында кәдiмгiдей аппақ тауық жұмыртқасы жатты!

	Бiз таңғалғаннан шулап қоя бердiк. Ол бiзге тәккабарлана қарап:

	– Бұл деген не! Менiң атам бұдан да зорларын iстей алатын. Бiрақ, амал қанша, ол кiсi қайтыс болып кеттi. Әйтпесе сендер өздерiң-ақ оған хат жазып бәрiн сұрап алар едiңдер. Адресi де оп-оңай болатын: «Ка атайға, Ханойға» десеңдер жетiп барар едi, – дедi.

	Оның қайтыс болып кеткен атасымен ешкiмнiң хат жазысқысы келе қоймағанын сезген Фан өзiнiң өнерiн одан әрi көрсете бердi. Ол үстелдiң үстiн саусақтарымен бiр-екi сыртылдатып жiбердi де өзiмен қатар тұрған Туанның иығын бiрнеше қайтара сипап қойды. Сөйттi де оның қолтығынан тағы бiр жұмыртқа алып шықты!

	Бiз күлкiден жарылып кете жаздадық. Осының бәрiн онын үлкен ептiлiкпен жасағандығы соншалық, бiзге ендi оның қолы тиiп кеткен жерден жұмыртқа шыға беретiндей болып көрiндi.

	Балалардың бiрi одан:

	– Ал сонда бұл нағыз жұмыртқа ма, оны жеуге бола ма? – деп сұрады.

	Ал Фан болса оған сөзiн қор қылып жатпады. Қолына ыдыс алып, жұмыртқаны соның үстiне жарды да жiбердi. Ол ақ уызы да, сары уызы да бар күндегi өзiмiз көрiп жүрген кәдiмгi жұмыртқаның өзi болып шықты.

	Бұған бiз мәз болдық.

	– Бiздiң үйiрме керемет болайын деп тұр! Ертеңнен бастап-ақ фокус көрсетудi үйрене бастаймыз. Жұрттың бәрiн қайран қалдырамыз әлi! – деп дуылдасып қояды балалар.

	– Шынында да өзi бәлекет екен, бiрақ аздап мақтаншақтау ма қалай?– деп күдiк бiлдiрдi олардың бiрi.

	Әйтсе де жанағы көргендерiмiз есте қаларлықтай болды. Өткен жылдың аяғында цирк көргенiмiз бар едi. Содан берi бiздiң балалар цирк десе iшкен асын жерге қоятын болып алған. Бәрiмiз де сиқырлық өнерiн меңгерсек деймiз, бiрақ оған бiздi кiм үйретсiн? Бiздiң бақытымызға қарай Фанның цирк өнерi қайраткерлерiнiң ұрпағы болып шыққаны кандай жақсы болды!

	Уақыт өтiп жатты. Бiз Фанға ендi қашан бастаймыз деп бiрнеше рет ескертiп те көрдiк. Бiрақ ол бiзге:

	– Цирк – өнердiң аса бiр күрделi түрi, ол сендерге ойыншық емес. Ол үшiн үлкен айла, амал керек. Ал үрiм-бұтағымен цирк қайраткерi, солардың iзбасары мына мен болсам...– деп жүре жауап бередi. Немесе:– Мұнда құр айламен түк те бiтiре алмайсың ол үшiн бақсылық сырларын игеру керек! – деп жұмбақтайды.

	Ал ендi бiрде:

	– Бұған айрықша ұғымталдық кажет, цирк өнерiне кiм болса соны баули алмайсың!– деп маңына да жолатпайды.

	Мiне, осындай екiұшты жауаптар бiздiң әуесқұмарлығымызды бұрынғысынан бетер қоздыра түстi. Арамыздағы ең шыдамсызымыз Туан болып шықты. Бiр күнi ол Фан екеуi кәдiмгiдей-ақ ұстасып қалды.

	– Неменеге жұмбақтай бересiң! – деп ашу шақырды ол.– Бiзге ешнәрсе үйреткiң келмейдi екен, онда сенiң үйiрме жетекшiсi болуға хақың жоқ.

	Фан да оған қырсыға жауап бердi:

	– Маған соларың керек-ақ болып тұр едi! – деп қыр көрсетiп тайып тұрды.

	Бiздiң мектептi бiрде ауылға егiн жинауға жiбердi. Бәрiмiздi үйдi-үйге бөлiп орналастырды. Бiрақ бiз тамақты өзiмiз дайындауға тиiс болдық. Бiз оған, әрине, онша қинала қойған жоқпыз. Өйткенi қай-қайсымыз да аздап тамақ жасай бiлетiнбiз. Ең бастысы оған жауап беретiн бiреудi табу керек болды. Бiрақ соған кiм келiсе қояр екен?

	Сәтi түсiп, бұ жолы да Фан мен болайын деп тiлек бiлдiрдi. Үйiрме жетекшiсi болудан бас тартқалы берi – ол да әлгi Туанның кесiрi – оның еңсесi түсiп кеткен. Оны бiз бәрiмiз байқап жүрдiк. Ендi, мiне, бiзге басшылық жасауға тағы бiр қолайлы жағдай туа қалды. Ал бiздiң ешқайсымыз да бұл iспен айналысқымыз келмедi. Сондықтан Фан қолын көтерiп: «Менi сайлаңдар, мен жетi атадан келе жатқан аспазшылар ұрпағынанмын»,– дегенде, ешкiм де қарсылық бiлдiрген жоқ.

	Тек Туан ғана әдеттегiсiнше тыныш отыра алмады:

	– Әнеугүнi сен цирк өнерi қайраткерлерiнiң ұрпағымын демеп пе едiң?– деп шағып алды.

	Бiрақ оған тосыла қойған Фан да жоқ:

	– Дұрыс айтасың,– дедi ол мiз бақпастан.– Мұнда тұрған ешқандай қайшылық жоқ. Жас кезiнде менiң атам циркте ойнаған, ал содан кейiн аспазшы болған. Егер сенбесеңдер, өзiнен хат жазып сұрауларыңа да болады.

	Ал мен өз басым бұл iске Фан сайланғанына қатты қуандым. Өйткенi мен былай деп ойладым: оның қолынан ғой бәрi де келедi, тiптi кез келген жерден жұмыртқа алып шығады. Егер мұндай адам бiзге ас дайындаумен айналысатын болса бiз, әрине, ешқашан да аш болмаймыз. Тiптi ең құрығанда жұмыртқамыз болады ғой. Асып та, қуырып та, құймақ жасап та жей беремiз!

	Сөйтiп Фан өз iсiне кiрiсiп те қеттi. Тiптi алғашқы тамақтың өзi-ақ бiздi таң тамаша қалдырды. Жұмыртқа құймағы деген не! Бiздiң алдымызға сорпасы бал татыған уыздай үйрек етi қойылды. Және қандай мол болды десеңшi! Әй бiр рақатқа баттық-ау!

	Сөйтiп бiз тәттi тамақтан басымызды көтере алмай кұнығып жатыр едiк. Өз атына айтылған мақтау сөздерге құлағын түре жүрiп кенет Фан сөз арасында елеусiз ғана:

	– Айтпақшы, тамаққа деп бөлiнген ақша таусылуға жақын,– дедi.

	Бiз сол отырған қалпымызда үнсiз тына қалдық.

	Осыған дейiн үйректiң санын рақаттана соғып отырған Шанг тамағына сүйек тығылғандай қақалып қалды.

	– Ал кешкiсiн не жеймiз? – деп сұрады ол сұстана. Фан түк болмағандай:

	– Сабыр етiңдер! Кешкi тамақ, әрине, болады. Аш қалмайсыңдар әйтеуiр,– деп жауап бердi.

	– Жоқ, бiздiң кешке не жейтiнiмiздi анықтап айт сен,– деп Шанг та қадала түстi.

	– Пiлдiң етiн жейсiңдер, – деп қырсыға қалды Фан да.

	Мұндайды кiм естiген. Бiздiң арамызда пiлдiң етiн жемек түгiл, оның қандай болатынын бiлетiн де ешкiм жоқ. Дегенмен балалар сабасына түсейiн дедi.

	Мен де оны бiлмеушi едiм. Бiрақ неге екенi белгiсiз, оның айтып түрғаны әлгi сиқырлықпен дүниеге келетiн тауық жұмыртқасы құсап көрiндi маған. Ол, әрине, пiлдiң етiнен бiрде-бiр кем емес қой.

	Тамақтанып алғасын бiр сағаттан кейiн бiз тағы да егiстiкке кеттiк. Бiрақ бiздiң ендiгi ойлағанымыз кешке не жейтiнiмiз жайлы мәселе болды.

	Фан бiзге не дайындар екен?!

	Күн еңкейiп, салқын түсе бастады. Аспан әлемiн селдiр тұман басты. Жұмыс күнiн аяқтап үйге қайттық.

	Келсек, тамақ дайын екен. Үстел үстiн сәндеп-ақ қойыпты. Бiрақ мәзiрде тек баклажан ғана. Мұқият кесiлiп қуырылған баклажан тәрелкелерге салыныпты. Сырт көрiнiсi көз тартады. Өзi дәмдi-ақ екен. Үстiне бұршақ тұздығы құйылған баклажан ауызға салып жiберсең ерiп жүре бередi.

	Неге екенi белгiсiз, Фан көрiнбейдi. Шанг бiрнеше қайтара:

	– Манағы берем деген пiлдiң етi қайда? Ет қайда? – деп қайта-қайта сұраумен болды.

	– Алдыңда тұр емес пе? – деп жауап бердi оған Туан салмақпен.– Немене, пiлдiң терiсi қалың екенiн бiлмеушi ме едiң? Мына жеп отырған баклажаныңның қабығы да жұқа деп айта алмассың!

	Ал мен болсам, бiздiн алдымызға тағы бiр керемет тамақ келетiн шығар деп күтiп, үмiттенумен отырмын.

	Осы кезде Фан да көрiндi. Өзi әбден қара терге түсiп, шаршап-шалдыққан сияқты. Ол аз болғандай оның сорлы басына:

	– Немене, бар болғаны осы ғана ма! Басқа түк таппадың ба?– деген сұрақтар жауып кеттi.

	– Ертең, мүмкiн, басқа бiрдеңе берерсiң? – деп тиiстi Шанг Фанға.

	Фан сол сабырлы қалпы:

	– Әрине, басқа нәрсе, ертең тауық жейсiңдер, – деп мұрнын бiр сипап қойды.

	Ол бiр кезде тауық салатын темiр тор әкелiп ағаштың жанына қойды. Оның үстiне майлық орамал жапты да: «Умбала, умбала, умбала, әуп!»– деп оны тартып кеп қалды. Тордың iшiнде, бұлай болар деп кiм ойлаған – бiр сүп-сүйкiмдi семiз тауык серуендеп жүрдi.

	Бiз қол соғып жiбердiк. Шынында да ғажап емес пе! Жұрттың бәрi Фанды жер-көкке сыйғызбай мақтап ала жөнелдi.

	– Өзi асыл тұқымды болу керек!

	– Семiзiн қарашы!

	– Леггорнға ұқсайды екен!

	– Маңғазын-ай өзi құдды генерал сияқты!

	– Мойнын қарашы, тұп-тура бишi дерсiң!

	Егер ол адам тiлiн түсiнер болса, бүгiнгi кеш оның қысқа өмiрiндегi ең бiр бақытты сәт болар едi. Бiрақ ол оны қайдан түсiнсiн! Өзiн мақтаған сөздерге пiшту деп те қарамай, ол сол баяғы тәуелсiз, маңғаз қалпы темiр тордың iшiнде әрлi-берлi жүрдi де қойды.

	Тауық салынған темiр тордың бiздiң көз алдымызда тұрғанына бүгiн бiрнеше күн, ал бiздiң жеп жүргенiмiз сол баяғы баклажан. Ол бiздi әбден мезi қылып жiбердi. Бәрiмiздiң де тауық етiн жегiмiз келiп кеттi. Бiрақ бiз Фанның мазасын ала беруге ыңғайсыздандық. Өйткенi ол сондай зиялы, тәрбиелi, кiшiпейiл жан ғой, ал бiздiң дөкiр мiнезiмiз оның жанына жайсыз тиер едi.

	Темiр тор бiздiң көзiмiздi көгертiп сол тұрған қалпы тұра бердi. Тауық та сол қыдырған күйi қыдырумен жүр. Бiздi ол тiптi адам ғұрлы көрер емес.

	Фан да сол сабырлы қалпы тордың жанында әрлi-берлi жүредi де қояды.

	Әбден шыдамы таусылған Туан ақырында:

	– Бұл немене, дүниеге сиқырлықпен келген жануар ма?– деп сұрады.

	– Дәл солай!

	– Ал өзi тамақ жеуге қалай?– деп қосып қойды оған Шанг.

	– Жегенде қандай! Күрiш дейсiң бе, жүгерi, бұршақ, ұлу дейсiң бе – бәрiн де талғамай соға бередi. Әсiресе құрт-құмырсқаны жоюға шебер.

	– Ә-ә, бұл өзi «жоюға құмар» екен ғой! – деп шулап қоя бердi балалар.– Ал егер бiз оның өзiн жойғымыз келсе ше!

	– Сабыр! Сабыр! – деп саусағын көтердi Фан.– Әрине, жоюға болады.

	Ол дереу қолын қалтасына салып, асығып-аптығып бiрдеңе iздей бастады. Бiрақ онысын таба алмаған болуы керек, өңi қуқыл тартып сұп-сұр болып кеттi. Бiз оның мүндай күйге түскенiн бiрiншi рет көрiп отырмыз. Неге өйттi екен? Мүмкiн, бiр жағдай болған шығар?

	Шынымызды айтсақ, баклажан бiздi әбден мезi қылып жiбердi. Бiз ашыға бастадық, ақырында Шанг пен Туан Бинь атайға барып, картоп сұрап әкелмекшi болды. Өйткенi бiздiң күшiмiз азайып бара жатты...

	Туан iшiне картоп салынған қазанды ошаққа қойып, астына от жаға берiп едi, кенет Бинь атай:

	– Балалар, осы сендер мына бiзге көмекке келген мектеп оқушылары емессiңдер ме? – деп сұрады.

	– Иә, оны неге сұрадыңыз? – деп таңдана қарады оған Туан.

	– Мүмкiн, сендер Фан деген баланы бiлетiн шығарсыңдар? Жақында ол менен зоология пәнiне көрнекi құрал ретiнде керек едi деп бiр тауықты қарызға сұрап алып едi...

	– Тауық дейсiз бе? Леггорн емес пе?

	– Иә, иә, леггорн тауығы. Көп кешiктiрмей қайтарып берем деп едi. Шамасы, менiң аты-жөнiмдi ұмытып қалған болуы керек, бiздiң ауылдағы үйлердiң бәрi бiр-бiрiне егiздiң сыңарындай ұқсас қой, иесiнiң атын бiлмесең тiптi де таба алмайсың.

	Сөйтiп әлгi тауықтың қайдан шыққаны бiзге түсiнiктi болды. Оның сиқырлыққа үш қайнаса сорпасы қосылмайтыны да анықталды.

	Бүгiнгi кешкi тамақтың тiптi мәнiсi болмады. Өйткенi бiздiң балалар мына әсем тауықтың Бинь атайдың меншiгi екенiн бiлiп алған. Тек мен ғана сиқырлы жұмыртқа күтумен отырмын. Сондықтан оған:

	– Фан, сен бiзге бiр фокус көрсетiп жiбершi! – дедiм.

	Ол келiсе кеттi.

	Қолын сермеп кеп қалып едi – оның алақанында iрi ақ жұмыртқа пайда бола қалды. Қуанғаннан жүрегiм тарсылдап қоя бердi. Фан жұмыртқаны жайлап қана сипады да, үстел үстiне қойды. Сосын басын еңкейтiп, алақандарын сипап бiзге жымия қарады.

	Ол өзiнiң кезектi фокусын көрсетерде үнемi осылай ететiн.

	– Уа, халайық! Сiздерге өзiнен-өзi домалай жөнелетiн жұмыртқа көрсетуге рұқсат етiңiздер! – дедi.

	Өзiнен-өзi домалайтын жұмыртқа дей ме? Сондай да бола ма екен? Бiз қайран қалдық. Фан қолына бiр шыны су алып, оны жұмыртқаға бүркiп едi, мiне ғажап: жұмыртқа өзiнен-езi қозғала бастады! Қозғалды да, жайлап домалай жөнелдi.

	Бiздiң таң-тамаша қалғанымызға насаттанған Фан:

	– Мiне солай! Бұдан да зорын көрсете алам, керек болса. Мен деген цирк өнерi қайраткерлерiнiң ұрпағымын ғой,– деп мақтанды.

	– Сен сөйтiп тағы да «цирк өнерi қайраткерлерiнiң ұрпағымын» дедiң бе! Әй, «үшiншi буын», егер сен мықты болсаң, сиқырлықпен мына тауықты жойып жiбершi! Көрейiк сенiң әуселеңдi, – деп Фанның жеңiсiне жыны келген Туан орнынан атып тұрды. Ол тордың жанына жетiп барды да: – Жоқ, мұны бiз өзiмiз көрсетемiз! Шанг, берi кел! – дедi. Сөйтiп ол бiзге бұрылды:– Ең жаңа номер! «Тауықты жойып жiберу» деп аталады! Орындайтын Шанг!

	Шанг байсалды кейiппен тауық тұрған тордың жанына барды. Үстелдi жағалай отырған балалар:

	– Ал, қане, баста!

	– Созбасайшы ендi!

	– Ура! Тауықты қалай жою керек екендiгiн көремiз!– деп шуласып қоя бердi.

	Шанг та Фанның iстегенiн iстедi: басын еңкейттi, жымиып алақандарын сипады, сөйттi де сәл еңкейе берiп, торды iлiп алды да, қаша жөнелдi.

	Бұлар шынында да тауықтың басын шауып тастар деп қауiптенген Фан айқай салып оның артынан қуа жөнелмек болып едi. Бiрақ оны Туан ұстап қалды.

	– Сабыр, сабыр! – дедi ол Фанға жұрттың бәрi еститiндей етiп. – Сен Шангтың қай заманнан берi тауықтарды өз иелерiне қайтарушы екенiн бiлмеушi ме едiң? Иә, солай, балақай!

	Ауылдан қайтқан соң бiз екiншi тоқсанның алдында бiр аптадай демалып жаттық. Бiздiң балалар ендi цирк өнерi туралы кiтаптарды мұқият оқумен болды. Туан, мәселен, «Цирктегi фокустар» және «Сиқырлық сырлары» деген кiтаптарды тауып алды. Оның үстiне бiзде «Қара магия», «Ғылыми фокустар», «Жаттығулар» деген кiтаптар болды. Бұл кiтаптарды демалысқа келген Туанның немере ағасы Лан әкелген едi. Оның өзi дәрi-дәрмек фабрикасында iстейдi екен, олар да цирк өнерiмен әуестенушiлер болып шықты. Лан бiзге көп нәрсе үйретуге уәде бердi.

	Бiздiң балалар неше түрлi шарлар, резеңке доптар, бөтелкелер, теннис шарларын, жiптер, арқандар жиыстырды. Бiздiң циркке ауадай қажет бұл дүниелердi бiз «реквизит» деп атадық.

	Бiз ендi цирк өнерiнде ешқандай сиқырлық пен бақсылық жоқ екендiгiн, ондағының бәрi тек ғылыми негiзге сүйенетiндiгiн ұқтық. Бұл iсте қырағы көз, жiтi қимыл және үлкен машық керек екен. Оның үстiне бұл өнердi әркiм-ақ оқып үйрене алатын көрiнедi. Бiрақ бiз өз үйiрмемiзге қолынан iс келетiн шебер, пысық балаларды таңдап алдық.

	Екiншi тоқсан басталып, бiз мектепке барған кезде Шанг Фанның бiздi таң-тамаша қалдырған өзiнен-өзi домалайтын жұмыртқа фокусын жасай алатын дәрежеге жеттi. Мұнда тұрған ешқандай сиқырлық жоқ екен, бәрi де оп-оңай нәрсе. Ол үшiн былай iстеу керек: әуелi жұмыртқаны болар болмас етiп тесесiң де, оның iшiндегiсiн түгел ағызып жiбересiң. Сосын оған кептiрiлген сүлiк кiргiзесiң. Кептiрiлген сүлiк ширатылады да, өлген сияқты болып қалады. Осыдан кейiн жұмыртқаны тесiлген жерiн желiмдейсiң де үстiнен әк жағасың. Жұмыртқаның үстiне суық су құйған кезде сүлiкке жан кiредi, ол әктiң иiсiн сезiп жан ұшыра қимылдай бастайды. Сондықтан жұмыртқа өзiнен-өзi домалайтын болып көрiнедi. Мiне бар болғаны осы ғана. Ал мұның несi қиын? Алдын ала дайындалып қойылған жұмыртқаға кiм су себе алмайды!

	Бiз қатты қобалжыдық. Өйткенi бiз өз үйiрмемiздiң қол жеткен табыстарын бүкiл мектеп алдында көрсетуiмiз керек едi. Әсiресе Туан қатты тебiрендi. Өйткенi ол бiздiң үйiрменiң жетекшiсi болатьiн. Ол өзi нағыз iскер, әрi белсендi бала болып шықты.

	Қажеттi кiтаптарды тауып, оны мұқият оқып шығуға қаншама күш жұмсады десеңiзшi! Бiрақ ол өзi ойынға қатыспайтын, сондықтан балалар ойынына риза болған көрермендер қошеметiнен көбiне сырт қалып қоятын. Өйткенi ол үйiрме жетекшiсi болғандықтан, ойын барысына бақылау жасап, программаның ойдағыдай жүруiн қадағалаумен болатын. Бұл да, әрине, ойынға қатысудан бiрде-бiр кем түспейтiн аса маңызды нәрсе.

	Айтатыны жоқ: бiздiң кластың бүгiнгi көрсеткен өнерi көпшiлiк көңiлiнен шықты!

	Фан залда жалғыз отырды. Ол да, әрине, тебiренiс үстiнде едi. Бiздiң балаларға көпшiлiк қол соққан кезде ол бiр қуанып, бiр күйiнiп отырды.

	Концертiмiздiң үшiншi номерiн хабарлаған кезде, ол тiптi бiзге қарамауға тырысты. Өйткенi ол «Кез келген жерден жұмыртқа шығарамыз» деп аталатын Фанның өзiнiң сүйiктi фокусы болатын.

	Бұл фокустың сыры қайда жатқанын бiз әлдеқашан-ақ бiлiп алғанбыз. Ол үшiн жұмыртқаны жейденiң жеңiне жасырып қойып, елдiң көзiн ала бере жедел қимылдап жеңiңнен шығара қою керек. Онда тұрған ешқандай сиқырлық жоқ.

	Бiрақ бiздiң балалар ол фокусқа өзiнше бiрдеңелер қосты. Ендi бұл фокус: «Балшықтан жасалған тауықтың жұмыртқасы» деп аталды. Ол тауықты бiздiң кластың бiр баласы жасап шығарды, ол фокусты Шанг көрсететiн болды. Ол тауықтың жасанды тауық екендiгiн көрсету үшiн Шанг оның жауырынынан ағаш таяқшамен қағып-қағып қояды. Бiр кезде ол өзiмiз айтқан әдiс бойынша жұмыртқалайды. Сосын Шанг оның үстiне суық су себедi. Сөйтедi де бiр ысқырып жiберiп, күртесiнiң етегiн тоса қояды. Ал жұмыртқа өзiнен-өзi домалап келiп оның етегiне түседi!

	Таң-тамаша қалған зал гулеп қоя бердi. Көпшiлiк iшiнде тек Фан ғана көңiлсiз. Ол қазiр өзiнiң осы фокусты соңғы рет қашан көрсеткенiн де ұмытқан. Ендi ол өз өнерiн кiмге көрсете алады. Әне, сахнада ендi оның орнында басқа балалар жүр. Ал цирк өнерi қайраткерлерiнiң ұрпағы мұның отырысы мынау... Фанның еңсесi түсiп, залдан тiптi кетiп қалғысы да келдi. Бiрақ кете алмады.

	– Сендер бiлесiңдер ме, бұл үйiрменiң жетекшiсi Фан деген бала. Ол өзi цирк өнерi қайраткерлерiнiң ұрпағы көрiнедi!– дедi кенеттен алдыңғы жақта отырған бiреу. Фан оның үшiншi класта оқитын танысы Тхань екенiн байқап қалды.

	Фан қып-қызыл болып кеттi. Ол ендi артына қарап мұны көрiп қоймаса жақсы болар едi. Егер көрiп қойса, Фанның ешқандай да үйiрме жетекшiсi емес екендiгiн сезiп, мұның абыройы айрандай төгiледi ғой. Осыны ойлағап Фан басын төмен тұқыртып, екi бүктетiле еңкейiп алып, арт жаққа қарай шегiнiп барды да, сыртқа шығып кетуге ыңғайланды.

	Осы кезде сахнада ойын көрсетушiлер:

	– Орындықтардан пирамида жасау! – деп хабарлады.

	Арада бiр минут өттi, екi минут өттi, бiрақ сахна пердесi ашылмады. Оның ар жағынан бiреудiң құлап түскенi естiлдi. Мұны естiген Фан одан әрi шыдап тұра алмады, дереу солай қарай жүгiре жөнелдi.

	Сейтсе осы номердi орындаушы Шанг пирамиданың үстiне шыға алмай тырбыңдап жатыр екен.

	– Кiтапта жазылғанның бәрiн iстеп бақтым, Сонда да болмай жатыр,– деп қабағын шытты ол.

	– Бол, болсаңшы, тез!– деп асықтырып жатыр оны Туан. – Залдағы жұрт әлдеқашан күтiп отыр, мүмкiн, келесi номердi хабарлармыз...

	Бiрақ келесi номер де дайын болмай шықты.

	Бiз ендi не iстерiмiздi бiлмей қатты састық. Осы кезде бiздiң жанымызға Фан жетiп келдi.

	Ол қолын жоғары көтердi де, орындықтарды қалай қою керек екендiгiн айтып, пирамиданы тез жөндей қойды. Сөйттi де кiшiпейiлдiлiк көрсетiп анадай жерге барып тұрды.

	Бiрақ бiз оның тағы да бiрдеңе дегiсi келiп тұрғанын байқап қалдық.

	Бұдан кейiн ол қайта-қайта iске араласып, әр нәрсеге көмектесiп, ақыл-кеңес берiп жатты...

	Ойын бiткеннен кейiн Фан ешкiмнiң көзiне түспей үйiне жалғыз қайтты. Оның артында опыр-топыр болып басқа кластың балалары келе жатты. Бәрiнiң аузында жаңағы бiз көрсеткен цирк ойыны туралы әңгiме...

	Фан басын жоғары көтерiп, тұңғиық аспанға көз тастады. Аспан күмбезi бүгiн әдеттегiсiнен де биiктеп кеткен сияқты. Жымыңдаған мап-майда жұлдыздар бiр-бiрiне тығыз топтасып, Құс Жолын құрапты. Ал Құс Жолының өзi керемет бiр үлкен күмбезге көлденең тартылған жiбек бау құсап көздiң жауын алып жылт-жылт етедi...

	Жадырап жаз да келдi. Алқызыл феникс гүлдерi қанат жайды... Цикадалар сыңғырлап әсем әуенге басты.

	Фан өзiнiң қолдан тiгiлген әйгiлi пальтосын мұқият бүктеп, сандыққа салып тастады.

	Бiз көркемөнерпаздар байқауының ең соңғы қорытынды концертiне дайындалып жаттық. Бiздiң балалар Фанға қайтадан үйiрме жетекшiсi болуды ұсынып бiрнеше рет қолқа салды. Бiрақ ол бұған көнбей қойды.

	– Жоқ, мен актер боламын. Тек қана актер боламын! – деп қасарысты ол.

	– Егер сен ада-жүдә үйiрме жетекшiсi болғың келмесе, жаттықтырушы бол! – дедi оған Шанг.

	Фан жанарын жалт еткiзiп:

	– Жоқ, мен атақты актерлер ұрпағымын, солардың iзбасарымын! Менi тек актер деп атауларыңды сұраймын! – деп кеудесiн қағып-қағып қойды.





	Суан Шать





ӘКЕГЕ ХАТ




	Әкесiнiң тағы да әскерге барайын деп жүргенiн Минь ауылдың дәл iргесiндегi шабындыққа зеңбiректер әкелiп орнатқан күнi естiдi.

	Ол әкесiнiң әскерде алғаш рет қашан болғанын бiлмейтiн. Өйткенi Минь ол кезде жарық дүниеге келген де жоқ едi. Әскерге алғашқы барғанда табаны күректей тоғыз жыл соғысып қайттым деп отыратын әкесi. Соған қарағанда тоғыз жыл деген көп болғаны-ау, шамасы. Минь болса жақында ғана әрең деп сегiзге толды..

	Минь тұратын ауыл өзен жағасында болатын. Ал өзеннiң ар жақ бетiнде завод бар. Ол қызғылт түске боялғандықтан сырттай қарағанда әсем де салтанатты сарайға ұқсайды. Зеңбiректер мына бер жақ беткейге – заводқа қарама-қарсы қойылған.

	Бұл күндерi Минь достарымен бiрге зеңбiрекшiлерге жиi барып, олардың қалай дайындалып жатқанын көрiп қайтады.

	Бiр жауынгер қолындағы кiшкентай жалаушасын сермеп кеп қалғанда, зеңбiрек жанында тұрған басқалары сол зеңбiрекпен бiрге айнала бастайды. Ал зеңбiректiң сорайған мойны пiлдiң тұмсығына ұқсайды: бiресе жоғары көтерiледi, бiресе төмен түседi.

	Бiр күнi Минь әкесiнен:

	– Зеңбiректер қашан атады? – деп сұрады.

	– Бiлмедiм, балам.

	– Зеңбiректiң аузынан от ұшқындағанын тезiрек керер ме едi, шiркiн!

	Мұны естiген әкесiнiң жүзi салмақты бола қалды:

	– Жоқ, ұлым, соның атқанын көрмей-ақ қойған жақсы ғой.

	– Неге?

	– Өйткенi олар тек американ самолеттерi келсе ғана атпай ма? Ал олар бiздiң жерiмiзге бомба тастайды ғой. Жарайды, оқы сабағыңды.

	Минь сабағын оқып отырып жауынгерлердiң өздерi де нағыз ұшақтар ұшып келгенiн қалайтын шығар деп ойлады. Өйткенi күнi бойы ағаш ұшақты атқылай берудiң несi қызық дейсiң. Олай болса нағыз зеңбiректiң керегi не? Мұны жауынгерлердiң өздерiнен сұрау керек екен.

	Келесi күнi мектептен келген Минь әкесiне:

	– Әке, мен бiлдiм: жау өте қатал. Егер американ бомбасы бiздiң үйге түсетiн болса, осы тұрған үй табан астында жоқ болады, – дедi.

	Әкесi ұлына таңдана қарады, бiрақ ештеңе деген жоқ, қолындағы кооперативтiң есеп кiтабына үңiле бердi. Әскерге кеткенге дейiн ол оны тексерiп шығуы керек едi.

	Сөйтiп әкесi көп ұзамай жүретiн болғаны ғой. Мұнымен соңғы бiр әңгiмелескен кезде алысқа, өте алысқа кетемiн деген.

	Минь әкесiнiң мына iргеде тұрған жауынгерлермен неге қала салмайтынын түсiне алмады. Өне бойы үйдiң iргесiнде болар едi ғой. Осы үлкендердiң оп-оңай iстi қиындатпаса жүре алмайтыныны-ай!

	Мына жауынгерлердiң арасындағы Миньнiң жаңа танысы Мат ағайдың үйi де өте алыста, сонау теңiз жағасында. Ондағы теңiз толқындары таудай, ал дыбысы күрiш бастырып жатқан қырмандағы еңбек әуенiнiң дабылындай дейдi. Ал далалары бiздiң далаларымыздай жасыл емес, аппақ, сор көрiнедi. Сондықтан ондағының бәрi тұз татиды, тiптi адамның көз жасы да тұз татиды дейдi.

	– Сiз жылаңызшы, мен дәмiн татып көрейiн, – дедi мұны естiген Минь.

	Мат ағай iшек-сiлесi қатып көзiнен жас аққанша күлдi. Бiрақ, неге екенi белгiсiз, бұ жолы менiң көзiмнiң жасы ащы емес, тәттi дедi ол.

	Минь бұл әңгiменi әкесiне айтып едi, ол да жатып кеп күлдi. Сосын ол қолына бор алып, тақтаға Вьетнам картасын сызды да, былай дедi:

	– Американдықтар қазiр теңiз жағалауын атқылауда. Мен тура сол жерге барамын. Теңiз жақтан келе жатқан американ самолеттерiн атып, бiздiң деревняға келмейтiндей етемiз. Ал сенiң танысың бұрынғысынша ағаш самолеттердi атқылай берсiн.

	Әкесi жолға шығар алдында үйге көп адам келдi. Ол бәрiмен қол алысып қоштасты. Тек шешесiне ғана қол берген жоқ.

	Ал Миньдi кеудесiне қысып, мейiрлене ұзақ сүйдi. Ол мұны ешқашан да бұлайша қатты сүйiп көрген емес. Содан кейiн ол жолға шықты, үй бiрден қаңырап бос қалды. Шешесi оны шығарып салуға кеттi.

	Минь үйде жалғыз қалды. Ол есiк алдына отырып алып, әкесi ұстап берген инелiкке қадала қарады. Ол жiпке байлаулы болатын. Кенет ол жерден ыршып көтерiлiп, ызыңдай ұшып, ұзақ айналды. Ақыры жiптi шатыстырып алып, әбден болдырып, Миньнiң аяғына тұмсығын тiрей құлады да тыныштала қалды.

	Минь қақпаның алдындағы ағашқа көз тастап едi, ол оған бiреу емес үшеу боп көрiндi.

	Кенет ол өзiнiң көз жасы да, Мат ағай айтқандай, кермек татитынын сездi.

	Ол босағада тағы бiраз отырды да, орнынан тұрып үйге кiрдi.

	Қабырғада iлулi тұрған орден куәлiгiнен әкесi бұған сынай қарайтын сияқты. Оның жанында аздап майысқан, бүйiрiнде кiшкентай тесiгi бар бидон iлулi түр. Бұл әкесiнiң өткен соғыста қанжығасында жүрген майдандас серiгi. Ал ана тесiк сол соғыстың үнсiз куәсiндей болған оқтың iзi.

	Минь бидонды қабырғадан алды да тығып тастады. Өйткенi әкесi оны өткен соғыстың көзi, соның жансыз куәсi дедi ғой. Сондықтан оны жоғалтуға болмайды. Ал соғысқа кеткен адам әманда тоғыз жылға кететiн болуы керек. Соған дейiн жоғалтып алса бұл таяқ жеп қалмай ма.

	Әкесi кеткеннен кейiн көп ұзамай-ақ ауылға американ ұшақтары шабуыл жасады. Осыдан бiрер күн бұрын Миньнiң үйiнiң iргесiнен баспана қазылған болатын. Сол баспанаға паналаған Минь, әрине, жауынгерлердiң нағыз ұшақтарды қалай атқылағанын көре алған жоқ.

	Снарядтар гуiлi мен жарылыс даусы шыққан кезде Минь анасы екеуi тамақтанып отырған. Шешесi Миньдi баспанаға қарай сүйрей жөнелдi. Олар со жерде отырды да қойды. Шешесiнiң қолы дiрiлдеп, ұлын кеудесiне қысумен болды.

	Бiрнеше күннен кейiн американдықтар тағы да ұшып келдi. Шешесi бұ жолы Миньдi баспанада жалғыз қалдырып, өзi бiр жаққа жүгiрiп кеттi.

	Әрине, Минь де о жерде ұзақ отырған жоқ. Баспанадан ұрланып шығып, досы Тинге қарай жүгiре жөнелдi.

	Тин ағашқа шығып алып, зеңбiректердiң аузынан қалай жалын атқылағанын көрiп отыр екен. Ол қолын сермеп, бiздiң жауынгерлердiң қандай батыр екенiн айта бастады. Минь ағаштың жанында тұрып, оның әңгiмесiне құлағын түрген бойы жайлап қана үстiнiң топырағын қағып-сүртiп жатты. Өйткенi Тин оның өне бойы баспанада отырғанын бiлмеуi керек қой. Кенет Минь анасының мұны шақырып жатқанын естiп қайтадан үйiне жүгiре женелдi.

	Анасы ашулы екен.

	– Сен қайда қашып кеттiң? Айтқанды неге тыңдамайсың? – деп зекiдi.

	– Сiз де қашып кеттiңiз ғой. Ал Тин болса ағашқа шығып алып, бiздiң зеңбiректерден қалай от атқылағанын көрiп отыр.

	– Бұдан былай бүйтушi болма, – деп ашуланды шешесi.– Тин – тiлазар бала. Мен оның әкесiне айтып жанын шығартамын. Есiңде болсын: оқ ату – үлкендердiң iсi, ал сен сияқты кiшкентайлар баспанада отыруы керек.

	Анасы мен Минь кешке дейiн бiр-бiрiне ренжiсiп жүрдi.

	Тек кешкiсiн ғана шешесi ұлынан:

	– Минь, сен Мат ағайды бiлесiң бе?– деп сұрады мейiрлене.

	Минь мақтаныш сезiмiмен:

	– Мат ағай – менiң ең жақсы досым,– дедi. Сөйттi де:– Ә-ә, бiлдiм, бiлдiм. Сiз менi баспанаға қалдырып, өзiңiз солардың қалай атқанын көруге кеткен екенсiз ғой!– деп айқайлап жiбердi.

	– Мен айттым ғой саған: оқ ату – үлкендердiң iсi.

	Ал сен сияқты кiшкентайлар үйде отыруы керек.

	– Мат ағай мен туралы сұрады ма?

	– Сұрады. Оның үстiне саған самолеттiң даусын естiген бетте баспанаға жүгiрсiн дедi.

	Бiрде Минь баспанада отырып алып, зеңбiректердiң гүрсiлi мен снарядтардың жарылысын естумен болды.

	Ол қазiр бiздiң жауынгерлер мен американдықтардың қайсысы атып жатқанын оп-оңай ажырататын болып алған.

	Кенет Минь жап-жақын жерден түсiнiксiз айқай-шу мен адамдардың әрлi-берлi зыр жүгiрiп жүргенiн естiп қалды.

	Ол сыртқа шығып, құлағын түрiп едi:

	– Атып түсiрдi! Атып түсiрдi! Американдық құлады!– деп дабырласып жатты бiреулер.

	Минь орнынан атып тұрып Тинге жүгiре жөнелдi, бiрақ анау орнында жоқ болып шықты.

	Сосын ол айқай-шу шығып жатқан ауыл шетiне қарай жүгiрдi, бiрақ оны халық жасақшыларының қатарындағы күзетшi қыздар ұстап алды:

	– Дереу табаныңды жалтырат! Мұндай кезде балалар үйде отыруы керек!– дедi олар.

	Минь күзетшiлердiң мұнша көбейiп кеткенiне қайран қалды.

	Бiр кезде қайдан шыққаны белгiсiз қара терге түскен Тин келе қалды. Миньдi көрген кезде оның көзi шарасынан шығып кеттi. Оны маңдайынан шертiп қалып:

	– Эх, көртышқан, жер астында отырып түк те бiлмейсiң ғой сен. Бiздiң жауынгерлер парашютпен секiрген американдықты ұстап алды. Мен өз көзiммен көрдiм, оны сенiң мамаң мылтығын кезенiп өзi айдап бара жатты. Сен оның ұзындығын көрсең...

	Содан кейiн Минь зеңбiрекшiлерге барып, Мат ағайды iздестiре бастады. Бiрақ оны еш жерден таба алмады. Ол жауынгерлердiң бiрiнен:

	– Мат ағай қайда екен?– деп сұрады.

	Бұл жауынгер Мат ағай құсап жымия қойған жоқ. Өзi көп сөйлемейтiн кiсi болуы керек. Сосын сәл тұтығыңқырап:

	– Ол ендi жоқ...– деп жауап бердi.

	– Ол үйiне қайтып кеттi ғой, ә? Мен оның үйiн бiлем, ол өте алыста, теңiз жағасында тұрады, менiң әкем де қазiр сол жақта әскерде жүр.

	Жауынгер үндемей қалды. Сосын:

	– Сенiң есiмiң Минь болу керек, ә?– деп сұрады.

	– Иә...

	Жауынгер қалтасынан күмiстей жылтыраған кiшкентай ғана ұшақ алып шықты.

	– Мат ағай бұл самолеттi атып түсiрiлген американ самолетiнiң қалдығынан саған арнап әдейi жасаған, – дедi.

	Минь бұл сыйлыққа өте қатты қуанды.

	– Мат ағай менiң ең жақсы досым!– дедi ол жауынгерлерге.

	– Мен оны бiлемiн. Ал ендi менiмен дос болғың келе ме?

	– Иә...

	... Әкесi әскерде жүрген жақта американ ұшақтары өте жиi ұшатын болып алды.

	Миньнiң әкесi жауларды туған жерiне жiбермеу үшiн жан аямай қаһармандықпен соғысты. Ол өзiнiң ұлына берген уәдесiн ешқашан да ұмытқан жоқ. Ол оны мүлтiксiз орындауға тырысты.

	Бiрақ бiр күнi оған американдықтар туған ауылын бомбалады деген хабар келдi. Әкесi бұған қатты қобалжыды. Көп ұзамай ол үйiнен хат алды. Бұл оған ұлының өмiрiнде тұңғыш жазған хаты едi.

	«Саламатсыз ба, папа. Папа, сiз американ самолеттерiн жiберiп алған болуыңыз керек, олар бiздiң жаққа ұшып келдi. Сiз оларды көрмей қалғансыз ғой, шамасы, сiз ұйықтап жатқанда өтiп кеткен-ау. Бiрақ сiз қапаланбай-ақ қойыңыз, бiздiң жауынгерлер оларды атып түсiрдi. Анашым еңгезердей, ұп-ұзын американ солдатын алдына салып айдап әкелдi. Ал бiздер, майда балалар, жауынгерлерге су тасыдық. Мен суды, сiздiң бидоныңызбен тасыдым, ол өзi тесiк едi ғой, бiз оны бәрiмiз жабылып бiтеп алғанбыз. Папа, сiз жауларды аямай соғыңыз, ал бидон туралы қайғырмаңыз, жарай ма? Әрине, оны, мен әрқашанда өзiм алып жүруiм керек қой, бiрақ бiздiң балалар онымен бәрiмiзге де су тасуға мүмкiншiлiк беруiң керек, әйтпесе бұл социалистiк саналылыққа жатпайды дейдi. Бiз бидонға көк шай демдеймiз. Жауынгерлер шайды өте жақсы көредi. Мамам менен күн сайын: «Сен папаңды сағындың ба?»– деп сұрайды. Қызық өзi, менен мұны қанша сұраса да ұмытып қала бередi. Бiздiң класта екi оқушы кемiп қалды. Ендi бiздiң арамызда Хоа меч Донг жоқ, сiз оларды бiлесiз, бiздiң үйге келiп едi ғой. Оларды американдықтар самолеттен атып өлтiрдi. Папа, сiз Хоа мен Донг үшiн өш алыңызшы, жарай ма? Бiздiң тауық көп балапан шығарды. Мен оларға ағаштың астынан күрке жасадым. Осымен бiттi. Жазудан қолым талып кеттi.

	Сау болыңыз. Минь.

	Папаммен бiрге соғысып жүрген барлық жауынгерлерге сәлем жолдаймын.»

	Әкесi бұл хатты оқып шығып, қатты тебiрендi. Минь, әрине, әкесiнiң түс көрiп, онда ол папасының аузына ескi бидоннан су тамызғанын бiлген жоқ. Әкесi сол суды iшiп, кенеттен өсе бастайды. Оның өсе-өсе үлкейiп кеткендiгi соншалық, тiптi таудан да биiктеп кетедi...

	Ендi ол тенiзге қарай жау ұшақтарының соңынан кереметтей от шашқан ажал оғын жөнелтiп жатты. Олар жау ұшақтарына тиген кезде, әлгiлер табан астында лап етiп жанып, күлге айнала бердi...





	Ван Тхиен





ҰЙҚЫ




	Таңертеңгi уақыт болатын. Тас жол жақтан үлкен бiр жүк машинасы көрiндi. Ол На дейтiн кiшкене қыздың үйiнiң жанына келдi де, бамбуктен жасалған қалқанның астына тоқтады.

	Шофер кабинадан түстi. Өзi жап-жас, ұзын бойлы, қараторы жiгiт екен, үстiнен бензин иiсi аңқиды. Ол қызға iш тарта күлiмсiрей қарады.

	– Сен осында тұрасың ба? – деп сұрады ол. Даусы жұп-жұмсақ, ұяң, сүйкiмдi естiлдi.

	– Иә...

	– Ал әке-шешең үйде ме?

	– Жоқ, егiстiкте. Үйде бiз iнiмiз екеумiз ғана.

	– Сенiң үйiңде дем алып алуға болар ма екен? Қыз ұялып, не дерiн бiлмей төмен қарады.

	– Қалай, бола ма?– деп сұрады ол тағы да.

	– Иә... Сiз өзiңiз ғана ма?

	Шофер сiрiңке жағып, темекi тұтатты.

	– Өткен аптада Тхань Хоа түбiнде американдықтар менiң машинамды атқылаған едi. Көмекшiм аяғынан жараланып, госпитальға түстi. Ал кеше кешкiсiн олар тағы да шабуыл жасады. Мiне, көрдiң бе?– деп ол кабинаның есiгiндегi оқ тесiп өткен жерлердi көрсеттi.

	– Ой!– деп ыршып түстi қыз.

	Ал оның титтей iнiсi Ти бұл айтылғандардан ештеңе де түсiнбей, дөп-дөңгелек көздерiн бақырайтып шоферға қарап қалыпты.

	– Ағай, сiз өз машинаңызбен не тасисыз? – деп сұрады На.

	– Мен тасымайтын дүние жоқ,– деп жауап бердi шофер.– Кiтап, дәптер, сабын, керосин, киiм-кешек...

	– әйтеуiр шекара маңында тұратындарға не керек, соның бәрiн тасимын.

	Ендi ол Наның тұрмыс жағдайы туралы сұрастыра бастады.

	Шофердiң көңiлдiлiгi мен ашық мiнездiлiгi қызға ұнап қалды, ендi ол ұялғанын қойды. Ол жақында американдықтардың мектептi қалай бомбалағанын, жарық беретiн ракеталардың көмегiмен тас жолды қалай атқылағанын, өзiнiң әзiр бесiншi класс оқулықтарын түгел сатып алып үлгiрмегенiн, өмiрiнде бiрде-бiр рет машинаға мiнiп көрмегенiн әңгiмелеп бердi...

	Тек осы кезде ғана На шофердiң көзi iлiнiп бара жатқанын байқап қалды.

	– Сiздiң ұйқыңыз келiп тұр ма? – деп сұрады ол.

	Сұрауын сұраса да өзiнiң бұл сұрағының орынсыз болғанын сезiп ыңғайсызданып қалды. Түнiмен ұйықтамаса, әрине, ұйқысы келедi.

	Шофер басын изедi:

	– Иә, ұйқым қатты келiп тұр. Мен бiрнеше айдан берi түн баласында ұйықтай алмай жүрмiн. Бiрақ мен әуелi аздап машинаны жөндеп алуым керек.

	Сөйттi де ол құрал-саймандарын қолына алып, машинаның алдыңғы жағындағы қақпағын ашып iске кiрiстi.



	* * *

	Қыз шошқаларды тамақтандырып, күншуаққа күрiш жайып, үйдi жиыстырды. Мысықпен ойнап отырған Ти өз гамагында ұйықтап қалды.

	Шофер жiгiт үйге келiп кiргенде күн арқан бойы көтерiлiп қалған едi.

	Қыз иiсiн аңқытып шай демдеп, төсек салды.

	– Мiнекиiңiз, мына жерге дем алыңыз, – дедi ол.

	– Үлкен рақмет, балақай,– деп жымиды шофер. – Көздерiм өзiнен-өзi жұмылып бара жатыр.

	Ол жатты да бiрден ұйқыға кеттi. Оны ояту, әрине, оңайға түсе қоймас едi. Ал қыз болса, қас қылғандай, егер американ ұшақтары келе қалса, оны оятар-оятпасын сұрап алуды ұмытып кеттi.

	Қыз ендi мұндай жағдайда не iстерiн бiлмей ойланып отырғанда, кенет алыстан гүрiлдеген ұшақтың даусы естiлдi. На жедел қимылдап, ұйықтап жатқан Тидi iлiп алды да, бақтың аржағынан қазылған баспанаға қарай жүгiре жөнелдi. Ал өзi ұшақтардың қай жаққа қарай ұшып кететiнiн байқап қалу үшiн баспана жанындағы ағаштың түбiне тығылды.

	Күмiстей жылтыраған үш ұшақ тұмсықтарын созып, артына қарай ойысқан жiңiшке қанаттарын қомдап жемтiк iздеп жүргендей. Төмендеп келуге қорқатын сияқты, өйткенi жақында ғана зеңбiрекшiлер бiр американ ұшағын атып түсiрген. Сондықтан олар бұл маңды бiр айналып шықты да жөнiне кеттi. Қыз олар көзден ғайып болып кеткенше күттi де, орнынан тұрып iнiсiн үйiне алып барды.

	Сөйтiп кiшкентай Ти мен Ван ағай американ ұшақтарының келiп-кеткенiн бiлмей де қалды.

	Қыз шофердiң қасына кереуетке жақындап келiп едi, ол қатты ұйықтап жатыр екен. Қолдары май-май. Тегi, әбден шаршаған болуы керек, қолын жөндеп жууға да шамасы келмептi. На оның соңғы бiрнеше айдан берi түн баласында ұйықтай алмай жүрмiн деген сөздерiн есiне алды. Ол Ван ағайдың машинасының бұралаң жолдармен түнделетiп зымырап бара жатқанда о жер бұ жерден бомба ойып кеткен шұқанақтарға кездескен сәттерiн көз алдына елестеттi...

	– Би-би, би-би, машиналар-кемелер...

	Қыз селк ете қалды. Үйден жүгiрiп шығып, есiктiң алдына келiп түрған Тидiң кiшкентай досы Теоны көрдi. На бұзақының жанына жетiп барып, қолынан шап берiп ұстай алды:

	– Ти ұйықтап жатыр, үйiңе барып ойнай тұр.

	– Ұйықтаса ұйықтай берсiн, мен сенiмен ойнаймын.

	– Менiң уақытым жоқ, үйге қонақ келдi, бар үйiңе.

	– Ә-ә, мен бiлемiн, шофер ағай ғой...

	– Бiлсең сол, жөнел ендi тезiрек. Ол ұйықтап жатыр, ал сен айқайлап жүрсiң.

	– Ендi өйтпеймiн, – дедi ол жалынғандай түр бiлдiрiп.

	– Айттым ғой саған жөнел деп. Ти оянғасын өзi барады.

	– Сен менi неге қуасың? – деп ренжи бастады ол.

	Сөйттi де аяғын сақтықпен басып тайып тұрды.

	Бiрақ қақпадан шыққасын:

	– Би-би, би-би, машиналар-кемелер... – деп жаңағы әнiне қайтадан басты.

	На Теомен әуре боп жүргенде Ти оянып кеттi.

	Қасында әпкесi жоқ екенiн бiлiп жылап қоя бердi.

	Қыз жетiп келiп, алақанымен оның аузын баса қойды:

	– Жылама, жылама, мен осындамын!

	– Сен қайда кетiп қалдың?– деп қыңқылдады Ти.

	– Тыныш, тыныш, Ван ағайға ұйқы берсеңшi.

	Осы кезде әкесiнiң кереуетiнде жатқан Ван ағайды есiне түсiрген Ти:

	– Ван ағай дегенiң шофер ағай ма?– деп сұрады.

	– Иә...– Сөйттi де На iнiсiне еңкейiп, оның құлағына былай деп сыбырлады: – Бүгiн түнде де, ертең түнде де, одан кейiнгi түндерде де Ван ағай ұйықтамайды. Түн болса ол сапар шегедi. Оның машинасын қанша халық күтiп отыратынын бiлесiң бе? Өйткенi ол оларға керектi нәрселер тасиды. Келесi жолы бiздiң деревняға әкеледi. Сонда папам саған жылы куртка сатып әпередi, бiлдiң бе?

	Жаңа, жылы куртка туралы естiгенде Тидiң ұйқысы шайдай ашылды. Әкесi оған бiрде жылы куртка әперем деп уәде берген едi, соңғы күндерi «тоқтай тұр», «тоқтай тұр» деп созумен келедi.

	– Әпкетай, куртка жақында бола ма? – деп сұрады Ти.

	Қап, бекер-ақ айтқан екен. На оны алдарқатайын деп айтып едi, ендi қалай құтылар екен бұдан!

	– Жақында,– деп жауап бердi ол, – бес күннен кейiн...

	Ти саусақтарын жазып жiберiп санай бастады:

	– Бiр күн, екi күн...

	– Жарайды, тыныш ендi,– дедi На. – Одан да қазiр барьт ойна. Шөпшектерден ойыншық үй жасауыңа болады. Тек шу көтерме, айқайлама.

	Жалғыз ойнап жалыққан Ти көп ұзамай қайтадан үйге келдi. Наның ас дайындағанын көрiп, оның тамақ жегiсi келiп кеттi. На көже жасаған екен, онысы сондай дәмдi болып шығыпты. Ти тағы да құюын сұрады. Бiрақ әпкесi ендiгi қалғаны шофер ағайға дегесiн, қанша ынтық боп тұрса да, тыныштала қалды.

	Ти осыдан аз уақыт бұрын олардың ауылдарының үстiнен жауынгерлер отряды өткенiн, сонда оның анасы да тура осындай көже жасағанын есiне алды. Ол көже жауынгерлерге сондай ұнаған едi. Мейлi, мына көженiң де көбiсi шофер ағайға қала берсiн. Әке-шешесi мұны естiсе, олар бұларды, сөз жоқ, мақтайды. Әкесi өне бойы шоферлардың өмiрi қауiп-қатерге толы деп отырады. Ал шешесi болса американдықтар жарық түсiретiн ракеталарды қолданған кезде, әсiресе шоферлер үшiн қатты қайғырады. Егер шоферлерге өз күрiшiмiздi беру қажет бола қалса, қай-қайсымыз да аш отыруға келiсер едiк дейдi.

	Қыз бала Ван ағайдын ертең ерте мұнда келгенде тамақ жемегенiн көрген едi. Үлкендердiң айтуына қарағанда, адам түнде ұйықтамаса ертең ерте қарны ашып тұратын көрiнедi. Мүмкiн, Ван ағайдың күрiшi болмаған шығар?

	Қалай болған күнде де Ван ағайдың аш жатқаны анық. Мұны ендi ғана түсiнген На өзiн оның алдында айыпты сезiндi.

	Сырттан бiреулердiң күлкiсi мен жеделдете басқан аяқ дыбысы естiлдi.

	– Сен осында отыра тұр, мен сыртқа шығып қарап келейiн, балалар ғой дейiм машинаға тиiсейiн деп жүрген, – дедi На үйден жүгiрiп шығып бара жатып. Бiрақ ол шыққанша машинаның жанында ешкiм де қалған жоқ едi. Балалар тұс-тұсына қашып кеткен. На кабинаның баспалдағына көтерiлiп, iшiне көз жiбердi. Онда iшiне күрiш салынған кiшкене дорба iлулi тұр екен. Оның жанында балық мәйегi құйылған кiшкентай бөтелке. Ал жанында бiр құшақтай қурай жатыр. Сөйтiп Ван ағайдың күрiшi бар болып шықты. Бiрақ оның ұйқысы келгендiгi соншалық, ол ешнәрсе жеместен құлай кеттi ғой.

	– На, қайдасың сен?– деп айқайлады Ти.

	«Ананың айқайлауын-ай!» – деп қорқып кеттi На. Бұл болмаса оның өне бойы айқайлап жүретiн әдетi.

	Бiреу оны ұрлап әкететiндей-ақ. На үйге жүгiрiп кiрдi – абырой болғанда Ван ағай ұйықтап жатыр екен.

	Ти әпкесiнiң ас бөлмеде күйбеңдеп жүргенiне қарап отыр.

	– Сен Ван ағайдың тамағын ысытып жүрсiң бе?– деп сұрады ол.

	– Иә, ол оянғанда дайын боп тұрсын дегенiм ғой.

	Тұра салады да iшедi.

	Түс мезгiлi әлдеқашан ауып кеттi. Әкесi мен шешесiнiң егiстiктен қайтар кезi де жақындады. Ал Ван ағай болса әлi ұйықтап жатыр. Ac үйдегi от шалқып жануда, күрiш тiптi аппақ болып кеттi. На Ван ағайға өзi жасаған көженiң ұнайтын-ұнамайтынын бiлмей дал болды. Әрине, ұнай қалса жақсы болар едi.

	– На, әпкетай, самолет келе жатыр!

	Ти оны иығынан жұлқылады. Ол құлағын түрiп көрiп едi, шынында да ұшақ екен. Бiрақ қыз зәредей де қорыққан жоқ. Бұл жерден американдықтардың барлаушы ұшақтары жиi ұшатын. Сондықтан да На олардың даусын бомбардировщиктердiң даусынан жақсы ажырататын болып алған. Ұйықтап жатқан адамды не болса соған оята берудiң қажетi не!

	– Бiлесiң бе,– дедi сүйiктi көжесi мазасын алып бiткен Ти бiр кезде,– Ван ағай көжесiн iше бастағанда маған да аздап құйып берерсiң, жарай ма?





	Ван Тхиен





БАТЫЛ БАЛАЛАР




	Мектептен оралған Нам әкесiнiң қабырғада iлулi тұрған винтовкасының жанынан тағы бiр винтовка мен оқшантайды көрдi. Ол дереу шешесiн iздей бастады.

	Ол кiсi ас үйде жүрген.

	– Бұл Тионг ағайдың винтовкасы, – дедi шешесi, – байқа, тиюшi болма. Самолеттер келiп қалса, таба алмай жүрер.

	– Ал Тионг ағай құм әкелуге кеттi ме? Олар қойма салып жатыр ғой, ә?

	Шешесi басын изедi.

	– Мiне тамаша! – деп қуанғаннан айқайлап жiбердi Нам. – Сөйтiп ол кешке дейiн болмайды екен ғой. Мiне тамаша!

	Осы кезде қора жақтан әкесiнiң: «Бұл неғылған айқай?» – деген даусы шықты.

	Нам ұялғанынан үндей алмай қалды, Осыны пайдаланып шешесi ұлына:

	– Осы сен неге шүйлiге бересiң винтовкаға? – деп айқайлады әкесi еститiндей етiп. – Тiп-титтей болып винтовкашылын өзiнiң! Үлкендерге қарайсың ғой, шамасы? Самолет ату сенiң шаруаң емес. Ол үшiн қорғаныс отряды бар. Ана Ту екеуiң атыс болып жатқан жерге жиi баратын болып алыпсыңдар, тағы не ойлап таптыңдар?– Ол ендi күйеуiне бұрылды. – Мүмкiн, сен шығар оларға әлдеқандай тапсырма берiп жүрген?

	– Жоқ, ол әлi отряд қатарында емес қой!

	– Әйтпесе ол неге бара бередi онда?

	– Оған самолеттердi атуды көру қызық емес пе?

	– Тiптi басым қатып кеттi, – деп ауыр күрсiндi шешесi.– Үйiмде мұндай батыр бар екенiн бiлсемшi бұрын. Сен де тәуiр-ақсың ғой, балаға бiр сәт ұрсып қоюдың орнына...

	– Мейлi ғой, шешесi, көрiп-бiле берсiн де. Жасы он беске келдi – келесi жылы отрядқа алуға да болады.

	Шешесi бiрдеңе деп күңк еттi де, сыртқа шығып кеттi.

	* * *

	Әкесiнiң сөздерiне Нам қатты қуанып қалды. Ал бұдан бiр неше күн бұрын жағдай тiптi басқаша едi. Олар Ту екеуi атыс болып жатқан жерге барғанда, әкесi оларды қуып жiберген. Баласы қанша жалынып сұраса да, винтовкасына жолатпай қойған. Тек әкесi бiр жаққа кетiп қалғанда ғана оны ұрлап алып, әлгi досымен бiрге ағаш арасына барып, «атып» ойнайтын...

	«Ал мамам ғой түсiнбейдi менi. Американдықтарды қалай атқым келетiнiн бiлсе ғой... Соңғы ұшып келген самолеттерге ең болмаса бiр оқ та жұмсай алмай қалдым. Ал жұрттың бәрi жапа-тармағай атып жатты. Мейлi ғой, бүгiн Тионг ағай өз винтовкасын қалдырып кеткен екен. Самолеттер келе қалса, әкемнен рұқсат сұрап алармын. Мен тiптi Туға да бiр рет атуға берермiн-ау!..»

	Ол ендi «папа, бiлесiң бе...» деп бiр нәрсе айтуға оқтала берiп едi, кенет ойламаған жерден әскери дабыл қағылды. Аспан әлемiн құлақ тұндырған реактивтi ұшақтар гүрiлi басып кеттi.

	Әкесi дереу өз винтовкасын iлiп алды. Ал Нам кереуетке секiрiп шығып, Тионг ағайдың винтовкасы мен оқшантайына жармасты. Әкесi оған қарсылық бiлдiрген жоқ. Бұған қуанып кеткен Нам әкесiнiң соңынан жүгiре жөнелдi.

	Олар егiстiк арқылы жүгiрiп бара жатты. Олардың үстiнен бiр топ реактивтi ұшақ ұшып өттi. Төңiректi бiр айналып шығып, төмен қарай құлдилай құламақ ойлары бар. Осыны түсiне қойған әкесi траншеяға секiрiп түсiп, винтовкасын ыңғайлай бердi. Нам да әкесiнiң iстегенiн iстедi. Жүрегi тарсылдап барады. Оның көзi төмендеп келе жатқан ұшақтардың ең алдыңғысына қадалды.

	– Мен дыбыс берген кезде ғана атарсың! – дедi әкесi.

	Ұшақ төмен қарай құлдилап келе жатты. Артиллерия батареясы орналасқан төбеден зеңбiректер атқылап, пулеметтерден оқ жауып кеттi.

	– Ат! – деп бұйырды әкесi.

	Нам серiппенi басып кеп қалды. Винтовканың дүмi иығына қатты соқты. Бұл оның өмiрiнде бiрiншi рет мылтық атуы едi. Мүмкiн, тиген де шығар.

	Ұшақ тура бұлардың үстiнен ұшып өттi. Алдыңғы жақтан бiрiнен соң бiрi бiрнеше бомба жарылды. Бруствер теңселiп, төбеден топырақ жауып кеттi. Нам басын сипап қойды, аман екен әйтеуiр.

	– Сасқалақтама! – деп айқайлады әкесi. – Тағы да дайындал! Екiншiсi келе жатыр...

	Нам әкесiне қарай жақындады. Ұшақты нысанаға алды. Реактивтi машина көк жүзiнде ақ лента қалдырып зымырап келедi.

	– Дайындал!.. Ат!

	Әкесi мен баласы жарыса атып қалды. Нам алыстап бара жатқан ұшақтың артынан атқан оғы қалайша тимедi екен деп опық жей қарады. Бомбалар ендi траншеяның арт жағынан жарылды.

	– Шепке қарай жүгiр, жылдам! – деп айқайлады әкесi.

	Винтовкасын iлiп алып Нам әкесiнiң соңынан тұра жүгiрдi. Ауыр оқшантай төмен тартып барады. Нам белдiгiн жоғарырақ көтерiп байлады. Бұларға қарсы Лам ағай жүгiрiп келе жатты. Әкесi винтовканы сол кiсiге бер деп бұйырды. Амал қанша, әке бұйрығын орындауға тура келдi. Дегенмен ол винтовкадан екi рет атып қалды ғой. Оның ендiгi iстейтiнi – басқаларға патрон жеткiзiп тұру! Осы кезде әкесi мен Лам ағай бүйiрдегi траншеяға қойып кеттi. Ал Нам алдыңғы жақтағы Ни ағай мен Дык ағайдың пулеметi тұрған жерге қарай жүгiре жөнелдi. Жақындай бере ол Ни ағайды санитар қыздардың әкетiп бара жатқанын көрдi. Шамасы, ауыр жараланған болуы керек. Көйлегiнiң арқасы жыртылып кетiптi, қызыл күрең қан сыртқа теуiп тұр.

	Қанаттары арттарына қарай созылған келесi ұшақ та даусы құлақ тұндыра жер бауырлай ұшып өттi. Нам оның қанаттарының астынан екi қара бомбаның бөлiнiп шыққанын байқап қалды. Дәл осы кезде Дык ағайдың пулеметi оған оқ жаудырып жiбердi. Кенет тағы бiр ұшақ пайда бола қалып, жерге ракеталар тастады. Пулемет үнсiз қалды. Дык ағайға не болды екен? Нам бар екпiнiмен пулеметке қарай жүгiрдi. Дык жараланып қалыпты! Ол басын траншеяның қабырғасына тiреп, бiртүрлi қолайсыз күйде отыр. Қасында тұрған винтовка да қанға боялған. Нам траншеяға секiрiп түстi. Ол дереу жауынгердiң жаралы аяғын бет орамалмен байлай қойып едi, бiрақ қаны тоқтамады. Ендi не iстеу керек? Бұл екеуiнiң киiмдерi де топырақ-топырақ, жара байлауға жарамайды. Айтпақшы, майкасы бар екен ғой!.. Нам оны бүгiн ғана киген. Ол белдiгiнiң астынан майкасының шетiн шығарды да, қос қолдап дар еткiзiп жыртып жiбердi...

	Жарасы байланғанмен Дык ағайдың есi кiре қоймады. Ендi оны мына терең траншеядан қалай алып шығу керек?.. Осы кезде оның дәл желке тұсынан:

	– Дык ағай жараланып қалған ба? – деген дауыс шықты. Қараса, ентiгiн баса алмай тұрған Ту екен. Ол да траншеяның түбiне секiрiп түстi.

	– Кәне, маған бер...

	Көп ұзамай олар сыртқа шықты.

	– Мен сенен гөрi күштiрекпiн ғой, мен арқалайын.

	Ал сен мына винтовканы алып жүр, – дедi Ту.

	Ол жiтi қимылдап, Дык ағайды оп-оңай иығына салып алды.

	Жаттығудың пайдасы мiне осы жерде тидi! Отряд оқуына олар бекер барып жүрген жоқ қой...

	– Ал пулеметтi қайтемiз? – деп сұрады Нам.

	– Оған сен қам жемей-ақ қой, қазiр-ақ басқа бiреулер келедi?– деп айқайлады Ту. Оның даусын ұшақтың гүрiлi басып кеттi.

	Намның қолында винтовка болғанымен одан атуға уақыт та, мұрша да жоқ, жаралыны тез жеткiзу керек, жол-жөнекей Туға бiр нәрсе болып қалса қайтедi, кез келген сәтте оны ауыстыруға дайын болуы керек. Қазiргi басты мiндет – Дык ағайды аман сақтап қалу.

	– Ендi маған бер, – дедi Нам.

	Жаралыны ол иығына әрең-әрең ауыстырып салды.

	Мұны көрiп тұрған Ту:

	– Ендi үш жылдан кейiн... сенiң де күшiң... еркiн жететiн болады, сонда сенi армияға да алады, – дедi екi иығынан дем алып тұрып.

	– Осы уақытқа дейiн қайда болдың? Ата алдың ба?– деп сұрады одан Нам.

	– Траншеяда отырдым. Пулеметшiлерде винтовка бар деген соң жүгiрiп жеткенiм ғой...

	– Құрттай шыдай тұр, көп ұзамай сен екеумiз мына винтовкадан атамыз...

	Арт жақтан пулемет сартылдап қоя бердi.

	– Мiне, көрдiң ғой, Нам, пулемет те ән сала бастады!

	Бiрнеше минуттан кейiн олар орманға келiп кiрдi. Атыс әлi тоқтаған жоқ. Кенет «Жанды! Құлады!» деген дауыстар шықты. Нам мен Ту «Ура-а!» деп айқайлап жiбердi! Межелi жерге жеткеннен кейiн балалар запастағы санитарларды көмекке шақыру жөнiнде тапсырма алды. Олар ендi, әрине, жауынгерлiк шепке қайтып бара алмайды. Нам Дык ағайдың винтовкасын басқа бiреуге берiп жатып:

	– Дык ағай мен Ни ағайдың жарасы үшiн өш алыңдар!– дедi.

	* * *

	Екi сағат ұрыс iшiнде үш американ ұшағы атып түсiрiлдi. Кереметтей бей-жай тыныштық орнады.

	Нам мен Ту үйлерiне жүгiрiп барып екi шәйнек әкелдi. Бiр окоптан екiншi окопқа жүгiрiп жүрiп, олар қорғаныс отрядының жауынгерлерiне қою ыстық шай құйып бердi.

	– Үлкен рақмет, балақайлар, шайларың тамаша екен!–деп мақтады оларды жауынгерлер.

	Күн тас төбеге көтерiлдi. Кереметтей ыстық. Адамдар қара терге малынды. Олар келесi ұрысқа дайындалып жатты.

	Нам мен Ту тiптi қарындарының ашқанын да ұмытып кеттi. Олар суға, күрiшке барып келдi, винтовка тазартты, патрондар тасыды, орманға барып траншеялар мен окоптарды бүркеуге қажеттi бұталар мен жапырақтар әкелдi, байланысшылардың сымдарын тартып бердi... Ең қиын iстердi ең алдымен Ту iстеуге тырысты, өйткенi ол ересектеу де әлуеттiрек қой, бiрақ Нам да одан қалысар емес, тiптi онымен бәс таласып қояды...

	Ауыл жақтан алдыңғы шепте жүрген жауынгерлердiң әйелдерi, шешелерi мен қарындастары келе бастады. Олар жауынгерлерге ыстық тамақ, шай, су әкелдi.

	Ал осы жерде зыр жүгiрiп жүрген екi балаға ең тәуiр нәрселерiн ұсынды.

	Нам мен Ту өздерiне ұсынылған тамақтардан тек қайнатылған екi жүгерi собығын таңдап алды.

	Өте жоғарыдан американдықтардың барлаушы ұшақтарының дыбысы естiлдi. Ал жерде шақырылмаған қонақтарды қарсы алуға дайындық жұмыстары аяқталып келе жатты.

	Осыдан алты-жетi шақырым жерден көмекке деп шақырылған жаңа бөлiмшелер де келiп жеттi. Ертелеп құм әкелуге кеткен кiсiлер де қайтып үлгiрдi.

	Жерде пырдай боп орналаскан винтовкалар, пулеметтер, зеңбiректер аузы аспаннан жау аңдып жоғары қарап тұрды...

	* * *

	Күндiзгi сағат үштер кезiнде американ қарақшылары тағы да қара құстай қаптап кеттi. Олар қанаттарының астынан қасiреттi жерге өлiм сеуiп бiрiнен соң бiрi жерге шүйлiгумен болды. Ұшақ гүрiлi мен құлақ тұндыра жарылған бомбалар даусынан жер тiтiркендi. Ұшақты нысанаға алған Нюан ағай пулеметке жабысып қалған сияқты. Ыңғайға келдi-ау деген кезде ол гашетканы басып кеп қалады. Оның жанында патрондар салынған летаны беpin екiншi пулеметшi Зуе тұр.

	Кенет бұрқ етiп аспанға көтерiлген топырақ пен балшық гүрс етiп пулемет үстiне құлады. Нюан ағай атуды тоқтата тұруға мәжбүр болды. Зуе екеуi жедел қимылдап, пулемет пен патрондарды топырақтан тазарта бастады.

	Екеуi өздерiне қарай бiреулердiң жүгiрiп келе жатқанын естiдi. Олар Нам мен Ту едi.

	– Мен дереу барып май мен шомпол алып келе қояйын!– дедi Нам.

	Нюан ағай мойнын бұрам дегенше Нам кезден ғайып болып кеттi. Ол тез-ақ қайтып оралды. Пулемет iске қосылды.

	– Бiзге ендi екiншi ствол керек едi, қайсыларың барасыңдар? – деп сұрады Нюан ағай балалардан.

	– Екеуi де баруға тiлек бiлдiрдi. Нюан ағай бұл iске Ту қолайлырақ болар деп ұйғарды.

	Тау шыңының ар жағынан бiр ұшақ шыға келдi де, бұларды нысанаға алып төмендей жөнелдi. Нюан ағай оны қардай бораған пулемет оғымен қарсы алды. Ұшақ тура бүйiр тұсынан жанып қоя бердi. Нам Нюан ағайдың жауырынынан сарт еткiзiп:

	– Қараңдар, қараңдар, жанды! Қою түтiнге оранды! Әне, құлап барады! Ура-а, Нюан ағай жасасын! – деп айқайлады.

	Пулеметтiң стволы қатты қызып кеттi. Оқтан босаған гильзалар да зуылдай ұшып, анадай жерге барып сыңғырлап түсiп жатыр. Ыстық стволдан шыққан кейбiр гильзалар Нюан ағайдың аяқтарына тиiп, терiсiн қызартып жiбердi. Осы кезде қосымша ствол тауып әкелген Ту да келiп жеттi.

	Екi ересек адам мен екi бала ұрыстың қызығына түсiп кеткен едi. Пулемет мүлтiксiз, кiдiрiссiз атқылауда. Тап-таза патрондар салынған лента да оп-оңай жылжуда.

	– Сенi Ту екеуiңдi мұнда жiберген әкең бе?– деп сұрады Намнан Нюан ағай.

	– Жоқ, бiз өзiмiз!– деп жауап бердi Нам.

	Ол Нюан ағайдың өзiне таңдана қарағанын байқап қалды.

	Пулемет оғы жаңа нысанаға да қардай борап кеттi...

	Бұл күнi жаудың бес ұшағы атып түсiрiлдi. Нам мен Ту олардың жалынға оранып қалай құлап бара жатқандарын анық көрдi. Ал қаһарман Нгеан провинциясының жерiнде қанша ұшақ жер құшты десеңiзшi!

	Әлдеқашан ымырт үйiрiлiп кеткен, ал Нам атылған гильзаларды жинап-терiп, жәшiктерге салумен жүр. Ту байланысшыларға байланыс линиясын қалпына келтiруге көмектесуде. Үзiлген сымдар бағаналарда салбырап тұр.

	Жас достар үйлерiне бүгiн тым кеш қайтты.





	Оглавление

	ОҢТҮСТIК ВЬЕТНАМДА

	НГЕ ТАУЫНЫҢ ЕТЕГIНДЕ

	ҚАМЫС ҚҰРАҒЫ ТОҒАЙЫНДА

	ЖАЗА

	ӘСКЕРИ АЙЛА

	ЖАРЫЛЫС

	1

	2

	4

	ӘКЕЛЕРI АЛЫСТА

	СОЛТҮСТIК ВЬЕТНАМДА

	ҚҰПИЯ СЫР

	1

	2

	3

	4

	5

	ҒЫЛЫМИ БIЛIМДЕР ТАРАТУШЫ

	ЦИРК ӨНЕРIНIҢ ҚАЙРАТКЕРI

	ӘКЕГЕ ХАТ

	ҰЙҚЫ

	БАТЫЛ БАЛАЛАР





Notes


	[←1]

Вьетконголықтар — Оңтүстiк Вьетнам өкiметi мен американдықтар патриоттарды осылай деп атайды.





[←2]

Майдан — Оңтүстiк Вьетнамды Азат етудiң Ұлттық Майданы.





[←3]

«10-59 заңы» — патриоттарды өлiм жазасына кесу заңы.





[←4]

Пиастр — Оңтүстiк Вьетнамның ақша өлшемi.





[←5]

Қарсыласу соғысы – Вьетнам халқының француз отарлаушыларына қарсы жүргiзген соғысы.(1946–1954).





[←6]

Нго Динь Дьем — Оңтүстiк Вьетнам диктаторы. 1963 жылы өлтiрiлген.





[←7]

Нам — Вьетнамша «бесiншi» деген сөз.





[←8]

Американ агрессорлары Оңтүстiк Вьетнамда пластикалық миналарды кейiнен қолданды. Партизандар қолға түскен американ қару-жарақтарын, сондай-ақ осы миналарды да жаудың өзiне қарсы пайдаланды.





[←9]

Ку-ти — Оңтүстiк Вьетнамның бiр провинциясы.





[←10]

Пуло-Кондор — Оңтүстiк Вьетнамдағы түрмелер орналасқан арал.





[←11]

Бұл жерде 1954 жылғы Женева келiсiмi бойынша коммунистердiң Солтүстiк Вьетнамға кетуi айтылып отыр.





[←12]

Майдан – Оңтүстiк Вьетнамды Азат етудiң Ұлттық Майданы.





[←13]

Бен-че – Оңтүстiк Вьетнамның бiр провинциясы.





[←14]

«Б - 52» – өте ауыр салмакты американ бомбардировщигi.





[←15]

С – рота, С-2 – екiншi рота.





[←16]

Күз Ортасы мерекесi – Вьетнамдағы ертеден келе жатқан балалар мейрамы, ол ай календары бойынша сегiзiншi айдың 15-шi күнiне сай келедi.





[←17]

Xао – Вьетнам Демократиялық Республикасындағы негiзгi ақша өлшемi болып табылатын донгтың 1/10 бөлiгi.





[←18]

Вьетнамда арнаулы таяқшалармен тамақтанады.





[←19]

Темiрбетоннан жасалған постылар Вьетнамда француз колонизаторларының үстемдiк еткен кезi мен Қарсыласу соғысы жылдарында салынған болатын. Қазiр олардың бiразы бұзылған, ал қалғандары өткен соғыстардың үнсiз куәсiндей әлi тұр.





[←20]

Қораздар сайысы – Вьетнамда кең тараған сауық түрi.





[←21]

Су – ақша өлшемi. Ол ДРВ-ның негiзгi ақша өлшемi болып табылатын хаоның 1/10 белiгiне және донгтың 1/100 бөлiгiне тең.





[←22]

Жабысқақ күрiш – ұлттық тағам.





[←23]

Кiтаптағы өлеңдердi аударған ақын Тұтқабай Иманбеков.





