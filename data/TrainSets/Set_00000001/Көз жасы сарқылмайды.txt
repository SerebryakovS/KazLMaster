	Шəміс Құмарұлы

	Көз жасы сарқылмайды





	Роман





	Роман 1930-1940 жылдар ішіндегі Қытайдағы қазақтар басынан өткен зұлмат жылдарды оқиғаға өзек етіп, аянышты тағдырды қасіретті шежіре ғып шертеді. Кітаптың тілі көркем, бейнелеуі қарапайым болып қалмастан, шындық өмірден алынған оқиғалар оқырманың бірден-бірге баурап алып отырады.





БІРІНШІ БӨЛІМ





ҚОЛЫНАН ҚҰСЫ ҰШҚАНДА




	Көк аспанға бағдарсыз сілтенген зақпының тасындай көлбей көтерілген қыран шырқап көз ұшына барған соң Ақшоқының тамағына қарай тік сорғалады. Адам үшін барын салған мақұлықтың от шашқан өткір жанары, қар басқан даланың бір бүйірінен жараның аузындай ғана қарақоңырланып көрінген қой тасты күнгейге оқша төніп келеді. Қыстың дымқыл ауасын тіліп ысқырған құс қанатының суылынан өзіне атылып келе жатқан ажалды шеңгелді сезген кəрі түлкі түйе тайлы жалтыр қия тастың бетіндегі қарауытып көрінген үңгірдің аузына кере тұра қалды, қанатын қомдап түйіле төнген қыранға шонқая қалды да, əлде үрей, əлде зар сияқты аянышты дауыспен үзіп-үзіп шəуілдеп жіберді, тұмсығын жоғары көтеріп айбар шегіп, тістерін ақситып, сақылдай қалды.

	Жанын қоярға жер таппағанда түлкінің сасқалақ кескіні қыранның тебінін үдетіп, тіпті оқша атылды.

	Құсбегі Байназар шал бұл шақта Ақшоқының шығыс жақ иығынан атын ырсылдатып енді еңкейіп келе жатыр еді. Құс сырына қанық кəрі көз бүркіттің түлкі беталған қожыр тасты қойнауға қарай сорғалағанын көріп, жанарына үміт үйіріліп, күлмің ете қалды. Көнетоз саптама етігінің сыр өкшесін Қоңыртөбелдің бүйіріне қадап борбайлай түсті.

	Құясы алынған аш қыран шеңгелін жазып, бауыр жүні құйқаланған кəрі түлкіге өзін бір-ақ ұрды. Талай қыранды жер соқтырып, талай қыранның тегеурінін шайнап, жанын арашалап дағдыланған ысқаяқ түлкі қыран жетіп келгенде ыршып кетті. Бүркіттің екі аяғы үңгірдің ішіне кіріп, екі топшысы тасқа ұрылды. Қыран еріксіз еңіс жағына сырғып түсіп, мамықтай үлбіреген қан сонардың көбік қарын бұрқ еткізді. Жер соққан бүркіт өзін билей алмай екі қанаты жалбырап, қар бетінде бір сəт сұлқ жатты, оның əлгінде ғана от шашқан, бар ғаламды өзінің тегеурінімен бүріп бір-ақ уыс қылардай қаһарлы жанары кірбең тартты. Танауымен жер тіреп бір-екі рет кеудесін көтермек болып еді, бейшара болған құстың оған шамасы келмеді.

	Бүркітінің мына аянышты халінен əлі бейхабар Байназар шал, құсы түскен мөлшерге даланың көбік қарын ат тұяғымен бұрқыратып төніп келеді. Көңілі лепірінкі, бір қуанышты сездіретіндей оң қабағы да бүлкілдеп қияды. “Ия, сəт” деді өзіне-өзі күбірлеп “əлгі бала қуанып қайтатын болды-ау”. Байназар шауып келеді. Еріндері тоқтаусыз жыбырлап келеді, шалдың бұлайша дал ұруының да себебі бар:

	Өз қолындағы немере қызына атастырып қойған күйеу баласы екі күннің алдында осында амандаса келген. Күйеу баласы кіріп келгенде, Байназар жапырақтап туралған еттен бүркітіне ақжем жасап отырған болатын. Кемпірі Заданың қуана шыққан дауысымен есікке қарады, сары ішігінің белін шарта буынып, сары малақайының бауын мықтап байлаған күйеу баласы суық қалтыратқан еріндерін зорға икемдеп: “Сəлеметсіздер ме?” деп жалғыз ауыз там үйдің оң жағындағы топырақ сұпыға отыра кетті.

	– Қарағым-ау, не деген тоңғансың, андағы малақайың қырға қол болмайтын-ақ киім ғой, – деп Зада шыжақ қаға жүріп, үйдің ортасына орнатылған қаңылтыр пешке шəй қойған.

	Байназар сонда күйеу баласының құлағын жапқанымен иегіне жетпей тұрған тұштиған малақайына қадала қараған еді. Сол арада бүркіті ұстаса, күйеу баласына қанша қарлы дауыл болса да былқ етпейтіндей бір жылы тымақ жасатып беруді ойлап үлгерген. Ол ойын кемпірі мен балаларының алдында айтып та салған.

	Ол құсы түскен қой тасты кішкене күнгейдің қарсысындағы өгіз арқа аласа қыратқа шауып шықты. Ат екпінімен жасаураған екі көзін ішігінің жеңімен сүртіп, сай тағанына қарағанша қапелімде топшысын тасқа ұрып алған жас қыран орнынан баяу қозғалып, қанаттарын жөндеп далп етіп қасындағы келідей қара тастың үстіне шығып отырды. Байназар бүркітінің қасына шауып келді. Қағылез, көргенін құтқармай келе жатқан, тіпті бірде-бір рет көңілін қалдырмаған аяулы серігінің ойламаған жерден басқа мінез көрсетіп, жүдең отырғанына қайран болды. Атынан түсіп бүркітінің томағасын кигізіп, жүнін сылап, түлкі ізіне көз салды. Көбік қарда маржандай тізілген түлкі ізі бадырайып жатыр. Енді оның қалай кеткенін білмек болып қожыр тастардың арасымен арлы-берлі шалып көріп еді, кеткен беталысы жоқ болып шықты. Жап-жалтыр қия тастың бетіндегі үңгірдің аузын көріп, шал күмəндана қалды, тас бетіне тізерлеп шығып үңгірдің ішіне үңілді, түлкі құйрығының бірнеше тал көкшіл қылшығы жатқанын байқады. Тəжірибелі саятшы бүркіттің ысқаяқ кəрі түлкіге алданғанын сезе қойды. Əлгіндегі ойлаған тəтті ойлары күпіршілік болғандай өзін Алланың ісіне мойынсал болмаған күнəһар адам сияқты сезінді. Сөйтті де қолындағы қамшысын үңгірдің ішіне жүгіртіп дүбірлетіп қалып еді, жалпақ тастың ана күн шығыс жақ астынан түлкі қарғып шығып зыта жөнелді. Үңгірдің тағы бір аузы барын сонда білген Байназар жығылып-сүрініп бүркітіне қайта жүгірді. Бірақ, бұл жолы да бүркіті түлкіні ұстамады, шылбыр бойы көтеріліп барып қайта қонып алды. Түлкі сылаң қағып көз ұшындағы қарлы белден асып кетті. Байназар тымағын қолына алып анау түлкі асып кеткен белге қарап сілейіп тұрып қалды.

	– Сұмдық қой мынау, сұмдық, – деді өзіне-өзі сөйлеп, – “Қырсықтың иті қырын жүгіреді” деген осы-ау, құдай-ау, енді ғана бала-шағаның таңдайы жібіп, бақыты көріне бастағанда тағы не көрінгелі тұр...

	Байназардың бұдан əрі қорқынышты жаман ойдың шүңетіне үңілгісі келмей қалды. Тері қатып мұздай бастаған тымағын басына қайта киіп бүркітіне келді. Бүркіті қабағы түсінкі, үрпиген, кірбең кескінімен иесіне жалтақ-жалтақ қарайды. Бүркіттің мынау көрінісі осыдан отыз жылдың алдындағы бір сұмдық істі есіне салды.

	Байназардың ойнақ салып жүрген отыздағы шағы болатын. Бала кезден берілген осы құсқа əуестігі ол кезде, тіпті басым еді. Бəйбішесінің өліміне көрінген сол уақиға онан бергі отыз жылдық кешуінде ойынан өшкен емес. Əсіресе бүгінгі бүркітінің жер қауып мүсеуірей қалған көрінісінің соған аумай ұқсағандығы оның кəрі миын тітіркендіріп, көкірегіне үрей əкеліп ұялатқан еді. Байназар асығып бүркітін томағалап үйіне тура тартты. Беті Жартасқораға қарай бұрылғанын білген қоңыр төбел де шалдың көңілін білгендей көбік қарды жосып жортақы аяңына басты.

	Байназар жүріп келеді, ойлап келеді, есінен кетпейтіні – сол бір болымсыз нəрсені əлдекімнің сөзіне еріп, мүлде жамандыққа айналдырып жорығанын, іле-шала сол жамандықтың көрінгені.

	– Ия, Алла, – деді ол өзіне-өзі күбірлеп, сөйтті де ернін жымырып, басын шайқады, – ей, жаратқан ием, шырқымызды бұзып, тыныштығымызды кетіре көрме!

	Байназар жас шағында бүркітті мырзалықпен салған еді. Шалқыған ата дəулеті оны ерте үйлендірді, тірліктің жолын ерте қудырып, ерте бала сүйгізді, пысық əкенің көлеңкесінде ел ішіндегі таңдаулы аттардың көбін қолда барға айырбастап жүріп тақымына тигізді. “Пəлен жерде біреудің қыран құсы бар екен” деген хабар естілсе, Байназардың ол түні ұйқысы келмей шығатын, əйтеуір аяғы жететін жер болса болды, сол құсты ала алмаса да көріп қайтатын. Сол отызыншы жылдарда сəн-салтанатқа бола құс көтерген Байназар кейінгі заманда кеңірдегі үшін құс көтерді, аралықта – ана алпысыншы жылдарда құс көтергенді қойып, құстың қай ел екенін ұмытып та кеткен еді. Ал мынау жетпісінші жылдардың соңына келгенде, долырып тасып жатқан өзеннің аяқ астынан орталап сабасына түскені сияқты, ел ауқымы тағы жадырай қалғандай болды да, Байнекеңнің көне кəсібі тағы көкейін тесе берді, сөйтіп, жетпіс сегізінші жылдың балапаны қара қанаттана бастады-ау деген шақта қорыған шаппалығын кемпіріне тапсырып, күнгейдің өзіне таныс бүркіт ұялайтын Текелі шыңына қоңыр төбелімен тепеңдеп жөнеп берді. Дегенмен, Байнекеңнің жолы болды. Үйінен шыға қоңыр төбелдің иегін көтеріп қайта-қайта есінеуін жақсылыққа жорып, іштей қуанып та алған, оңаты келіп бір аласа ұяға кез болып, ондағы жалғыз балапанды алып қайтқан. Бір ұяда жалғыз балапан болса онан қанды көз қыран шығады дейтін көне, ата сөзі бойынша, Байнекең құсынан қатты дəмелі болып еді. Соған жарай, жаман тірнек алғашқы қан сонардың өзінде арт-артынан екі түлкі алып Байнекеңді тіпті желпіндіріп жіберді. Сонда екі езуі құлағында, қуаныштан алшаңдай басып, екі бірдей өрт қызыл түлкіні танауынан сілкіп мақтана келген Байнекеңе кемпірі Зада күлімсірей қарап:

	– Əй, шал, андағының көзін жоғалт, əлгі əптіктерің жекелігі қозды деп тағы желкеңе міне түспесін, – деген.

	Кемпірінің сөзі Байназарды айтарға болмаса селк еткізді. Байназардың дəулеті өзі түтін түтетіп осы жасқа келгенше неше толып, неше солды. Соның бəрін де тырбынып тоқтамайтын пысықтығынан-ақ тауып еді. Əсіресе Байнекеңе ауыр түскені жетпісінші жылдардың басы болды. Ерте тұрып есігінің алдының қарын күреп тастаса да, біреумен іштесіп бір сиыр сауса да, əйтеуір бəрі əлгі қырсық атқан “Жекелік” болып шықты да тұрды. Тіпті бір жылы сонау Шың Шысайдың заманында бай болыпты деген сөзбен бірнеше рет сүйреленіп алдыға да шығарылды. Сол бір құдай атқан, адамның жанын жегідей жейтін “Жекелік” деген қорқынышты сөз кемпірінің аузынан шыққанда, расында түршігіп кеткен еді, сонда да Байназар ұстамдылыққа басты.

	– Ойбой, кемпір-ай, ол көне сөзді қайтесің, елдің бəрі де əлгі бұзықтардың арты жоғалып, алды өліп, əйтеуір заманға тыныштық келді деп жатыр ғой, айтса айтқандай болды. Көрдің бе міне, талай жыл жабы болған көңілімізді бір желпінтіп, құс көтеріп жырғап қалдық, – деген.

	Қамшыдан шошынған атша өмірдің сан соққысынан бір жағына ығысып қалған Зада, əлі де болса мынау күні сияқты бірде жылт етіп, бірде қылт етіп тұрған заман сұрына бір түрлі сырлы көзбен қарайтын. Шалына сақтық үшін кесетіп қалғаны да сол еді. Бірəқ, илеуі əбден қанған ақ қайыс сияқты болып кеткен Байнекең кемпірінің сөзіне ұй қойған жоқ.

	– Жекелік, жекелік деп танаурағандардың тап желкесі қиылсын! Əлгі аяқ жақтағы Қыдырмолда шалдың аудандағы Кəдір ұлы малды жекелерге бөліп береді екен демеді ме, “Түйеге мінген құдайға бір табан жақын” деп, əйтеуір үкіметке бізден гөрі жақын ғой, сол бірдеңе білетін шығар...

	– Ой, құдай-ай, – деген Зада сонда бір бүйірін таяна көзінің қырымен қарап, – бұзығың да, түзігің де сол бас жақтан тынып жатыр ғой. Əлгі Лушаң Жауй да қақпанға түскен төрт қара құйрықтың ақшасын қарызға жатқызып, шекеңе жазғанын ұмытып қалдың ба, байқұс?...

	Байназар өз отының басындағы осы сөз таласты ойлап болғанша қоңыр төбелде тұмсығын қораға тіреп үлгерді. Күйеу баласы Қанатбай сары ішігін желбегей жамылып, қораның төргі жағындағы күнгей беттен түсіп келеді екен, Байназар одан бұрын лып етіп үйге кіріп кетті. Олжасыз келген күні Байнекеңнің келгенін ешкім білмей қалатын, ал олжалы келген күні ол əуелі үй төңірегіндегі шашылған мүліктерді жиыстырып, есіктен кемпіріне айқайлай сөйлеп, ескеуілдеп кіретін. Зада шалының сымпиып келіп оң жақтағы жер сұпыға отыра қалған солғын кескінін көріп, қазандағы еріткен қардың астынан қотарып жатқан суын қоя қойды. Шалының ренішті көңілін жұбатқысы келіп, ақ шəугімге су құйып үйдің ортасындағы қаңылтыр пешке қойды, сөйтті де шал кескініне қайта қадала қарады.

	Шалы қолындағы биялайын шешіп сұпының үстіне қойып, оң қолымен сұпыны тіреп орнынан тұрды. Нарау қимылдап сыртқы киімін шешіп жатты. Заданың құлағына жел көрікше сырылдаған Байназардың ауыр тынысы бүгін бір түрлі жағымсыз естілді. Мықынынан иіліп, бүкір тораңғыша шөгіп бара жатқан мынау жүдең кескінге қарадан қарап Заданың жаны ашып кетті.

	Бүгжеңдеп есікке барған Байназар:

	– Гүлғайша отауда ма? – деді артына қайырылып.

	– Тұмауратып қалған ғой деймін, таңертең басым ауырды деп осында бір кіріп шығып еді, – деді Зада. Шалының неге сұрағанын ол білген жоқ. Күйеу баласы келгелі Гүлғайша отауда жатып жүрген. “Осы шал ақылынан адасқаннан сау ма?” деп ойлады Зада. Қанатбай қайын атасының атын жабулап, күндегі орны

	– Шилі түбекке апарып қойып қайта оралғанда, Байназар бүркітін босағадағы тұғырына қондырып төр алдында жамбастап жатқан болатын.

	Дүрілдеп жанған арша мен қидың қызуына бүйірі кері қызыл тарта қалған сандықша қаңылтыр пештің үстінде толыскей1 тоға бұрқылдап қайнап тұр. Аласа там үйдің бу торлаған дымқыл ауасынан жылқы сүрісінің жағымды лебі кеңсірікті шалады. Қанатбай аяғының қарын қағып, ішігін балшық сұпының ірге жағына тастап, пеш моржасының арт жағындағы жуан діңгекке ілулі тұрған лампаның астына таман келіп отырды.

	Байназардың екі көзі əлі құсында, топшысын тасқа ұрып ауырлап қалған құстың мынау қайтыңқы кескіні аң десе ішкен асын жерге қоятын шалдың от жігерін діңкелетіп бара жатқан сияқтанды. Бүркіті бір жерінен ауырсынғандай басын кекжитіп, тұғырдағы екі тегеурінін қайта-қайта босатып қозғап-қозғап қояды. Бүркіт қимылына қараған сайын өзінің де əрбір жері шым-шымдап ауырып келе жатқан секілді сезіле берді.

	Осы кезде есіктен Жомарт сөйлей кірді:

	– Бас-аяғы елде тұмау бар ма, Гүлғайша өңі күреңдеп, дардай қатты ауырып тұрған сияқты.

	– Екі-үш күннен бері салғырттап ауырдым деп жүр еді. “Ескермеген жау, елемеген ауру жаман” деп, құдай сақтасыншы

	қарғамды! – Зада сөйлей жүріп есікке барды да сұпыға енді отырған Жомартқа қабағын көтеріп қадала қарады, – сендердің үйлерің, биыл салғандікі ме, өте суық екен ғой өзі.

	Зада лезде Гүлғайшаны қалың киіндіріп, басын орап өз үйіне алып келді. Шал-кемпір екеуі де күйбеңдеп бірдей жүгірді, біреуі Гүлғайшаның киімін шешкенше, енді біреуі астына көрпе салып, басына жастық қойып үлгерді.

	Қанатбай қалыңдығы Гүлғайшаның бүгінгі өңіндегі өзгерісті төсек салып пеш қасына жатқызғаннан кейін бір-ақ көрді. Екі беті қызыл күреңденіп, албырап, еріндері көкшіл тартып кезере қалыпты. Кішкене баланыкі сияқты бұдырсыз тап-таза сүйкімді танауы ентік араласқан тыныспен сəл желбірегендей болады.

	– Қай жерің ауырып тұр күнім, шай бірдеңе ішесің бе? – деді Зада Гүлғайшаның білегін алақанымен ысқылап, – қарғам-ау, қолың өзі от болып қызып тұр ғой.

	– Шөлдеп жатырмын, – Гүлғайша тамсанып əзер сөйледі.

	– Онда мұзқант салып шай берейін, – деп Зада қазан жақтағы кебежесіне қарай жүгірді.

	Манадан қалыңдығының өңіндегі қиналысты əбден бағып отырған Қанатбай енді оның арсылы-гүрсілі болған мына қиналысына жаны ашып кетті. Гүлғайша қынжылып тістенген сайын өзінің де он екі мүшесі тегіс қақсап ауырып тұрғандай тынышы кете бастады, сұпының үлкендердің көзінен қағыс ала көлеңкелеу жерінде отырып сипалақтады да қалды. Сөйткен сайын көз алдына үрейлі елестер көрінгендей болды. Көңіліне оралған жаман ойдан тұла бойы түршігіп, денесін қара тер басып кетті. “Дəрігер шақырмай болмайды екен” деп ойлады. Əлі толық беті ашылмаған, оның үстіне табиғат елден ерек ұяң жаратқан жігіт көмейіндегі сөзді айтудан ыңғайсызданып, тағы біраз отырды. Отырған сайын Гүлғайшаның өңіндегі қиналыс Қанатбайды онан əрмен ширықтырды. Ақыры ол Жомарттың сөзінің арасындағы бір кезекте:

	– Жақын маңайда дəрігер жоқ па? – деп қалды күңк етіп. Байназар күйеу баласына жалт қарады. Басында ауырырақ тиген тұмау шығар деп ойлаған. Қанатбайдың дəрігерді аузына алуы Байназарды қобалжытып тастады. Бүгінгі құдай атқан бүркіті құрғырдың түлкі ұстамай қоюы қалай да бір жамандықты шақырғандай сезілді, ойлаған сайын көңілін үрей кеулеп, бір түрлі жаман қорқыныш зіл қара тастай көкжелкесінен басты да алды. Қайта-қайта Гүлғайшаның қиналыстан біресе күреңдеп, біресе бозара қалып құбылып тұрған өңіне жалтақ-жалтақ қарады. Іштей өзі білетін дұғаларын оқып, Алладан медет тіледі.

	– Апырай, ə, балам, қатты ауырып тұр екенсің ғой, – Байназар сөйлей отырып жамбасымен сырғып пештің мойнына жақын келді, – жақын маңда тым болмағанда көзі қарақты дəрігер де жоқ. Қонысбек не біледі дейсің, əйтеуір дəрігер аты бар ғой.

	– Ол неме үйінде ес-түсі жоқ сылқиып жатпаса болды ғой, – деп Жомарт ренішті кескінмен кейи сөйледі.

	– Мейлі, қайтсе сөйтсін, ішіп алмақ түгілі ит болсын, бізге баланы жақсы емдеп берсе болды ғой, өзі біреулерің соған барыңдаршы, өне бойы от болып қызып тұр, тезірек келіп көрсін, – Зада сөйлей отырып Гүлғайшаның маңдайына алақанын басып-басып қойды.

	– Қонысбектің үйі қайда еді? – деп Қанатбай орнына тұрды.

	– Төменгі атқа бар, – деді Байназар, Қанатбайға төменгі жақты нұсқап қолын көтере сөйледі, – жүгеніңмен қоса қолтығыңа тоқымыңнан біреуін қыса сал, аттан ары қарайғы жағалаумен құлдай жөнелсең болды. Бұрынғы Дəрменбайдың қыстауынан ары айналғандағы кең қойнауда.

	Қанатбай Дəрменбай, Сəрсенбай дегендердің, олардың қыстауының қайда екенін білмесе де үнсіз басын изеп киініп жатты. “Əйтеуір бір сайдың іші екен ғой табармын” деп ойлады. Қанатбаймен ере тысқа шыққан Зада ол қораның аяқ жағындағы жартас тұмсығынан айналып кеткенше елбеңдеген баранына қарап дардай тұрды. Құдаласқан бері бірер келсе болды бұл үйдің отымен кіріп, күлімен шығып, мыңқ етпей зыр жүгіріп істей беретін осы жуас күйеуге Зада əбден риза еді. Ол үйдің бұрышындағы үюлі қидан бір леген салып алып қайта үйге кірді. Гүлғайша əлгіндегідей емес, біраз терлеп тыныстап қалған екен. Заданың қобалжыған көңілі орнына түсіп, жадырап қалды. Пештің аяқ жағында Гүлғайшаға қарап шынтақтай жатып, өзінің сонау бойжеткен шағындағы алғашқы махаббатын есіне алды. “Құдай-ау, сонда не деген қызықпыз” деп ойлап өзіне-өзі мырс етті. Расында, алғашқы күйеуі Əлімханмен танысуы қызық болып еді. Міне сол күнгі уақиға көңілінен əлі өшпеген екен, жылт етіп көз алдына қайта келді.

	* * *

	1926 жылдың күзі, Баркөлдің Ойтауына төрт түлігі толықсып, əн мен күйі шалқыған салтанат əкелді.

	Екі ғасырға жуық тұяқ тимей тусып кеткен, қойнауы қоңыр аңға толы қара қоңыр адыр алыстан арып-ашып келген қазақ ауылдарына Жерұйықтай көрініп, жаннат құшағын айқара ашты. Адырды сар жағалап түскен шилі өзектерден балық жондап тойынған ауыл сиырлары ыңырана басып өрістен қайтса, кешкі алакеуім шақты дірілдеткен қыз-жігіттердің тамылжыған əн əуені түнгі аспанға толқындап тарап жатты. Он алты жасқа енді ғана шыққан Зада ол күнде білектері жұп-жұмыр, тойған қозыдай сүйкімді бала еді. Ауылдағы үш-төрт үйдің арасында сəл еркелеу шолжаң мінезімен боташа ойнақтап жүретін.

	Күз келісімен бұл өңірдегі елдің жолаушы жүретіндері мен қыз ұзатып, келін түсіретіндерінде титтей тыным болмайды.

	Іңір қараңғылығы əлі қоюлана қоймаған кез, ағасы келіншегін төркіндетіп кетіп, осында қыдыра келген құдашасы екеуі сол үйде жатқан. Құдашасы жиырмаға таяп қалған, айттырып қойған жігіті бар тіс қақты қыз болатын. Ағаш төсектің ірге жағына жатқан Зада оқыс шошып оянды, шап беріп от жағында жатқан құдашасын құшақтай алды. Кім екені белгісіз, дауысы қарлығып шығатын біреу күбірлейді. Ес көрген құдашасының бейғам жатқаны Заданы тыныштандырды. Көрпенің бас жағын көтеріп ептеп от жаққа сығалап еді, құдашаның ар жағында тұрған бірі биік, бірі аласа екі кескінді көрді. Енді ол ақырын ығысып ірге жаққа қарай тығылды. Ұзын бойлы біреуі құдашаға қаншалық жалбарынса да ол маңайлатпады, ақыры күдер үзсе керек, қасында тұрған кішкене бала жігітті лып еткізіп көтеріп алып екі қыздың ортасына тастай салды да өзі шыға жөнелді. Бала жігіт бұлқынып тұрмақ болып еді, құдаша оны кеудесінен қолымен басып тұрғызбай қойды. Ерігіп жатқан қыздарға ермек керек.

	– Ей, бала. Сен неге келдің. Білесің бе? – деді құдаша сылқ-сылқ күліп.

	Бала жігіт алқынған тынысын зорға тежеп:

	– Əншейін, Мəлік жүр деген соң келген едім,– деп күңк етті.

	Зада бала жігіттің Əлімхан екенін дауысынан тани қойды. Ол да қузай келсе құда бала болады. Өзі енді ғана толысып келе жатқан бала серілердің бірі. Екі қызға Əлімхан табылмаған ермек болды. Күйеу танып, жол көрген ысқақ құдаша Əлімханның қытығы келетін жерлерін шұқылап, тынышын кетіре бастады. Құдашаның қытықтағанынан ығысқан Əлімхан бір кезде бұлқынып Заданың үстіне шығып барып қайта түсті. Оның жұп-жұмсақ домалақ иегі мен қолдары денесіне тиген сайын Заданың буын-буыны сəл босағандай болып, ғажайып жағымды бір сезім тұла-бойын тінтіп жүрген сияқты сезілді. Бір кезде құдаша:

	– Мына Заданы іздеп келдің бе? – деді тағы сықылықтай күліп.

	Əлімхан бойы үйір болып, жүрек тоқтатып алса керек.

	– Заданы іздемегенде сені іздеді ғой дейсің бе? – деді дүңк етіп. Заданың екі беті ду ете түсті, көрпенің астында басын бүркеп жатып, екі алақанымен бетін басты. Құдашасы мен Əлімханнның қалжыңдасқан дауыстары анық естіліп жатыр.

	– Заданы іздеп келсең, енді неге жатырсың?

	– Сіздің тынышыңыз кетіп қалады ғой, – деді Əлімхан мырс-мырс күліп...

	Зада өзін тоқтата алмай сықылықтап күліп жіберді, сөйтті де бетін қайта қымтап жауып ала қойды, бетін ашар болса Əлімхан жағаласа түсетін сияқтанып, өзінен-өзі қуыстанды.

	– Үй бала, жаңа ғана ес-ақылың шығып кетіп еді, енді құтырып келесің ғой, – құдаша бір бұлқынып барып мырс ете қалды, – қолың батып кетті ғой қарақұрт.

	Əлі сəби балалығы арылмаған Əлімханды сол ауылдың жылқышысы Мəлік əрбілеп-əрбілеп, осы екі қыздың отауда жеке жатқанын біліп əдейі ертіп келген. Өз танауы тасқа тиген соң Əлімханды баласынып екі қыздың ортасына тастай салғаны сол. Күздің ұзақ сары таңында құдашаның илектеуінде ол едəуір тіріліп қалды.

	– Ойбой, құдаша-ау, тар төсекте ондай-ондай болады ғой.

	– Болса болдырамын деп келген адамыңа болдырмайсың ба? Құдаша мен Əлімхан ауыздарын қолдарымен басып мырсылдап едəуір күлді. Əлімхан Заданы аузына алғанымен жағаласуға қолы бармады, əйтеуір бір нəрсе екі араларын бөгеп тұрды. Зада да Əлімханға тіке қалжың айта алмады. Құдашаның аузынан шыққан сөздерге өзінен-өзі қарадай ыңғайсызданып бұқты да жатты.

	Зада келесі күні бұлақ басынан Əлімханға тағы жолығып қалды. Шымырлап қайнап жатқан тұп-тұнық қайнардан су алып отырған Зада Əлімханның күрең атты жетелеп өзіне қарай келе жатқанын анадай жерден көрсе де, иығынан бір күшті құдірет басып тұрғандай орнынан қозғала алмады. Тасқайнарға тесіле қараған беті отыра берді, жүрегі дүрс-дүрс соғып, бойын ғажайып бір қалыпсыздық билеп алды. Дірілдеген су бетінен Əлімханның кескіні көрінді. Зада кетпек болып орнынан тұрды. Күрең ат судың ағарын қуып келіп бастаудың тұнық көзіне бас қойды.

	– Қатты ұят болды ғой деймін, – деді Əлімхан Заданың бетіне күлімсірей қарап, – бір тəуірі əйтеуір ел білмеді.

	Зада аузын қолымен басып күліп жіберді. Заданың күлкісін Əлімхан мазақтады деп ойлады, екі беті нарттай қызарып, пістелеу келген мұрыны қусырылып кетті, үні дірілдей шықты.

	– Əлгі Мəлік желіктірген соң... соған еріп барып ем.

	– Аузың құдашадан босамай қалып еді ғой, ештеңе, – Зада сыңғырлай күліп, иін ағашын иығына салды да тұра жөнелді.

	Əлімхан бастау басында мелшиген беті тұрып қалды. Ауылға таяғанда артына қайрылған Зада сол орнында атын жайып əлі тұрған Əлімханды көріп, өзінің əлгі сөзін оқыс айтқанын есіне алып, жаны ашып кетті.

	Көп өтпей Əлімханның əкесі Заданың үйіне құдалыққа келіп, екеуі бірі күйеу, бірі қалыңдық болып шыға келді. Бір күні Əлімхан көкпар тартып жүріп аттан жығылыпты деп естіп Заданың неше күн ұйқысы келмей көңілі алақызды. Кейбір қалжыңбас, қу жігіттер Задаға қалжыңдап:

	– Əлімханның бір көзі шығып, танауы қисайып қалыпты, көрсең шошып, əуелі жүрегің жарылады, – деп тəлкектеді. Сəби Зада соған сеніп, түні бойы көз жасын төгіп шықты. Ертесінде сап-сау Əлімхан жетіп келгенде жүрегі қуаныштан жарылардай болып еді.

	“Қайран сəби күндерім-ай, сол жарыместердің қалжыңына сеніп, көз жасымды сел қылып едім ғой. Жастардың бəрі де сол ғой”– деп Зада басын көтеріп қызына қарады. Гүлғайша бұрынғысындай емес едəуір тыныстап, көзі ілініп кеткен екен. Зада жамбасымен сырғып қызына жақындау келіп, оның ашық жатқан қолын қымтап көрпенің ішіне салып қойды.

	* * *

	Жапсарлары киізбен бітеліп, əбден тұмшаланған ескі ағаш есіктен иттің үрген дауысы үй ішіндегілерге тұншығып естілді. Шалбарының көне, ұзын қайыс бауын уқалай ой үстінде жатқан Байназар ит дауысын естіген соң ыңырана басын көтерді. Жомарт ішігін жамылып есікке барғанша, аязбен ісінген ескі ағаш есікті шыңғырта ашып, қыс аязына орана ақ қырау болып жалаң аяқ дəрігер Қонысбек кірді. Оның қияпатсыз ұзын жаралған бойы сəл еңкіш болмаса аласа там үйдің төбесіне тіреліп қалғандай екен.

	– Жақсысыздар ма? – деді ол ішігін шешіп жатып, шіңкілдей сөйлеп.

	– Өздерің амансыңдар ма, қарағым? Көптен бері өзі мұнда келгенді қойдың ғой, – Байназар жамбасымен сырғи сөйлеп сұпыдан түсті, – отқа таман келіңдер, жылыныңдар, тоңып кеттіңдер ғой.

	– Ойбой, ақсақал, біздің ішіміз де, сыртымыз да от тұрса, неге тоңамыз. Тоңсақ үкімет бізді жалаң аяқ дəрігер атандыра ма, осы сіздің қызығыңыз-ай, – деп Қонысбек ұйықтап оянған кісіше албырап, ісініп тұрған бетін жіңішке, ұзын саусақтарымен ысқылай келіп, пештің есік жақ бүйіріне жүрелеп отыра кетті. Байназар оған орай тіл қатпады, болымсыз бір шаруасына бола сыртқа шығып кетті де, аттарға шөп салып жайғастырып жүрген Қанатбаймен бірге қайта кірді, бүгжеңдеп келіп, пештің есік жақ аузында тұрған құмғанды алып қолын жуды. Пешке шекесін тіреп, ырғайдай жіңішке мойыны иіліп отырған Қонысбектің ауызынан арақтың қышқыл, қаңсық иісі Байназардың танауына келіп ұрылды. Байназар құмғанды тастай беріп кейін шегінді, жүрегі айнып, құсқысы келді, ернін жымырып орнынан ренжи түрегелді.

	– Ой, көксоққан өңшең малғұндар, бəсе бұлар неге кешікті десем, – Байназар тізесін қолымен тіреп сұпыға шықты да төрге барып отыра кетті. Енді ғана сыртқы киімін шешіп жатқан Қанатбай пештің түбіне сылқ етіп құлап кеткен Қонысбекті көріп жүгіріп қасына келді. Əлгінде ғана елеуіреп сөз бермей, қарлы боранмен бірге дауылдап келе жатқан мықтының мынау қылығы Қанатбайды қатты ұялтты.

	– Апыр-ау, мына кісі жаңа сап-сау емес пе еді? – Қанатбай кібіртіктей сөйледі, – жолда тоңам ғой, кішкене арақ ішіп алайын деп құмыраның аузынан қылқылдатып жатыр еді.

	– Құдайға тəубе, – деді Байназар оң қолымен жағасын ұстап, – осы немелер жеп-жеңілтек жүріп неге тоңбайды екен десем, əншейін қылғып алып бөртіп жүреді екен ғой.

	– Ой, тоңбағаны құрысын, əдіра қалғырлардың у жеген итше қылжиып жатқаны қай күнімізге керек! – Зада сөйлеп орнынан тұрды, сұпыға жатқызбақшы болып Қонысбекті сүйреп бара жатқан Жомартқа пеш үстіндегі тоғаның желкесінен еңкейіп үңіле қарады, сонан соң қазан жаққа қарай теріс айналып, өзіне-өзі күбірлей сөйледі: “Ей, құдірет, жанға араша болады деген мына дəуперімнің кейпін-ау, “Қоянның бойын көріп, қалжасынан түңіл” деп, мынау ауруды жазғанды қойып, ауруға ауру қоспай қайтса да көп рахмет арқалар” деп ойлады.

	Ақыры Қонысбек тоғадағы пісіп тұрған тамаққа да басын көтере алмады. Сұпының бір жағын өзі жалғыз иеленіп, өлген адам сияқты ұп-ұзын болып жатты да қалды.

	– Қонысбек, əй Қонысбек! Тамақ пісті, – Қанатбай бірнеше рет жұлқылап еді, тіпті ыңыранып та қоймады, сырыл араласқан қырылдақ қорылмен көкке тойған сиырша пырылдады да жатты. Түн ортасына дейін зарыға күткен дəрігердің кейпі Байназар мен Заданы да қара көңілдетіп тастады. Бір тəуірі таң ата осы үйден Зададан соң ерте басын көтерген осы Қонысбек болды. Көктен түскендей жан-жағына алақтай қарап, есінеп қойып, сұпының үстінде ұзақ отырды. Босағадағы жуан ағаш қазыққа ілулі тұрған дəрі-дəрмек салатын сумкасын көргенде барып түнде біреуді емдегелі шыққанын мəңгүрт адамша бұлдыр-салдыр əрең есіне алды. Қара құсы лықылдап, басы əлі дың-дың етіп зеңіп тұр екен. Спирттен арақтан, судан қосып – осы үш атадан бірлестіріп тапқырлаған үйреншікті ішімдігі бүгін едəуір меңдетіп тастапты. Асқазаны от болып күйіп, таңдайы құрғап, қаны кеуіп барады. Тілін шығарып, кеберсіп тұрған жұп-жұқа ернін жалап-жалап қояды. Үй ортасына орнатылған төрт бұрыш қаңылтыр пеш Заданың отынды аямай салуымен үй ішін күңірентіп күрілдей жөнелді. Тынысы тар жалғыз ауыз там үйдің ішін біраз уақыт түтін буып тұрды да, сəлден соң қайта тарады.

	Таңертеңгі шайдан соң Қонысбек есін жиып адам қатарына қосылды, алты айрығынан аққан терді тегінде көне болса да кірлеп қара қоңырлап кеткен ескі торғын бет орамалымен сүртіп орнынан тұрды. Гүлғайша Заданың демеуімен басын көтеріп, бір кесе шайды зорға ішті. Ауру алқын-жұлқын əкетіп бара жатпағанымен, күп-күрең болып албырап қалған екі беті едəуір салмақты ауырып тұрғанын байқатты. Қидың шоғына қоя-қоя қарайып əрі қиюсыз ескі сумкада жүріп мыжтайып қалған ине қалбырын алып, Қонысбек пештің үстіне қойды. Онан соң байырғы көне дəрігерше Гүлғайшаның қасына барып, бір тізерлеп шоқайып отыра қалды да, үш саусағын білегінің қарымына келтіріп, тамыр ұстаған адамдай жұп-жұқа ернін ішіне жымырып үнсіз сəл отырды. Бұл кезде Байназар да білсін-білмесін Қонысбектің тамыр ұстаған қолына қарай қалды, Заданың көзі де Қонысбектің өңіне бір, тамыр ұстаған қолына бір жапақтайды. Бəрі де алаңдаған үрейлі көңілмен Қонысбекке үмітті көздерін тігеді. Ол отызды аралап кетсе де əлі қылтан жоқ, үстін тікше əжімдер басқан жұп-жұқа ернін ішіне жымыра қалып аз отырған соң:

	– Ештеңе етпейді, өкпесіне суық өткізіп алыпты. Құрғақ пенициллиннен үш рет қойсақ кешке таман-ақ сергіп шыға келеді, – деді мығымси сөйлеп.

	– Е, қарағым, сөйтсінші өзі, – Байназар Қонысбектің басын бұлғақтатып жыпылдай сөйлеген қимылына бағып басын шұлғып-шұлғып қойды. Мына жақсы лебіз Заданы да көңілдендіріп жіберді, шал-кемпірдің Қонысбектің түннен бергі мастығына ренішін де жуып кетті. Қонысбек Гүлғайшаға укол салғанша Зада дəмдеп тағы бір шəйнек шай қайнатып жіберді. Лезде үй ішін көңілділік кернеді. Шай ішіліп болып, дастарқан жиылған мезетте пештің мойнынан қалыңдығына ұрлана қараған Қанатбай Гүлғайшаның өңіндегі өзгерісті көріп шошып кетті, еріндері көкшіл тартып, өңі қуырып барады екен. Бозғыл тартқан жанары бір түрлі қимастық леппен Қанатбайға қадалды да қалды. “Əлгі укол əлі əсер етпеді ме екен” деп ойлаған Қанатбай, сабырлық сақтап тағы біраз отырды. Шал мен кемпір Қонысбектің уколымен баламыз жазылады деген марқа көңілмен əлі еш нəрсеге сəп салған жоқ. Осы кезде Гүлғайша:

	– Алла, жаным-ай! – деп қатты бір бұлқынып қалды. Отырғандар тегіс елең ете қалды. Манадан бері бос сөзге кетіп ештеңені байқамаған Зада қызының өңін көріп қу шүберектей болып кетті.

	– Гүлғайша! Гүлғайша! Не болды, күнім? – деп бетіне қадала қарады. Əдетте кем сөзді, сағыз Гүлғайша ауырғаннан бері тіпті үндемес болып алып еді. Зада оны өзі сөйлемей отыр деп ойласа керек.

	– Қарағым-ау, өңің бір түрлі, қай жерің ауырып барады? Айтсаңшы! – деп иығынан ырғап жыламсырап жалбарына сөйледі. Сонда да Гүлғайшадан үн шықпады, əркімге бір ішіп-жеп қадала қарайды. “Қарызым сенде” дегендей қыз көзі бір кезде Қонысбекке қадалды. Көкірегін түйреп, өңменінен өтіп бара жатқан мына жанардың көбінде беті ары қараған адамда болатынын Қонысбек талай көрген, үй ішінің енді өзінің дəрісінен күмəндануынан сақтануға тырысты.

	Расында мына құтқарушының уколы қойылған соң-ақ Гүлғайша өз денесінің ауырлап бара жатқанын сезген. Оның көзі Қонысбек инесін қайнатып, уколын дайындағанша соған қадалып жатқан. Тіпті, осы дəріден сауығамын дейтін көңіліндегі алқаудың күштілігі сонша, ол зарығып қараған сайын Қонысбектің қимылы баяулап, бір минуттың өзі жылдай сезіліп кетіп еді, енді міне сол зарығып қойдырған укол өз түбіне жететін болды. “Мына укол зиян қылды” деп айтпақшы болып еді, кеңірдегінен біреу алқымдап алғандай дыбысы шықпай қойды. Көкірегінде бəрі де сайрап тұр. Бір бұлқынғаннан кейін қайтып екінші бұлқына да алмады. Екі қолы зілдей болып көтерілмей қалды. Көзімен болса да көкірегіндегі сырды білдірмек болып Қанатбайды іздеп еді, бірақ, оның бір шекесіне таман қисайтып киген сара малақайынан басқа ұлы денесін пеш қалқалап көрсетпеді. Енді қайтіп адам қатарына қосылмайтынын əбден білді. Осы үмітсіздікке қарай ойысқан сайын Қанатбайды аяған бір сезім əлсіз жанын қытықтады да тұрды, сөйткен сайын көңіліндегі Қанатбайға айтылмай қалған сөздері, мынау бақи ғаламға бет түзегелі тұрған шағында көкірегіне нығалған өкініш – бəрі-бəрі де жүрегін тілгілеп, бір тыныс алып, үні шығып кетер болса, көкірегіндегі сол байланған шер де шығып кететіндей болды. Сол үмітпен “Қанат, Қанат” деп көмейінің ар жағынан, яғни ешбір құлақты хайуан естімейтін жерден дамылсыз қайталады. Əлгінде ғана Қанатбайдың қобалжыған үрейлі жанары өзіне тігілген кезде неге осы ойға келмегеніне өкініп, іштей шиыршық атты. Бірəқ, мұның бəрі де сыртқы қимылдағы емес, Гүлғайшаның жүрегіндегі ғана бұлқыныс еді.

	– Апырай, үлкен кісілер-ай, мына баланың ауруы жалғыз суық өткен емес екен, қара ілмемен қабатталған ауру сияқты ғой, ерте білсекші, өтіп кетіпті, – Қонысбек қатта өкінішті кескінмен көк көзін жыпылықтатып жыламсырай қалды, – бұл пəлеге мынау үкіметтің дəрі-дəрмегінің түк те шамасы келмейді.

	Байназар мен Заданың сүбіқаны ұшып кетті, мынау “Жалаң аяқ дəрігердің” қызына ажал əкелгенін қайдан білсін. Дəрі кері əсер беріп кісі өлтіреді дегенді олар өмірінде естіп те көрмеді ме екен?! Зада есінен танып былқ-сылқ етіп қалған Гүлғайшаны құшақтап зар еңіреп ойбай салды:

	– Құдай-ау, құдай көргілігін көріп болған мына кəрі мені алмай, көбелегімді шынымен қыршынынан қидың ба, құдай!

	Байназар жүгіне қалып, ішінен бірнеше ауыз иман айтып, кемпірінің құшағындағы қызына дем салған болды. Қанша қайрат қылам дегенмен де Байназардың қуаты жетпеді. Буындары босап жүрегі езіліп, іші от болып күйіп кетті.

	– Бұл ауру емес, тура келген ажал екен ғой, – деп кеңк-кеңк етіп бетін басып отырып қалды. Ес-ақылы шыққан Қанатбай есік жақта қаққан қазықтай сілейді де тұрды.

	Қым-қуыт зарлы шуыл Қонысбектің үрейін алып жіберді, қылқиған ұзын мойны қорыққан сайын тіпті ұзарып кетті, жіп-жіңішке, ұзын пісте танауы онан ары қусырылып, маймылдың қолы сияқты тым өрескел, ұзын жаралған екі қолы икемге келмей қалтырай бастады. Қайтерін білмей пештің бүйіріне келіп, бір отырып, бір тұрды. Көз алдына осы күздегі бір уақиға елестегенде тұла бойы тіпті түршігіп, жанын қоярға жер таппай кетті... Онда да алғашында осындай үрей басқан, бірақ, тағдырдың илеуіне көнген өңшең момын жандар ажалдың шынайы иесі кім екенін білмей Қонекең құдай сақтап, бір пəледен аман қалған.

	Ол күні Қонысбек Гүңшыдан арақты шөлі қанғанша ішіп аттанып еді, төрт сағаттық жолды екі сағатта басып, ат басын үйіне тірегенде сиыршы Есікбай шал көлденеңінен сап ете қалды.

	– Ой, Қонысбек балам, өзіңді бүгін бір күн тостым. Əлгі біздің үйдегі шешең аяқ астынан кешеден бері тіл-аузын қойып жатып қалды. Əйтеуір кірпігі ғана қимылдайды...

	Қонысбек Есікбайдың сөзін жүре тыңдап, дəрі сумкасын иығына аса үйіне кірді. Қонысбектің мына өр кескіні шалдың көңілін бұзып жіберді.

	– Қарағым, мына өзіңнің ем-домыңнан кемпірдің жанына терезе боларлық бір себеп табылардай таңертеңнен сені іздедік, ренжімесең шайды біздің үйден ішсең.

	– Қарнымның ашқаны сондай, кеудемнің ішінен жел соғып тұр, – деді Есікбайға көзін сығырайта қарап.

	– Үйде, қарағым, бəрі бар. Тамағың да, арағың да дайын, – Есікбай “Арағың да” деген сөзді əдейі қосып қойды. Өйтетіні, əркімдердің аузынан “Қонысбек ауруға шақырсаң өзі аурумын деп деп сылтау табады, үйде арақ бар деп шақырсаң жаяу болса да барады” деп естіген. Дегенмен, Есікбайдың сол сөзді қосып ауызға алғаны оңды болды.

	– Үлкен басыңызбен жарым күн тосыпсыз, тамақты сіздің үйден бір-ақ ішейін, – деп Қонысбек бір жеңін шешіп болған ұзын қаптал шапанын қайта киіп жүруге ыңғайланды. Бұл дүниедегі ажалға ара түсетін жалғыз құтқарушы осы Қонысбек деп білетін Есікбай тысқа Қонысбектен бұрын шықты. Əуелі еңкең қағып жүгіріп Қонысбектің күрең атының шылбырын шешіп айылын тартты. Айылын тартып жатып күрең атқа таңғалыңқы кескінмен жаны аши қарады. Күрең аттың екі бүйірі сұғылып, көздері үңірейіп ішіне кіріп кетіпті. Неше күннен бері қанша үйдің белдеуінде қанша сағат аш байланғанын кім білсін. Күрең ат Қонысбектің текпісіне əбден көнді. Ауыл адамдарының күрең атқа “Мал төркіні” деп жаны ашитын да кездері де болады. Олар Қонысбектің сол ауылдағы бір үйде бөртіп отырғанын көрген соң-ақ күрең атты оның рұқсатынсыз шідерлей салатын. Атқа өте жанашырлық еткен кейбіреулер оны кең өремен бостың аз-ақ алдында қоя беретін. Бірақ, бишара темір күрең сол жанашырдың ойлаған жерінен шықпай, неше күн болса да ауылдың бас-аяғындағы жыралардан алыстамайтын. Мүмкін тəңір оны осылай бір ғажайып адамның тепкісіне əдейі арнап жаратқан да шығар. Əлде оның өмірлік өлжалы сол ауыл іргесінде ғана ма екен! Мейлі қалай болса солай болсын, бұл екеуін тəңір өзі осылай жарастырып бұл дүниеге өзгелер таңғала жүрерлік тағы бір ғажайыпты көрсетіп қойғаны үшін бөгде ешкімнің бұған айыпты болмайтыны хақ.

	Қонысбектің “Сылтық дəрігер”, күрең аттың “Темір күрең” аталуы да осылардың өзгеше “қосылысының” жемісі болса керек.

	Сөйтіп, күрең ат Қонысбектің тізгінді аяусыз сілкілеуімен орнынан əзер қозғалды. Бейшара қос жауырынын ауырсынғандай қолтаулап екі алдынғы аяғын əрең басады. Жүнтеленген көне тоз қара шылбырын екі қабаттап санынан орай тартып жібергенде, күрең аттың бөксесі мінер жағына қарай бұратылып барып қайта түзелді. Оза беріп артына қайырылған Есікбай:

	– Балам, атың болдырыңқырап қалған екен, ақырындау жүрейік, – деп атының басын тартып жүрісін баяулатты. Мына сөзді естіген Қонысбек құтырынып кетті:

	– Бұл əкеңді... елге əйгілі темір күрең тұрса, бұрлыққаны несі, Қонысбек бұрлықпағанда, – деп күрең атты сабалап желе жөнелді. Жүре келе аяғы қызып, ауырғаны басылда ма екен, жануар темір күрең де Қонысбектің мас көңілін қалдырмай біраз жерге қашар текірекке салып шоқырақтаған болды. Есікбайдың күрең атқа жаны ашып кетті. “Не деген жаны сірі мал еді, шіркін” деп ойлады. Есікбай Қонысбекті ертіп кіргенде кемпірі басын көтеріп ыңқылдап отыр еді. Бір түрлі кейісті кескінмен шалына кеберсіген ернін жымырып ренжи қарады.

	– Үһ, жаным-ай, деп өр жағындағы биік жастыққа сылқ етіп сұлай кетті. Қонысбек сыртқы киімін шешіп жүгіріп келіп кемпірдің тамырын ұстады. Кемпірдің ауруын сырмақтың астынан табатындай жерге қарап тұқырған қалпы едəуір отырды.

	– Суық екен, дəрі ішіп, укол қойдырса жазылады, – деді шорт сөйлеп.

	Кемпір сөйлемекші болып бірнеше рет ұмсынып еді, үні көмейінен қайтып сөйлей алмай қойды.

	– Ойпырай, Қонысбек, кемпірдің сырқаты суық болмаса керек еді, төтесінен жабысқан бір кесел секілді еді, – деп Есікбай сəл күмілжіп күңкілдеген болды. Оны тыңдаған Қонысбек болған жоқ. Арақ меңдеткен денесін зорға меңгеріп сөмкесінен дəріні алып əуелі укол қойды, сонан соң дəрі іштірді. Сонымен Қонысбектің нұсқауы бойынша кемпір мықтап қымталып бүркеліп тасталды. Неше күннен балалары отарда болып, үй шаруасына жалғыз жүгірген Есікбай да, буын-буынын арақ балқытып есеңгіреткен Қонысбек те таңертең бір-ақ оянды. Есікбай кемпірінің бетін ашып жіберіп сылқ етіп отыра кетті. Өз тізесіне шекесін тіреп кеңкілдеп жылап жіберді. Шалдың күңіренген жарықшақ сырыл араласқан мұңлы дауысы Қонысбекті қатты қорқытты. Ескі көкала шытпен тысталған талдырма көрпенің астынан қылқиған үп-ұзын мойнын сорайтып, Есікбайға үрейлі көбен бағжия қарады, сұмдықтың үлкені болғанын біле қойды. Сасқалақтап орнынан атып тұрып киіне бастады.

	– Қарағым-ау, сен суық дейсің, суық емес бұл, тосыннан келген ажал, ажал! – деді шал өксік аралас ықылық ата сөйлеп.

	Қонысбек киінген соң беті ашық жатқан кемпірдің жүзіне қарады, қарады да бойын үрей басып теріс айналды. Сап-сау кемпірдің бет-аузы бір-ақ түнде көнек болып қолдырап кетіпті. “Ой, əттеген-ай, осы дəрі реакция берген жоқ па” деп ойлады, сөйтті де бұл ойынан тез айныды.

	– Рас, төте келген ажал екен, Есеке, бұған қандай дəрігер болса да көмектесе алмайды. Сондай жақсы дəріні құйып едім, тіпті бит шаққан құрлы болмапты ғой.

	Есікбай орнынан тұрып Қонысбекке шақшырая қарады.

	– Неше күннен бері бір қалыпты жатқан адамды құдай атып осы сенің уколың бұзғаннан сау ма? – Есікбайдың даусы дірілдей шықты. Қонысбек қорқайын деді, біріқ, сонда да жал тапты.

	– Есеке, үкіметтің, партияның шығарған дəрісі кісі өлтіреді десеңіз қате болады. Бұл ауруға пайда қылмаса зиян қылмайды, талай ауруға құйып жүрмін ғой, – деді Есікбайға көзінің қырымен сығырая қарап.

	“Партияның, үкіметтің шығарған дəрісі” деген сөз Есікбайды селк еткізді.

	– Партияның шығарған дəрісінің жаманы жоқ қой, – деді күңкілдеп. Осылайша кемпірді о дүниеге аттандырып салған соң Қонысбек күрең атының шоқтығында қарайып, алыс-жуыққа хабарға кетті...

	Пештің мойнынан Гүлғайшаның өңіне қарап еді, құдды сондағы Есікбайдың кемпірінің беті сияқты адам танығысыз көнектей болып кетіпті.

	Байназардың үйіндегі у-шу Жомарттың үйінің де шырқын бұзып жіберді.

	– Құдай-ау, құдай, не болды! – деп Жомарттың əйелі Айжан балшық пештің алдынан ұшып тұрып, шайын енді ішіп болып тоқтысын өргізуге тағасын тартып жатқан күйеуіне үрейлене қарады. Оның ерекше үлкен жаратылған дөп-дөңгелек шаралы көзі Жомартқа қарашығы жоқ алақандай екі үлкен ақ дөңгелек сияқты қорқынышты көрініп кетті. Тағасының бауын қолдарының икемі қашып зорға дегенде байлап орнынан тұрды. Бұл шақта Айжан үлкен үйдің есігіне келіп болған еді. Есіктен жығыла-сүріне кірді. Гүлғайшаның жан үзгенін біліп, үні шықпай қыстығып қалды, ышқынып барып пештің аузында төгулі жатқан қи қиыршықтарының үстіне гүрс етіп құлап түсті. Қанатбай жүгіріп келіп Айжанның басын сүйеді. Тұла бойы тұңғышына жас əйелдің іші күйіп кетсе керек, ышқына бұлқынып барып есінен танды.

	Гүлғайша Айжанның тұла бойы тұңғышы болса да, ол оны “балам” деп көрген емес, туылып бір жасқа шыға секірмелі дамудың қанжілік қарбалас жылдары басталып, əжесі Заданың қолында қалды. Содан тартып, ол дүниенің есігін аттаған мына сағатқа дейін Гүлғайша Заданың бауырында өсті. Айжаннан туғанын білсе де Жомартты əке, Айжанды шеше деп көрген емес. Əжесін елден ерек жанындай жақсы көретін. Əжесі Заданың да жаны Гүлғайшаның үстінде болатын. Гүлғайша осылайша екі үйдің ортасында бұлғаңдап өссе де, көркіне ақылы сай ибалы бала болып ержеткен.

	Жомарт Гүлғайшаның суынған жүзін көргенде ғана көзіне болымсыз жас алды, басқалардай борша үгіліп кетпеді, ауыр қайғы көкірегін тілгілеп, жүрегін езіп бара жатса да үлкендердің алдында өзін ұстап, қайратқа жеңдірді. Пештің түбінде өз басын өзі төпештеп зарлап жатқан шешесінің қолын ұстап, тоқтау айтты. Қалшылдап хəлі құрып кеткен Заданың басын иығына сүйеп, оның құмның күзгі селеуіндей қурап, аппақ болып кеткен селдір шашына қарады. “Гүлғайшамды көзімнің тірісінде құтты орнына қондырып, қызығын көрсем Аллаға ризамын. Одан артық тілек те тілемес едім” дейтін ана сөзі Жомарттың құлағына қайта естілгендей болды. Гүлғайшаны бір күн көрмесе сағындым деп отыра алмай алақызатын мынау ақ еділ ананың жан қиналысы Жомарттың да буын-буынын босатып жіберді.

	Бұлар Заданы өздерінің миқиған ағаш төсегінің алдына сүйеп отырғызып, Гүлғайшаның қасына келді. Байназар есі шығып оның аяқ-қолын түземеген еді, Жомарт балаша көтеріп сұпыдағы сырмақтың үстіне бетін құбылаға қаратып жатқызып, аяқ-қолын түзеді. Байназар жүктің түбінде бір уыс болып құнжиып əлі кеңкілдеп жылап отыр. Жомарт енді өзіне басқа ақыл салар адамның ыңғайы жоғын білді.

	– Тоқтау қылыңдар, əке! – деді үні дірілдей шығып, – көз жасы адамға жан салмайды. Бұл да болса құдайдың бұйрығы.

	Жомарттың сөзі едəуір жұбату болса керек, Байназар да, Зада да бастарын көтеріп көздерінің жастарын сүртіп сəл сабыр еткендей болды. Жомарт əуелі есік жақта қолдарын уқалап, сипалақтап тұрған Қонысбекке қарады. Кешегі арақтың кесірі ме, жоқ мынау екі бірдей үйді күңіренткен өлімнің үрейі ме, əйтеуір оның ұзын мойны сорайып, екі иығы салбырап, жұлған тырнадай кетеуі кете қалған екен.

	– Қонысбек, сен атыңа мін де құлдап шөп басындағы Қыдырмолда шалдан тартып, төменгі елге түгел хабарла, өлім ісі ғой, түгел құлақтансын.

	– Мақұл, мақұл, – деп Қонысбек ішігін де кимей сып етіп шыға жөнелді.

	– Қанатбай, сен жоғарғы елге бар, əсіресе, біздің туыстардан хабарланбай қалатындар болмасын, айтпақшы ауыл əкімі Қуандыққа айт, алыс болса да Ақай молдаға біреуді жіберсін, үкімет жаназа шығаруға жол беріп жатыр ғой.

	Жомарттың бұйрығы бойынша Қанатбай да атқа қонды. Ес-ақылынан айрылған адамша ол ауылдан қалай алыстап кеткенін білмей қалды. Үш күннің алдында ғана қайын атасы мен қайын анасына сəлем беріп, қалыңдығын көргелі келген Қанатбайға мынау тосын уақиға қатты ауыр тиді, келген күннің ертеңіндегі кеште өрістен келген Жомарттың тоқтыларын қораға қамасып жүріп екінті мен ақшамның арасындағы ала кеуім шақта Гүлғайша екеуі сол тас қораның босағасында тұрып аз ғана тілдескен. Сондағы айтқандары бірнеше ауыз қалжың еді:

	– Жомарт ағам нормаға, жемге барамын деп жүр еді, бір-екі күн тоқты жаясың ғой, – деген Гүлғайша күліп.

	– Тоқты қайырып көргенім жоқ, қайыра алсам қайырамын ғой, – деген Қанатбай.

	– Қой қайыра алмайтын жігіт бола ма екен, – деп Гүлғайша қораның босағасына сүйеніп тұрып қолымен аузын басып сықылықтап күлген. Содан қайтып екеуі тілдесе алған жоқ. Қанатбай енді сол күні ұзағырақ кеңеспегеніне іштей өкініп келеді. Қайынына амандасқалы келіп, қалыңдығының өлімін естірткелі келе жатқанын ойлағанда төбесіне біреу бір шелек суық су құйып жібергендей, тұла бойы тітіркеніп кетті. Жоғарғы ауылға елге не деп хабарлайды, өз аузынан жеткізгісі келмей қалды, атының басын тартып сəл қайрандап тұрды. Қалай толғанса да ауыл əкімінің үйі бар ауылға өзі бармай болмайтын болды. Айналасына алақтап тұрғанда, осы шилі ағынның қарсы жағындағы кенереде бүлкектетіп желіп бара жатқан ақ тонды біреуді көзі шалды. Не де болса соған тілдесейін деген оймен бұрқыратып отырып, көп ұзатпай қуып жетті. Шардақ айқы көк атқа мінген, шоқша сақалды арық қара шал екен. Мұрнының оң жағындағы ойыққа біткен түйе кенедей қара меңі баданадай болып анық көрінді.

	– Ассалаумағалайкум! – деді Қанатбай жанасалай келіп.

	– Уағалайкумассалам! – деді Қанатбайға көзінің құйрығымен барлай қарап.

	– Мен мына Байназар ақсақалдың үйінен шығып ем, Қуандық əкімді іздеп келем.

	– Ия, сонда не шаруа еді? – шал оң қабағын адам баласы жаттығып болуы мүмкін емес бір түрлі ойнақы қимылмен бүлкілдетіп жіберді.

	Қанатбай сөзді қалай бастарын білмей, тамағын қырына қынжылып аттың жалына қарағыштай берді, танауы тершіп, аузы икемге келмей қалды, айтпай амалы болмайтынын білді де, басын көтеріп зорлана тіл қатты:

	– Байназар ақсақалдың қолындағы баласы қайтыс болып... – Қанатбай сөзінің соңын жұтып қойды.

	Ақ тонды шал ұйқыдан оянғандай селт ете түсті. Атының басын тартып Қанатбайдың жүзіне қадала қарады, өңінен бір түрлі үрейлі ұшқын байқалды, істиген үшкір танауы қусырылып кетті.

	– Иллаһа һеллолла, Мұхамеден Расул Алла, өлімнен хабарым бар, иманнан үмітім бар, Аллаһуакбəр! – деп алақанын жайып, бетін сипады. Онан соң жаңа көргендей Қанатбайдың жүзіне қайта қадала қарады, – қашан қайтыс болды? Апыр-ау Байекеңнің бала-шағасы ауырып-сырқады дегенді естімеп едік қой.

	– Аяқ астынан жабысқан ауру болды, екі-ақ күн жатып жүріп кетті, – деді Қанатбай түсіндіре сөйлеп, – ауылда менен басқа артық адам болмағасын соны жоғарғы елге хабарлағалы келе жатыр едім.

	– Е, сонда өзің кім едің, қарағым? – деді ақ тонды шал ерінің алдынғы қасына алақанын тірей орнынан бір қозғалып қойып.

	–Байекеңнің осы қайтыс болған баласы менің қалыңдығым ғой.

	– Е, ой байқұс бала-ай, бұл бір рақымсыз дүние ғой, буыныңды босатып бүгіліп кетпе, қабағың өте салбыраңқы екен, осы жерден қайтып кете ғой, жоғарғы елге мен хабарлай салайын, Байнекеңе айт, Ақай молда өзі кезікті де, елге хабарлаған соң барамын.

	Мына шалдың кескіні баста тым суықтау, қорқынышты көрінгенімен сөйлей келе Қанатбайға жағып кетті. Өз міндетін айтқызбай көтеріп алғанда төбесі көкке жетіп, Алладан тілегені алдына өзі келгендей жадырап жайылып сала берді.

	– Рақмет, үлкен кісі, рақмет! – деді.

	Қанатбай Ақай молдамен қоштасып, күңіреніп жатқан қаралы ауылға қарай қайта кенерелей жөнелді.

	* * *

	Ұядан ұшқалы отырған қара қанат балапанын ажал жалмаған, өзін жартасқа ұрып күйреп жатқан анау бүркіт сияқты хəлге түскен Зада от болып күйіп бара жатқан ішін екі қолымен шеңбектеп, шөке түсіп жатып қалды. Аядай там үйдің ендігі бір қараңғы түкпірінде мүлде ес-түссіз Айжан жатыр. Анда-санда ғана ықылық ата аузынан от бүркіп, ышқынған қиналысты үні естіледі. Кеңкілдеп жылай жүріп Байназар сүйретіліп орнынан тұрды.

	Бүгжеңдеп келіп, оң тізесін қолымен басып аласа топырақ сұпыдан түсті.

	– Ей, Алла, бергеніңді алсаң да береріңді алма! – деп ол өзін-өзі жұбатып есікке бет алды. Таңертеңнен бері үрейлі жылау мен зарды меңіреу томаға ішінде ғана тыңдап, құнысып отырған бүркіт иесінің сырыл аралас жарықшақ дауысын таныса керек, өзеуреп тұрғандай əлсіз ғана бір-екі рет піштəктап қойды. Енді Байназардың назары бүркітіне ауды. Өткен күнгі тек өзі ғана білетін қорқынышты уақиға оны тағы бір рет теңселтіп жіберді. Екі жылдық айрылмас жан серігі болған бүркітіне ерекше бір кекті кескінмен ішіп-жеп қадала қарады, барлық сұмдықты осы жанұяға төндірген осы бүркіт сияқты көрініп кетті, жүнін бір талдап жұлып, етін итке тастағысы келіп, тепсініп бүркітіне ұмтылды. Бірақ, баласындай мəпелеп қолында өсірген құсына жамандық істеуге батына алмады да, екі аттап артына шегінді, осы кезде не ойлағанын өзі де білмей қалды.

	– Жомарт, – деді дауыстап, – мына бүркітті қарнын тойғызып, томағасы мен аяқ бауын алып қоя берші!

	Жомарт əкесінің бұйрығына таң қалды, əкем есінен адасып қалған жоқ па екен деп ойлады, сипалақтап келіп əкесіне бір, бүркітке бір қарады.

	Ұлының қозғалақтап тұрғанын білген Байназар назалана:

	– Қоя бер деген соң қоя бер! – деді құтырына дауыстап. Əкесінің мына кескіні Жомарттың миына да бүркіттен безетін бір түрлі қиялды пайда қылды. Əкесінің бүркіт саламын деп қыс болса болды салбурын боп, далақтап жүргенін тегіннен-ақ жақтырмайтын. Басқасын былай қойғанда, əкесі осы бүркіттің жолында талай қиындарды көріп, талай жаман ат естіген ғой! “Əтіреттің күш көлігінің жемін бүркіт салатын атына беріп, қолындағы көліктің бəрі жұбына жетіп арықтап тұр” деп əлдекімдер гүңшыға дейін шапқылап арыз еткен кездері де болған. Соның кесірінен Байназар гүңшыда ашылған “Жекелікке қарсы күрес жүргізіп, шиужыңжуйды жазалау” деп аталатын идея өзгерту үйренуіне де бірнеше қатынасқан. Соның бəрінде Байнекең жұртқа не деп уəде бергені белгісіз, бірақ, ғадеттеніп алған кəсібін бірде қойғанымен бірде қоймай, ілініп-салынып міне осы күнге жеткен.

	Жомарт əкесінің бұйрығы бойынша еш əрі-сəрі болмай-ақ бүркітті алып шығып, томағасын сыпырып, аяқ бауын шешіп қоя берді. Түні бойы түтін қауып, бүк түсіп отырған қыран кеше тасқа ұрылып, топшысының ауырсынғанына қарамай шырқап көкке бір-ақ көтерілді. Көзіне сонау қар басқан аппақ аласа дөңгілдің ар жағынан бір нəрсе көрінсе керек, қанатын қомдап, солай тік шүйілді де лезде көзден ғайып болды. Жомарт əкесінің бүркітті не оймен қоя бергенін білген жоқ. Осы отбасының бір ауыртпалығы жеңілдегендей əкесіне іштей разы болды.

	Сонау қарлы белдің астына бір кішкене ноқат болып барып көзден қарасын үзген бүркітіне қарап тұрған Байназар есік алдындағы бүркітінің тұғырына отырып жатып:

	– Е, бұл екінші рет болды, екінші рет, – деді өзіне-өзі күбірлеп.

	«Солай да солай, балам, құсқа тым əуес болып кеттің, «өнерді үйрен, үйрен де жирен» деген. Құс қырсығы адамның өз басына, болмаса ең жақын адамына көрінеді деуші еді. Құсың қырсықты, ия Алла пəлеңнен сақта!» – деген мархұм əкесінің бір замандағы қоңыр үні тағы құлағының түбінен естілгендей болды. Рас, сол жылы құсының қырсығынан болды ма, жоқ əлде ажал солай кез келді ме? Əйтеуір əйелі адам төзгісіз азаппен өлтіріліп еді.

	* * *

	Ол Байназардың жиырмаға енді ілінген шағы еді. Əкесі орта дəулетті ғана адам болса да, ел арасында өзіндік беделі бар, тілді-ауызды кісі болатын. Жас Байназар пысық əкесінің тəрбиесінде айыл-тұрманын жылтыратып, киімін ретті киінетін, құсқа əуес жігіт болып шықты. Тіпті ел жиылған той томалақ болған жерлерде кейбір бай балаларынан да сұрықты болып көзге түсе бастады. Əкесінің пысықтығынан Байназар ерте үйленді, он сегізде отау тігіп, он тоғызында бір балалы болып шыға келді. Ал келіншегі асатынан жолықса да жөнге жүйрік, көшелі адам болды. Аңда жүріп əлде қалай себеппен бірер күн кешеуілдеуге тура келсе, Байназар үйіне қайтқысы келіп өзін-өзі əзер ұстайтын. Жыл өте келе, əсіресе балалы болғалы ерлі-байлы екеуінің бір-біріне деген мейірі тіпті қоюлай түскен. Осы бір шайдай тəтті тамаша татулыққа сол өңірдегі ел тегіс тамсана қарап, таңдай қағысатын.

	Тұрмыстың адам еркінен тыс қайырымсыз соқпақтары кімдерді сор теңізіне құлатып, кімдерді қанға боялған дала топырағына аунатпаған?! Сол бір заман Байназарды да келістіріп бүгілдірген еді.

	Қыс ортасы ауып қалған кез болатын. Ерте атына қонған Байназар сол күні түлкі ізін түске таяу əзер жолықтырды, атының жүрісін тездетіп, үш-төрт белеңгірден асты, түлкіні өзінен бұрын аты көрді, екі құлағын түлкі жортып бара жатқан жайылыңқы белеңгірге тігіп, елеңдей қалды. Байназар мынау қара қоңыр ғажайып түлкіге таң қала қарап аз тұрады да бүркітінің томағасын тартты. Бүркіт аспанға тік көтерілгенде, түлкі əлгі белеңгірдің ар жағындағы ақ тасты жатаған иықшадан сылаң етіп аса жөнелді, бүркітінің түлкі ұстағанын көзбен көру қандай ғанибет! Бүркіті тік сорғалап, белдің арғы астына түсе сала Байнекең де атына қамшы басты. Құбылмалы тірліктің алғашқы тəтті босағасын аттаған албырт бала саятшының лепірген көңілі ат екпінімен бірге желдей есіп-ақ келеді. Осыдан бір жыл бұрын құс көтерген Байназар бұл күнде едəуір ысылып қалған. Тіпті қанжығасы құр қайтпаған аңшы деуге де болатын еді. Ежелден олжалы көңіл бүгін тым лепіріп кетті. Құйғытып жай кезеңге шыға келген Байназар атының басын тартып, алдындағы тобылғылы ағынға обырлана көз тастады, бірақ ештеңе көре алмады да, зар желіп ағынды құлдай жөнелді, анадайтын иықшадан бұрқылдаған көбік қардың тозаңының арасынан бір нəрсенің қараң етіп ары қарай асып кеткенін байқап қалды. Тұра шауып иыққа шыға келді. Міне сұмдық! Құсы қанатын жия алмай оқ тигендей далпылдап тулап жатыр, түлкінің қарасы да жоқ. Сасқалақтаған Байназар атынан қарғып түсіп бүркітіне келді. Əлгінде ғана жалғанды жапыра салатындай обырланған отты көзі өлеусіреп бозара қалыпты, аңқалақтаған иесіне бір түрлі мүсеуреген сынық кескінмен жапақтайды.

	Ол бүркітін қолына алды, жемсауының жүні ұйпаланып, қаны тамшылап тұр екен. Байназардың жүрегі зу ете түсті, оң жақ аяғының үш саусағы бір-ақ жоқ, қан сорғалап тұр. Байназар қайтерін білмей кетті. Бүркітінің бұрынғы тебініне риза болып, қасқыр болса да ұстайсың ғой деген дəме де еді, енді міне жігері құм болып тұр.

	Байназар бүркітін аялап ұстап, түлкі ізіне көз салды. Ытқи жөнелгендегі топтасып түскен түлкінің жұп ізі көбік қарда жосылып жатыр. Еш жері зақымдалмаған сияқты. Сондықтан ол: “Япырау, осының өзі түлкі ме, жоқ басқа бір пəлекет пе” деп ойлады, сөйтті де ерінбей-жалықпай түлкі ізін қайта бір шалды, айна-қатесіз түлкінің өзі, шытын жыртып əуелі бүркітінің тегеурінін таңды, онан соң жараланған жемсауын ептеп орап байлады да, тіке үйіне қайтты.

	Ауылына жақындаған сайын Байназардың көңілі алақызып, бір түрлі болды да отырды. Мұны құсын жаралап алған көңілсіздігінің салдары шығар деп жорамалдады. Сөйтіп, түс ауа ауылға жетіп келгенде ұзын шұңғыт ұлар-шу болған сұмдықтың үстінен түсті. Ауыл маңы қара тобыр адамға толыпты. Байназар қора шетіне ілінгенде, шылауышын бір қолына ұстаған шешесі жығылып-сүрініп алдынан зар еңірей жүгірді. Ауылдағы уақиғадан бейхабар Байназар не сұмдықтың болғанын білмей ат үстінде аңтарылып тұрып қалды. Шешесінің аузы сөзге келмейді, тек екі қолын жайып ентелеп ұшып келеді. Байназар атынан түсе тас қылып құшақтаған ана үнсіз қалш-қалш етеді. Төңіректен жиналған бірнеше адам ана мен баланы айыра алмай əлек болды да қалды... Байназарды жетелегендер оны өз отауына апармай əкесінің үйіне əкелді. Үлкендерден тартып ұсақ балаларға дейін өңдері қу шүберектей, ауыл адамдарында үрей қалмаған. Бір сойқанның болғаны анық, оны Байназар соңынан білді...

	Құс көтерген Байназар баяғы дарқан көңілмен таңертең саяттай жөнелгенде ауылға бір топ қарулы кісі сау ете түсті. Олар ат басын Байназардың əкесі Жантастың белдеуіне тірегенде, үш-төрт үйлі шағын ауылдың адамы тегіс үркердей болып далаға шықты. Жантас қария тұмауратып жатқан болатын. Ауыл адамдарының есік ашуымен саулап кіріп келген бір топ қарулы адамға қария үрейлене көз салды. Аман-сəлемсіз төрден құлдай жайғасқан қонақтарға Жантас тағы күн сала қарады, тегі солардың ішінен түс таныс біреу кезігіп қалар ма деп дəмеленсе керек. Сəл тыныштықтан кейін:

	– Ой, балалар, қайсы ауылдансыңдар. Танымай отырмын ба, жоқ, құдай атып, көзім жетпей отыр ма? Білмедім, – деді Жантас.

	Төр алдындағы тарбақ танау қараның еңіс жағындағы екі бетіне пышақ жанығандай арық қара, үстінгі ернінен оза жаралған үшкір пісте танауын саудыраған арық қолының шұңқыр алақанымен уқалап жіберіп, алға қарай сырғып бір ұмсынып отырды.

	– Біз үкіметтің тергеушілеріміз, – деді жұп-жұқа еріндерін ішіне жымырып қойып, сөйтті де ойланып-толғанып отырған жандай сəл үнсіз отырып, сөзін қайта жалғады, – атамыз Шың Дубанның саясатына қарсы болып, кісі өлтіріп, кіре, мал тонағандар бар. Шонжыдағы үкіметтің бұйрығы бойынша осы бөктердегі елдің малын басқа ұрып бірден көзден кешірмекпіз.

	– Е, қарақтарым, “құдайдың ісі – парыз, ұлықтың ісі – уəжіп” деген, қай заманда да осы, патшаны бүлдірген адам оңған емес, халықтың ала жібін аттаған болсақ, оған өздеріңнің тексерулерің куə болар, тексеріңдер, тексеріңдер, аз ғана ірі қара үйдің іргесінде жатыр, ұсақ малға адам жіберсек қазір-ақ дайын болады, – деп Жантас есік жақта ұйлығып, төрдегі бейтаныс қонақтарға тамашалап тұрған ауыл балаларына қарап қойды.

	– Үлкен кісі, біз асығыс жүрген адамбыз, – деді əлгі арық қара тағы сылдырай жөнеліп, – ұсақ малды тексермейміз, ірі қараларыңызды жігіттер қораға жисын!

	– Мақұл, мақұл, – деп Жантас ыңырана қозғалып төсегінен түсті. Есік алдында тұрған бір балаға “Төңіректегі малды осында жиыстырсын” деп көршісіне хабар айтқызды. Арық қараның бейнесін Жантас шырамытқандай бола берді, бірақ, қашан көргенін мүлде есіне келтіре алмады. Əйтеуір, қазақ екені шүбəсіз, қытай тіліне желіп тұрған біреудің өзі көрінеді. Қасындағыларға зар қағып былдырлай жөнелгенде дəл қытайдың өзі дерсің, əуелі шіркінің сөйлер алдында мойнын созып, иегін бір көтеріп алады екен. Жантасқа көзінің қырымен сынай қарап, сөзін тоқтатқанда сиырдың тілі сияқты үшкірейген көсе иегі көстең етіп көтеріліп қалды. Қораға келген мал дүбірі білінісімен қонақтар бірден шулап тысқа шықты. Бір-екеуі жылқылар ішінен жоқ қараған жанша көздерін ен-таңбадан айырмай қадалып жүр. Байназардың үйінің белдеуіне таман барған тарбақ танау қара бір нəрсе көргендей жүгіріп барып, түндіктің бауын шұқылап көріп тұра қалды. Байназардың отауының түндігінің төрт бауы тегіс өздерінің сары інгендерінің жүнінен есілген болатын, əлгі тарбақ танау қара жынданған адамша шəңк ете қалды. Сол-ақ екен, мал аралап жүрген адамдары тегіс солай қарай жүгірді. Былдырлап Байназардың отауын бір-ақ қоршап алды. Тарбақ танау қара түндіктің түйе жүн бауының бірін түбінен қиды да төбесіне көтеріп көпшілікке бұлғады. Оның сөзін аударған қара тілмəш дауысын көтере сөйледі:

	– Мына түйе жүнінен жасалған бұйда үкіметтің кіре түйесінің бұйдасы, қандай бұлтаққа қалай бұрмаласаңдар да енді мойындарыңды ешқайда бұра алмайсыңдар, сендер нағыз қанды қолдың ауылы екенсіңдер!

	Тілмəштің сөзін естіген елдің үрейі ұшып кетті. Байназардың келіншегі Жанбала есіктен жүгіре шығып, отауының түндік бауын ұстап тұрған əлгі адамның қасына келді. Түндік бауының шорт қиылғанын көріп іштей күйіп кетті. Өйтпей қайтсін, өткен жазда екі алақанынан таусылып жүріп əрең ескен емес пе! Мыналардың тонап алдыңдар деген нахақ жаласына жаны төзбей көзі жасаурап қарғай сөйледі:

	– Құдай-ау, түндіктің бауын қиған деген не сұмдық, тап біз біреуден тартып алғандай қай қылған қылығы бұл, тіпті алғысы келсе адамша айтып алса болмай ма, жаның қиылғырлардың лып еткізіп қия қойғанын қарашы...

	Тілмəш қасындағы үкімет адамына таяу барып иегін иығына тигізіп тұрып: “Осы үйдің иесі мына əйел екен” деп Байназардың əйелін қабақпен көрсетті, сөйтті де əйелдің жанына таман келіп бір түрлі такаппар кескінмен:

	– Күйеуің қайда? – деді нығыздала сөйлеп.

	– Аңға кеткен!

	– Аңға? – тілмəштің даусы шəңк ете түсті, - үкіметтің кіресін тонап, адамын өлтіргелі кетті десеңші!

	Жанбала не дерін білмей тығылып, сөйлей алмай қалды. Тілмəш əлгі тарбақ танау үкімет адамының құлағына əлденелерді сыбырлап еді, оның көзі жан-жағын шолып ойнақши түсті де төңірегіндегілерге қолын сілтеп қалды, сол-ақ екен, мылтық асынған екеуі Жанбаланы тарпа бас салып қолын артына қайырып байлады. Бөгде жандардың аяусыз шомбал тегеуріні бұлқындырмай қысқан сайын екіқабат əйелдің тынысы тарайып, демі сығылып кетті, сонда да тілін тартпай жағаласып, қарсылық көрсетіп жүр. Қайын атасы – кəрі Жантас таяғын сүйретіп ара түспек болып еді, таңқы танау қара қолын артына ұстап алдына келіп кес-кестей қалды... Ажал аузы сияқты үңірейген орыс бесатарының аузы шалдың кеудесіне тіреле қалды. Жантастың басы қалтылдап, қолдары дірілдеп, көздерінен жас саулады. Енді тілмəш болып тұрған арық қара қазаққа қарай бұрылды:

	– Ей, қарағым, қазақ баласы екенсің ғой, мынау жалғанда көрген жалғыз келінім еді, өзі екіқабат, қинамаңдаршы, кімнің үйінде түйе жүнінен есілген жіп жоқ дейсіңдер, қазақ ауылының бəрінде бар.

	Бірақ, мұны түйеге бұйда қып тақпайды ғой, қазақ баласы екенсің, мыналарға айт, жазықсыз елді қинамасын, – Жантастың дауысы дірілдеп, сөзінің соңы кеңкілдеп жылауға айналып кетті. Бұл ауылда шалдан басқа кеуде көтеріп беттеріне ежірейе қарайтын адамның жоғын білген соң сұрқия тесерушілер тіпті құтырып кетті. Екі жендет қолы байланған Жанбаланы шыңғыртып шашынан сүйреп ауылдан алыстатып барады. Əйелдің жіп-жіңішке зарлы дауысы ана қарлы шыңдардан бергі бір қабат тау қатпарын жаңғыртып жіберді. Əлден уақыттан соң шаңқ еткен мылтық үнімен бірге əйелдің үні де өшті. Жендет тексерушілер Байназардың жас əйелін атып тастап, дауыс естілмейтін жерге ұзап кеткенше ауылдан шың еткен дыбыс шықпады. Ұсақ балалар əке-шешелерінің етегінің астынан шыға алмады. Мынау адам жанын алатын əзірейілдердің бараны əбден ұзағанда барып ауылдан шулап-шұрқыраған жылау басталды. Ауылдағы ересек адамдар тегіс жиылып Жанбаланың сүйегін өз үйінің оң жағына əкеліп жатқызды. Есінен танып жығылып түскен шешесі, Байназар келердің алдында ғана басын көтерді. Əкесі Жантас өз төсегінің алдында томардай болып шөгіп отырып қалды. Көп жылап қып-қызыл болып ісініп кеткен көздерін жыпылықтатып, аузын дамылсыз жыбырлатады, тегі жайына жатқан жазықсыз елдің тынышын алып, шырқыратқан қанды қол жендеттерді аяусыз қарғап отырса керек.

	Байназардың “Тексерушілерден” хабары бар болатын, үкіметтің таңбасы, ені бар малдар қорасынан шыққандарды атады екен деген сөзді де естіген, бірақ, Байназар өз қолы алал болған соң бұған онша алаңдап кетпеген еді. Ақыры соның сойқанына ұшырады.

	Бұл тексерушілердің тегі арырақта жатқан.

	1931 жылдың наурыз айында, Құмылдың Шопыл деген жерінде тұратын Жин Шурынның əскер бастығы Жаң бір кедей ұйғыр диқанның сұлу қызын зорлықпен əйелдікке тартып алады. Мұны көріп кегі қайнаған жергілікті халық оны алпыс серігімен бір-ақ жояды. Осыдан басталған Құмыл диқандарының көтерілісі лезде ұлғаяды, бұған Құмыл тауының терістігіндегі бір қыдыру қазақ ауылдары қосылады. Осы жылдың сəуір, көкек айларында, Ма Буфаңмен шығыспай қалып, барар жер, басар тауы болмай дағдарып тұрған Ма Жұңиң Құмыл көтерілісшілерінің шақыруы бойынша Құмылға беттейді, бірақ, бекінісі өте күшті Құмыл қаласын ала алмайды. Соңынан Жин Шурынның Жаң Пи-юан, Шың Шысай басшылық еткен əскери күшімен Жетіқұдықта соғысады, Ма Жұңиң өзі осы соғыста жараланып, беті қайтып, Гансуға өтуге мəжбүр болады. Осы Жетіқұдық шайқасында жеңіліп Баркөлдің тауына шегінген Қожанияз адамдары Əліп үкірдайдың ауылына келіп, “бізге көмектеспедіңдер” деп Əліпті байлап алып, елін Сарышоқының Сорлік деген жеріне көшіріп апарады. Ел ес-ақылын жиған соң оларға жеті жүз еркек қой төлеп беріп Əліпті босатып алады.

	Қожанияз Көкжарға соғысқа кетеді. Бұл өңірдегі қазақтар өр таудың Құлыншары, Шаша сияқты жерлеріне барады. Ұзақ көште бұрауы кетіп ашыққан мал төңірегіндегі қоржалардың егініне түсіп, азды-көпті зиян тартады. Қоржа тұрғындары Баркөл қаласына барып, Жин Шурынның шығыс Шынжаңдағы əскери басшысы Чин Пишуға: “Əліп үкірдай Қожаниязбен тіл біріктіріп, оған қой, ат берді. Бізді бұлап-талап, егінімізді малға таптатты. Астық болмаса ел не жейді? Əскерлер не жейді?” деп шағым айтады. Ұрынарға қара таппай əрең тұрған Чин Пишу Əліп үкірдайдың ауылына дереу екі жүз атты əскер жібереді. Олар еш нəрседен хабарсыз бейғам жатқан Əліп ауылын бесінде басып, кемпір-шал, бала-шаға аралас сексен алты адамды қырғындайды. Адам жаны төзгісіз осы қырғынды Байназар ертеңінде көрген еді.

	Бүгінгі мынау сүркей көрініс те дəл сол қанды қырғынды есіне түсірді...

	Түйе өркешіндей қадаланып біткен ұсақ қара адырдың желкесіне шыға келгенде, бұлыңғыр шаңыт сай аңғарын мұнарландырып басып тұр екен. Құлақтарына қырылдап, құңқылдаған қара құзғындардың жағымсыз дауысы келеді. Байназар мен жолдастары ауыл маңына жақындағанда, ауылдың сырт жағындағы тазғыр дөңнен бірнеше иттің ұлыған дауысы бұлардың жүрегін зырқ еткізген. Қырғын болған хабарды естіп елге келе жатқандықтан Байназардың да, басқалардың да жүрегі лобығып, еріктерінен тыс бір меңіреу үрей еңселерін басып алған еді. Ауыл маңынан көтерілген жағымсыз иіс, олар қораға ат басын тіреуден бұрын-ақ танауларына келіп ұрылды. Əйтеуір өздеріне таныс белді ауылдың адамдарына келген заманақыр болған соң бəрі де үнсіз аттарынан түсті.

	Ауылдың ең аяқ жағынан басы еңіске қараған көнетоз ала шыт көйлек киген кəртең əйелдің өлігі кездесті, тізесінен опырылған екен, бір аяғы сыртына қарай қайырылып қалыпты. Байназар қасына келгенде бір-ақ көрді: Əлі екі жасқа тола қоймаған сəби қолтығының астында жатыр екен. Сəбидің селдір сары шашты төбесіне найза шаншылған... Бейшара əйел апалас-төпелес қырғында баласын ала қашқан секілді. Əйелдің кеудесінің астынан ағып шыққан қан бір-екі адымдай жерге ағып барып тоқтапты... Келгендер білген имандарын іштерінен айтып аралай берді.





Аяққы қоңыр туырлықты үлкен үйдің босағасынан бірін-бірі құшақтай жығылған он жасар шамасындағы екі баланың өлігі көрінді, екеуін де жауырынынан найзалапты, үсті қара қоңыр қан шор боп қатып қалыпты. Біреуінің сыңар қолы бөлек, қасында жатыр, мынаны көргенде Байназардың тұла бойы тітіркеніп, бір нəрсе жұлынынан өрлей-құлдай жүгіріп өткен сияқты болып кетті. Сол сəбилердің көк найза қадалғандағы жан шырылы құлағына естілгендей, тұла бойы бір ысып, бір суыды. Осы қоңыр үйдің отының басында көне қара күпісі бар, шоқша сақалды бір кəртең адам жатыр, мүмкін қатты қарсылық көрсеткен болар, сақалды иегінен басқа бас мөлшерінде адам бейнесі білінер жер қалмапты, қылышпен мейілінше шапқылаған сияқты. Кебеже, сандықтар шөмшек болып күйреп, жүк туталақай лақтырылыпты. Бұл үйден бір-екі қадамдай ары үлкенді-кішілі үш-төрт өлік айқасып қалыпты, маңайы қан жоса. Байназарлар жақын баруға дəт қыла алмады, сол бір төбе өліктен айналып өтіп, екіден, бірден жатқан өліктерді көріп шықты. Ауылдың орта шеніндегі үлкен ақ үйдің еңіс жағынан құшағында баласы бар бір саркідір əйелдің өлігі кездесті. Төбе сүйегі бір-ақ мыжылып ішіне кіріп кетіпті, құшағында кішкене нəрестенің жауырынынан шаншылған найза шешесімен қосып түйреп өтіпті. Əйелге екі-үш қадамдай ғана жерде жатқан төрт-бес жастағы ұл баланың басы екі айырылып кетіпті, бір аяғы денесінен бөлек, анадайға ұшып түсіпті. Ақ үйдің дəл есік алдында бір шал, бір кемпірдің найзадан ісініп кепкен өлі денесі айқасып қалыпты. Байназар енді тұра алмай кетті.

	– Ей, паруадигар, өзің сақта! – деп ол жағасын ұстап, маңайындағыларға үрейлене қарады, – адам түгілі, мал екеш малды да мұндай қан жоса қырғанды көрмеген екенмін. Мынау басқа келгенді қойып, адам баласының құлағы естімесін дейтін сұмдық қой.

	– Жайына жатқан елді үкімет əскерінің келіп қырғанын көріп тұрғаным осы, – деді тағы біреуі.

	– Е, шырақ, марқұм Əліп үкірдай үкіметке сенімді-ақ адам еді ғой, – деді біреуі күңк етіп.

	– Е, енді қайсысы үкімет, қайсысы қарақшы бəріне де сенім қалмады ғой, – деді ауыр тыныс алған қартаң қара кісі айналасына нали көз тастап, – біреуі үкімет деген менмін деп елді шырқыратып алман-салығын алса, енді біреуі, жоқ, үкімет менмін деп адамымзды байлап-матап қоқаңдап жүр. Ал тағы біреуі əскерін саулатып келіп, бала-шаға демей қырып-жойып, қызыл қанға батырып жүр. Ақыры адыр арасындағы аңша жосыған аз қазақ қырылып таусыламыз ғой.

	Мына шалдың сөзі үрейлендірді ме, жоқ айқасып жатқан қалың өліктің ортасында тұрғылары келмеді ме, кім білсін, бұлар қамшыларын сүйретіп, қайтадан аттарының қасына келді. “Бəріміз де қаны бір мұсылман баласымыз ғой, ертең келіп мəйіттердің бетін жасырайық” десіп аттарына қонды. Сол түні Байназар бірнеше рет түсінен шошып оянды, қан сасып айқасып жатқан қалың өліктің үрейлі бейнесі көзін жұмды болды елестеп қалады. Сол ауылдың арт жағындағы тазғыр дөңнен үрейсіреп ұлыған кəрі иттің зарлы дауысы, əлдекімді жоқтаған кəрі ананың мұңлы қасірет зары сияқты, құлағынан жатса-тұрса кетпей қойды. Осы қанды қырғын болардың алдында Əліп үкірдайдың інісі Қожақын, баласы Елсінхандар Қаптық тауына көшіп кеткен болатын. Солар əкесінің, туыс-туғанының кегі үшін төңірегіндегі қолында мылтығы бар адамдарды бір-ақ жинап, Жин Шурынның Құмыл көтерілісін жаныштаған əскерлеріне апара жатқан азық-түлігіне тиіп, əскерлерінің бір бөлігін ойрандап, бірталай қару-жарақ, ат-көлік олжа алады. Бүгінгі мына “тексеру” сол Елсінханмен тіл біріктірген елдің дерегін табу үшін еді. Байназар мұның мөлшеріне өзінше қысқа ғана көз жеткізді. Бір кезде басын сəл көтеріп, жүктің алдында құнысып отырған əкесіне қарады, табиғат елден аласа кішкене жаратқан əкесі енді тіпті бір-ақ уыс болып қалыпты.

	Байназар күн батуға таяғанда үлкендердің бастауымен өз отауының оң жағында жатқан əйелінің сүйегін көрді. Бет-аузы көп-көгала болып ісіп кетіпті. Байназар қарай алмай теріс айналып кетті. Көзінің жасын алақанымен сүртіп, қазан жақтағы өзінің ағаш төсегіне барып отырды. Екі құлағы дыңылдап, басы зеңіп, жүрегі айнығандай болды. Енді бір сəт əйелін жұлмалап, таяқтың астына алып жатқан бір топ албасты мүсінді адамдардың бейнесі елестеді, құлағына шыбын жанын қоярға жер таппай шырқыраған əйелінің аянышты дауысы естілгендей болды. Байназар жынданған адамша орнынан ұшып тұрып, айналасына меңірейе қарап, біраздан соң қайта отырды. Баяғысындай оң жақта өліктің бетіне тартылған шымылдық тұр. Отта Етек таудың ақ сөңке аршасы шартылдап жанып жатыр... Байназар үнсіз түнеріп, көзін жұмған сайын əйелінің мөлдіреген аңғарлы, жарқын жанары елестеп, іші-бауыры езілді.

	Сол күні ауылдағы үлкен-кіші тегіс көз ілген жоқ, баяғы сол қырсық атқан бұйданың кеселімен кеткен жау қайта айналып, ауылды тағы қан жауып кете ме деп үрейленумен болды. Ертеңінде Байназардың əйелін жерлей салып, тұтас ауыл Мори жерінен Баркөлге қарай “Бізге пана болатын кең мекен қайдасың?” деп тартып отырды.

	Байназар қырық жылдың алдындағы сол бір сүркей елесті өзінің жүйкесі əбден əлсіреген кəрі миына салып, көз алдына қайта бір рет келтірді. Сол күні бүркітінің тегеурінін шайнап, жемсауын жаралап кеткен қара қоңыр түлкіні өзінің сорына жолыққандай сезінген, əсіресе, бүркітінің сол жолғы жер соғуын өмір бойы жамандыққа жорып өтіп еді. Міне сол қырық жылдың алдындағы жолы болмай жер соғу аяқ астынан кеше тағы қайталанды. Байназар сол заматта-ақ ішін тартып, үйіне қайтуға асықты. Алла тағала Байназарды жаратқанда осы құс қырсығын қоса жаратқан ба екен, жоқ тағдырдың ойда-жоқта қиюасыз жіпселеуі осылай дөп келтіріп тұр ма екен, не болса ол болсын, Байназар бүгін өмірінде екінші рет қырсық болып жолыққан құсын қоя беріп мелшиіп отыр. Осы түтінге келген мынау сұмдық осы құспен бірге ұшып кетсе игі еді-ау деп тілейтін сияқты. Шыңғыра жылаған əйел дауысынан ұйқыдан оянғандай қабағын түйе басын көтерді. Үйден естілген Айжанның дауысы еді. Ықылық атып барып, үзіліп-үзіліп шыққан Айжанның жіп-жіңішке дауысы мынау мыжырайған аласа там үйдің төбесін тіліп өтіп, қыс аязы кернеген көкшіл аспанға қадалып жатыр. Баласы үшін адамды қойып, мал екеш мал да от пен суға түседі, Гүлғайша Айжанның көкірегін керіп шыққан тұла бойы тұңғышы ғой. Жайшылықта қайын сіңілім деп жақауратқанымен, өз қасынан өмірлік беті ары қараған мынау шақта Айжан өзін ұстай алмай қалды, күйік отынан іші-бауыры өртеніп бара жатыр.

	– Ей, алдамшы дүние, – деді Байназар оң қолымен шоқша сақалын тұтамдап, – іштен шыққан шұбар жылан ғой, жыласын! Жыласын! Жылап күйік бассын!

	“Ешкімнің залалынсыз Алланың төте жіберген ажалы ғой” деп Байназар енді көп зілденіп құдайға шет болуды жөн көрмеді, өзіне өзі медет беріп, оң қолымен тізесін тірене орнынан тұрды, үйден шығып келе жатқан Жомартты жанына шақырды.

	– Ей, балам, мынау болса қыс, іші ел андыз, үй тар, келген адамдар симайды ғой, Қанатбай екеуің мына келген жігіттерден бір-екеуін алып, біздің киіз үйді есік алдына тігіңдер, ана баланы сонда жатқызып, сонда арулайды ғой. Əуелі үйдің орнын тазалап алыңдар, – Байназар үй тігетін жерді қолымен нұсқай сөйледі, – ұқтың ба, өлім дегеннің өзі бір сын, қаңқалақтап жүріп шалағай істеп ұятқа қалып жүрмеңдер...

	Жомарт əкесінің сөзін тікесінен тік тұрып тыңдады, ол əке сөзін ежелден бірде-бір жерге басып көрген емес, өзі түтіні бөлек бір үй болса да, көбінде осы екі жанұяның сыртқы байланысы Байназардың ғана жөн сілтеуімен болатын.

	Жігіттер мал аяғымен тапталған сығырдаң қарды ойып-ойып лақтырды да, төрт қанатты үйдің орнын лезде шығарып күн бесінге ауғанша үйді тігіп болды. Байназардың жоғарғы-төменгі туыс-туғаны тегіс жиналды. Əйелдердің мынау жас өлімді жоқтаған зарлы дауыстарын Ақай молданың əредік-əредік құран оқыған мақамды дауысы ғана үзеді.

	Жиылған адамның бараны молыға түсті. Қазақ өлген кісінің қадырын өлімге жиналған адамға қарай бағалайды. Егер өлімге барып, жаназаға кіріп қайтқан біреуге кезіге қалсаңыз, “Адам сонша көп жиналды, марқұмның өзі де жақсы адам еді ғой” деп сөйлейді. Бірақ, Байназар қыстаулығының елден шалғайлығы, қысып тұрған қыс, əтіреттің күш-көлігінің тапшылығы, бəрі-бəрі осы өлімге келетін қанша адамға тізе кемірткенін кім білсін қолдарында барлардан басқалардың бəрі, тапқаны əтіреттен мініп, таппағандары көрші-қолаңның қолындағы бұт артар бірдеңелермен жеткен. Қораның төңірегі байланған көліктерге толды, күн тау басынан құлай бастаған шақта Байназар Ақай молданың қасынан сырғып тағы сыртқа шықты, қолын бұлғап анадайтын бір үйіндінің үстінде сөйлесіп отырған Жомарт пен ауыл əкімі Қуандықты шақырды. Жомартпен иықтаса келіп, алдына тұра қалған Қуандыққа қадала қараған Байназар еріндерін жымырып сəл тұрды.

	– Қарағым, Қуандық, мына елдің мініп келген көлігі түгел əтіреттікі, бізде бір бау да шөп жоғын өзің білесің, аяз қатайып кетті. Тіпті əнеу түйелер кіреден қалған мал ма өзі, құлағалы тұр ғой. Бір түнге ана Қыдырмолдадан біраз шөп алдырып бер, – Байназар сөйлеген сайын дауысы дірілдей шығып үні жіңішкеріп кетті.

	– Мақұл, мақұл, – деді Қуандық біреуді іздегендей айналасына жалтақтай қарап, – Əлгі Қонысбек қайда жүр? Қасына ана Қанатбайды ертіп Қыдырмолда шалдың шөбінен екі түйе шөп əкелсін, ол шөп таусылса тағы көреміз.

	– Қарағым, Қуандық, мына балалардың қолына тілдей қағазға бірдеңе түртіп бере сал, ана Қыдырмолда өте қатты адам, – деді Байназар.

	– Мен айтты десеңдер болды, – деп Қуандық аналарға қолын бір-ақ сілтеді.

	Зада төрдің қазан жақ бұрышындағы өзінің жер төсегінде отырып, тыңнан адам келсе болды тоқтаусыз дауыс айтумен болады. Жасы жетпіске келсе де дауысы əлі тартқан сымдай сызылып шығады екен. Талай бала тапса да тірі жүрген біреуі жоқ, тəңір берсе де қанды қырғын бауырына тоқтатпаған мынау шер көкірек ананың зарлы үні отырғандардың жүрегіне найзадай қадалды. Оның аңыраған мына мұңлы жоқтауы кешегі кер заманда қанша өңірдің аспанын тілгілеп, қаншалаған жердің тау-тасын жаңғыртпады дейсіз!

	Оның қасиетті кіндік қаны ата-бабасының басы жатқан, киелі қоңыр аңы қойдай өрген құтты мекен Қоңырадырға тамған еді-ау, мөп-мөлдір тұнық көз жасы да əуелі осы құба мекен Қоңырадырдың топырағына онан Саршоқы, Бисан тауларына, Құмыр мен Гансуды бөліп жатқан, талайдың кенезесін кептіріп, тынысын үзген ұлан-қайыр шөлге, ата-бабамыз ұлы жүз Үйсіндердің тас ошағы қалған байырғы ата қонысымыз алып Чиланшанның ұзыннан-ұзақ көсілген шығыс-батыс бөктерлеріне, анау ерте заман тарихының куəсі тəрізді көз жасындай көкпеңбек болып толқып жатқан Көккөлдің жағасына, шығысқа көлбеп айдаһардай созылған Ұлы Қорғанның іргесіне сағыныштай сарғайған Сайдам ойпатына, Бөке батырдың қан ізі қалған алып Тибет үстіртінің шығыс солтүстігіндегі Көкшал, Таңқола тауларының қырқалары мен сайларына тамған болатын.

	Ол сонау аянышты күндерінде осы өңірлерде тентіреп жүріп мұң мен зарға толы қаншалаған жоқтауларын айтып, көкірегін босатпады дейсіз?

	Байназардың етегінен ұстап, Жомартты бауырына басқаннан кейін Жомартынан сүйген немересі Гүлғайшаға қарап, өзінің Қайшасы жиі-жиі есіне түсіп жүрді. Ондай кездерінде көздерінен жас моншақтары еріксіз төгіліп кететін. Сонда Гүлғайша таңдана қарап:

	– Апа, неге жыладың? – деп сұрайтын.

	– Е, балам, сұрап не қыласың, саған қарап қай-қайдағым есіме түсіп отыр ғой, – деп көзінің жасын сүртіп зорлана жымиып күле салатын.

	...Зада көкірегін жарып шыққан құлыны Қайшасынан айырылғанда, өлмесе де өліп барып қалды. Жан бөлек болғасын бірге өлмек жоқ екен. Өлген өліп, тірілер тағы тірлігін кешеді екен... Сол бір сүркей заманның үрейлі елесі кəрі ананың көкірегінде сандыққа сақталған том-том кітап сияқты əлі де қаттаулы жатыр. Көзін жұмып ауыр толғанса-ақ болғаны, сол заманның сұмдық елестері көз алдынан жөңки жөнеледі.

	* * *

	1938 жылдың күзі ерекше дүмпулі келді де, көшпенді елдің басына уақытсыз шатырлаған жайдың күні тəрізденді.

	Уақыттық бүркеніш бүркеніп іштен де, сырттан да бу алған Шың Шысай қан шеңгелін байтақ жатқан өлкеге бір-ақ салды. Жер-жердегі ілікке жарайтын адамдарды қойдай көгендеп, атсыз құпия түрмелерге топ-тобымен қамады. Басқа жердегідей, Алтай, Боғда, Еренқабырға өңіріндегі қазақ ауылдарының да ат-атағы бар ел басшыларынынан ешкім қалмауға айналды. Осы қамау мен қырғындардың тұсында өздерінің қайдан келгені белгісіз, əйтеуір көзге сөдегей көрінген бір топ адам болды. Олар осы қырғыншылық кезінде Шың Шысаймен іштей де, сырттай да сəйкесіп, билік басынан көрінді. Осы жылғы қыркүйек айында Баркөлдің Сантаху деген жерінде қазақтың беделділерінен Қожамберген бастаған он жеті адам ұсталып кетті. Бұл үрейлі уақиға тау арасындағы бейғам елдің тынышын кетіре бастады. Ел арасында “Тағы паленбай, түгенбайларды ұстайды екен” деген дақпырт қарша борады, тіпті “Алдынғы кеткен он жеті адамды Үрімжіге апарып жетеуін тірідей көміп өлтіріпті. Сүйегін де бермейді екен” деген сөздер де тарады. Кейбір еті тірі пысықсымақ, атқа мінген адамдардың көбі-ақ жанын қоярға жер таппай кетті. Ауыл адамдары ит үрсе елеңдеп, бейсауат адам көрінсе жасырынып, уағында ыстық ішіп, күркелерінде бел шешіп ұйықтаудан қалды. Ұсталады деп аты аталған адамдар ауылдарын көшіріп, тау арасындағы қалтарыс-қалтарыс жерлерге таман барып бекінді. Күндіз-түн төңірегіне күзет қойды.

	Осындай тарыққан қиын күнде ел басыларының есіне Тұңғышбай түседі. Тұңғышбай Алтай өңірінен Баркөлге келіп осы өңірді бірнеше жыл мекендеген көрінеді. 1910 жылдардың айналасында Бобрадұғыр деген бай моңғолдармен таныстық, тамырластық орнатып, Гансу мен Құмылдың шекарасындағы Мажын деген жерге барып тұрады, кейін əлгілермен аң аулап жүріп олжаға таласып ренжісіп қалады да, Мажыннан Ханамбарға көшіп өтеді, Ханамбар аңы мол иен жер екен, онда үш жылдан артық тұрған соң, ұлдарына айттыратын қыз, қыздарына құдаласатын жігіт болмай 1918 жылы Құмылға қайта көшіп келеді. Ел басына қиын күн туған мына тұста, əсіресе, Əліптің басы алынып, ауыл-ауылдан нахақ адамдар топ-тобымен қырғындала бастаған осынау үрейлі жағдайда Тұңғышбай аз күн болса да мал-бас амандай тұру үшін Гансуға қайта көшіп кетеді.

	Сол жылдарда жердің кеңдігін, аңның молдығын осы Тұңғышбайдан естіген əлгі ел басшылары астыртын бас қосып, бір-ақ күнде Гансудың сол “ұжымақ” орнап жатқан кең даласына қотарылып барып, ырғынға көміліп, халықты қырғыннан арашалап қалмақ болды, сол бір қақ даланы тəңірдің осы аз ғана қазаққа арнайы иен сақтап отырған жері деп түсінді. Бірақ, құмды басып төте Гансуға өтетін жол ол тұста тосулы еді. Құмыл алқасында Шың Шысайдың мұздай қаруланған бірнеше əскери қосыны, Ресейден өткен ақ бандылардан құрастырылған тағы бір қыдыру қарулы күш бар болатын. Сондықтан, ауған ел Құмыл арқылы емес, сыртқы Моңғолияның шекарасын жағалай көшпекші болды, мына күзгі салқын кезде құмнан қиналмай өтеміз, мал да қырылмайды деп білді.

	Ел басшыларынан Əйембет, Елсінхандар бас қосып, əуелі Бисан тауының терістігінен шығысқа қарай бет алып, Бағраштың шығыс тұмсығын орап, шығыс оңтүстікке бармақ, онан соң оңтүстікке тіке ойысып Əншидің астынан бір-ақ шықпақ болды.

	Осы жылдың қазан айында Баркөл-Моридың қоңыр адырынан үдере көшкен ел бір түнде Бисанның солтүстігіндегі ойға түсіп кетті.

	Бисанның солтүстік бөктеріндегі үлкен бұйратын ойдан аспанға айдаһардың жалындай көсіле шұбатылған шаңнан басқа ештеңе көрінбейді. Боздаған түйенің, мөңіреген сиырдың, ұлыған иттің, кісінеген жылқының беймаза дауысынан кең көсіліп жатқан жалпақ дала бір түрлі қым-қуыт шуылға шомды.

	Ол күнде Зада əлі отызға келмесе де үш балалы болып еді. Жұбайы Əлімхан екеулеріне оңаша отаулары бақыт ұясындай білінеді. Зада əйел боп ерінің бетіне əлі күнге түзу қараған емес. Ат үстінде жылқы соңында жүретін Əлімхан қашан үйге оралғанша Заданың кеңірдегінен дəн өтпейтін қашан күйеуі атын қойып, үйге келіп жайғасып отырғанда барып мешкей көңілі толып, кемі түгелденгендей болатын, міне, сол бал күндер бір күнгідей білінбей желіп өтіп барады. Қас қаққанша үш балалы да болды. Үлкені Қайша биыл сегізге шықты. Жыңғылы мен қызылшасы топ-топ болып бұйраланған борбас ойдың күзгі түні, тіршілік атаулының құлағы мен бойы естіп көрмеген сан қилы əуенмен тоғысқан ғажайып бір симфониямен сілкініп тұр. Бір-бірінің құйрығын тістей шұбырып бара жатқан қара барқын көш шоғырының əр жерінен енесін іздеп боздаған жас боталардың шөлдеген нəзік дауысы өлеусірей шықса, белін жүк басып, ұзын жолда мойыны созылған кəрі інгендердің мұң жұтқан қоңыраулы үні мал аяғымен дүбірлеген жалпақ ойдың шаң басқан мұнарлы аспанын тілгіледі. Анда-санда дүңкілдеп мылтық дауысы естіледі.

	Қамбас ауылы делінетін орта қолды, өз айраны өзіндегі үш-төрт үйлі шағын ауыл тасыған өзендей шығысқа жосыған ұлан-ғайыр, көз жеткісіз қара нөпір лектің жуан ортасында келеді. Жылқы айдағандар қайда, Əлімхан қайда, оны білуге ауыл əйелдерінің мұршасы да жоқ, Зада оны білуден қалды... тек өзіне тиесілі төрт түйеге отауының бар жүгін артып алды. Алдынғы жапырық қара інгенге теңдеген екі кебежеде екі баласы келеді. Ана төркінінен құнаншасында өзі жетелеп келген соңғы қара атан бұйда тартпайтын елпек жануар еді. Бұл күнде он неше жасқа келіп, кірпіктері сояуланып, танауы ағарып, каркестелене бастағанымен əлі де жас атандардай буыны берік, сенімді болатын. Оның жүрісінің тыныштығы мен жүгінің аумайтын орнықтылығы осы ауылға мəлім еді.

	Ақшам қараңғылығы қоюлап, манадан көк аспанды сүзгілеп батысқа қарай көлбей жөңкілген борбас ойдың ақ шаңын енді меңіреу қараңғылық жұтып, көштегі адамға шылбыр бойынан артық жер көрінбей қалды. Түйе табанының біркелкі сырпылы мен дамылсыз ызыңдаған күзгі дала шегірткесінің əлсіз дауысы бір-біріне ұласып, үрейлі түнді жансыз ғана ыңырсытып тұр. Ұйықтап қалып түйеден құлап кетпесін деп Зада Қайшаға жүктің ортасын шұңқырлап, айналасына тиянақ қойып берген. Анда-санда “Қайша” деп дауыстап қойып келеді. Екі көзі атасының үйінің шаңырақ салған соқыр, кəрі сары бурасының жүгінде, қараңғылық қоюлап, төңіректі түн мұнары бүркеген сайын қара бураның жүгінің үстіндегі бірнеше жерін түйенің жалпақ сірісімен таңған ескі қара шаңырағы да бұлыңғырланып көрінбей барады. Көш тыныштығын мына күзгі мезгіл құтырған, бұл дүниенің ынтымақсыз мақұлығы иттер əредік бұзып келеді. Əлдекімдердің қаншық итіне топтасқан қалың ауылдың иесіз төбет иттері бірін-бірі жейтіндей шуласа таласып, түйенің астына кіріп кете жаздайды. Алдынғы көштерден біреудің түйесі үріксе керек, беймаза шаңылдасып, таласа жөнелген иттердің ар-ұрымен қатарласа шыққан екі əйелдің жуанды-жіңішкелі дауысы үрейлене жылаған балалардың біркелкі шуылына тоғыса көтеріліп барып су сепкендей тына қалды. Күздің түнгі қараңғылығын тасқын судай тіліп, жөңкіліп келе жатқан көш легі аз іркілген соң қайта қозғалды.

	Қай уақыт болғанын Зада білген жоқ, əйтеуір үзеңгіде екі аяғы талып, тізесі сырқырап, белі ауырған бір шақта көш шилеуіт ойдың бір шетіндегі болымсыз бастауға келіп түсті. Түйелердің теңі оған түсіріліп, қоммен маталып тасталды. Ұзақ көштің ырғағы шаршатып келген Зада тастай қатып ұйықтап кетен екен, итарқаның түкпір жағында жатқан үлкен қызы Қайшаның баж еткен үрейлі даусынан шошып оянды.

	– Не болды, Қайша? – деп дауыс беріп еді, Қайша Заданың құшағына бір-ақ атылды. Қайша, Заданың дуысымен оянып, үркердей болып бастарын көтерді. Орталаған айдың солғын жарығымен итарқа ішіндегі алакөленкеде Зада Қайшаның үрейлі кескінін көріп қорқып кетті, құшағына алып кеудесіне қолын басып еді жүрегі атқалақтап тұр екен.

	– Неден қорықтың, күнім, бір жерің ауырды ма? – Зада Қайшаның басын сипады. Басын шешесінің көкірегіне тығып, қырғидан бұққан торғайдай бір уыс болып қалтыраған Қайша:

	– Түсім екен, – деген бір ауыз сөзді зорға айтты. Үні дірілдей шығып.

	– Ештеңе етпес, күнім, түсіңде қорықсаң өңіңде қуанасың, қорықпа, орныңа барып жата ғой, – Зада Қайшаның маңдайына түскен кекілін сипады, – сенің дауысыңнан мыналар да шошып оянды.

	– Тəте, қара атан екеумізді... – деп Қайша түсін айта беріп еді Зада:

	– Болды, құлыным, түнде түс айтпайды, түнде түс айтса жаман болады, орныңа барып жата ғой, – деп Қайшаны арқасына қағып қайтадан орнына жатқызып қойды.

	Сəбилер қайтадан шұрылдап ұйқыға кетті. Бірақ, таң атқанша Заданың ұйқысы келмей қойды. Ұиқысы келмеген сайын көңіліне қай-қайдағы қорқыныш елестер келіп, төңірегі ғажайып бір қым-қуыт тамұқ дүние тəрізді болып тұншықтырды да тұрды.

	Енді бір уақытта жылқы соңындағы жары Əлімханның мынау түнде не күйде жүргендігі ойына оралды. Жылқы деген жау айдағыр жатын мал емес, мына аласапыран үркін-қорқын кезде түні бойы ат үстінде тікеден тік тұрмаса көз жаздырады да кетеді.

	Ол Əлімханның аузынан естіген бір байдың мың жылқысының қысқы боранда ығып кетіп қырылған əңгімесін естіген, сол көз алдына келді...

	Қақаған қыстың қаһарлы күндерінің бірінде екі жігіт жылқы күзетіп жүреді екен. Аяқ астынан жетіп келген дүлей қарлы боран жылқыны ықтыра жөнелгенде, еш шара таба алмаған екі жігіт ыққан жылқының соңынан кете береді. Жылқы жосып шұбырған сайын арық-тұрағы жығылып қалып жатады. Мына сұмдыққа шыдамаған жылқышылар жылқының алдын күшпен бұрып əрең дегенде бір ойға тоқтатады. Күні қайсы, түні қайсы екені белгісіз ақ түнекте əбден шаршап шалдыққан жылқышылар жылқы байыздай қалған бір орайда аздап от жағып жылынады. Біреуі ұйлығып тұрған жылқыға қарап, енді біреуі азырақ мызғап алмақ болады. Жылқы шоғырына қарап отырған жігіт те отқа жылынып, бойына жан кірген соң ара тұра қалғып кетіп отырады. Қара шоғыр жылқы бараны ақ түтектің арасынан көрініп тұрады. Бір уақытта əлгі ұйқыдағы жігіт оянып қасындағы жолдасынан:

	– Жылқы тұр ма? – деп сұрайды.

	– Əне тұр, – деп жолдасы қалың тобырды көрсетеді.

	Екеуі жылқыны айналып шықпақ болып солай барса, жылқы жоқ, əлгі қара шоғыр иірілген жылқының жас құмалағы болып шығады, жылқышылар боранның беталысы бойынша жылқының соңынан қуып, күн айыққанда əрең қуып жетеді. Бетпақ даладағы шұбырынды жолда арық-тұрағы қолмен тізгендей жемтік болып жатады. Сөйтіп, мың жылқының жарымы əрең қалған екен. Расында, жылқы жігіттің жігіті ғана бағатын мал...

	– “Ойбой, нені ойлап кеттім” – деді Зада балаларына қарап, – “Жылқысы қырылмақ түгілі, бар малы жұтап қалса да Əлімхан аман болса болды ғой, мал табылар”, – деп ойлады. Əр түрлі ойларды ойлаған сайын Заданың ұйқысы қашты. Қарадай көңілі қобалжып, екі иығын өзі де біліп болмайтын бір түрлі үрей салмағы басып алды. Осылай дөңбекшіп жатып таңның қалай ағарғанын білмей қалды. Жоғарғы-төменгі ауылдардың түйелері бақырып, жүктерін артып жатқаны білінді. Қайын атасы Қамбастың жөтел аралас шыққан жарықшақ дауысы шықты.

	– Əй, балалар, қозғалыңдар, сусындық су құйып түйелердің өркешіне тығып алыңдар. Бүгінгі түсетін жер өте алыс. Керексіз жаман-жұтық нəрселерді жүк қылмай тастаңдар, – Қамбас шал сөйлеп жүріп Заданың итарқасының қасына келді. – Бала, Зада, тұрдыңдар ма? Балаларға кішкене бірдеңе жегізіп, ыстық ішкізіп ал, қуғыншы əскер келеді деп жатыр, жолға тоқтай алмай қалсақ қарындары ашады ғой, мына күн жарықтық та қызып алды.

	Зада жеңіл қимылдап, атасы нұсқаған жұмыстың бəрін де тындырып үлгерді.

	Таң сыза қозғалған қалың көш астырттағы оймен жосып бара жатқан, бас-аяғына көз жеткісіз тағы бір қалың көшке келіп тоғысты. Елдің арты мүлде көрінер емес, көшпен жанасалатып айдаған малдың аяғынан көтерілген шаң бəрін боз тұманмен көміп кеткен.

	Күн көтеріле Құмыл жақтан келіп, елдің оңтүстік бүйірінен тиген жалғыз ұшақ бомбының астына алды, əйелдер мен балалардың шырқыраған үрейлі дауысын аспандағы сол құбыжықтың зірілдеген үні басып түсті. Көштер бөлініп-бөлініп, құм даланың тапалтақ тораңғысының арасына барып сіңді, мың жылқы шұбырған арба жолы тəрізді көш сорабында жүгімен теңкиген түйелердің, жылқының, сиырдың өлекселері жайрап қала берді.

	Көшті неше жерінен үзіп бомбалаған ұшақ тасқынды буған салынды тəрізді бөгет жасағанымен, көш легі баяғысынша шулап-шұрқырап қайта жосыды.

	Екінші күні ұшақ екеу болып келіп бомбыласа, үшінші күні төртеу болып, төртінші күні тіпті молайып қара құзғын сияқтанып сегізге бір-ақ жетті. Елде үрей жоқ, мал ығысып артта қалып, көш сытылып алға шықты. Сары дала мынау пəни ғалам жаралғалы тыңдап көрмеген үрейлі жыртқыштың жер əлемді солқылдатқан суық үнін естіді, қара жер төсінде анда-санда ғана ат тұяғының ізін қалдырып ескен желдей ғайып болатын, өзі момын, өзі аңқау сахара халқының мынау қасіретті зарымен қайысты.

	Заданың есі əбден шықты. Үшінші күні бомбадан бір түйесі өліп, далада жүгімен қалды. Бір түйесі емес-ау, əлдекім қайдан келе қалған əлгі мың болғыр жігіт өлген түйеге тіркеген қара атанның бұйдасын қиып жіберіп жетектей жөнелмегенде өздері де аман қалмас еді ғой.

	Ұшаққа ел де бара-бара əдістес болып алды. Күндіз қалың тораңғыға сіңіп тығылып жатады да, түн қараңғылығы қоюлай бере шұбыра жөнеледі. Сегіз ұшақ Ломторай деген жерге дейін дамылсыз бомбылады.

	Адамзат жабайылық тұрмыстан сытылып, дүниеге ғылым нұры көріне бастаған, ұлы төңкеріс оттары алаулаған жиырмасыншы ғасырдың алғашқы жарымында босқын ел тағы да жабайылық тағдыр кешті. Кіндік қаны тамған атамекендерін еріксіз тастап, жандарын ауызына тістеп, құлан жортпас қу медиен шөл арқылы құлағы естіп, көзі көрмеген бір шалғайға ақтабан шұбырынды болып босты. Жо-жоқ, мұны жай ақтабан шұбырынды деуге де болмайды, олар осы ғасырдың шымылдығын жауыздықпен ашқан жыртқыш тобырдың мейірімсіз қырғындауы салдарынан қанды із қалдыра босты.

	Босқын елдің алғашқы қырылуы мен талануы Бисанның шығыс тұмсығында ұшақпен атқылаудан басталып еді, үкімет осы жолдың өзінде-ақ малдың бір бөлегін басып алды. Аспаннан атқылайтын ұшағына атты əскерлері жерден сəйкесіп, елді де қайырып қалуға ентелеп еді, босқын елдің тосқауылдап жасаған соққысынан амалсыз кейін шегінді.

	Қытай мен Моңғол Халық Республикасы арасындағы Іңіз деген таудан оңтүстікке төте құдиып, Əншидің астынан шықпақшы болған алдынғы көш Ішкі Моңғол мен Шынжаң шекарасындағы ұзыннан-ұзаққа созылған қақ далада, Шың Шысайдың машиналы қалың əскерінің тосқауылына жолықты. Меңіреу түнге көміліп жатқан қап-қара ой жарқылдаған отқа толып, елдің үрейін алып жіберді. Артқы жаудан ығысып қатты келе жатқан неше жүз үйлі көш түнгі даланың бетімен тасқын судай жайылып келіп бөгеліп қалды. Əйембет бастаған ел басшылары шапқыласып жүріп бір жерге бас қосты. Осыдан екі күн бұрын, Моңғолияның Іңіздегі қарулы күші жол бермеген соң Əйембет оларды ұрыспен шегіндіріп, елді аман-есен өткізген болатын. Мына жауға бөгеліп тұрғанда соңдарынан Моңғолия əскерінің келуі де ықтимал еді. Əйембет қаруланған жігіттердің бір тобын іріктеп шығарды да, машиналы əскерге шабуылдап, елге жол ашуды бұйырды. Қаупің неден болса, ажалың содан дегендей, осы кезде көштің шығыс солтүстік бүйірінен Моңғолияның мыңға жуық түйелі əскері андағайлап лап қойды. Енді бір бөлек қарулы күш осылардың бетін қайтаруға, ең болмағанда жасқай тұруға аттанды. Қалған көш Шың Шысайдың көп машиналы əскеріне бір бүйірден тиіп, ұзыннан-ұзақ шеп жасап алған əскердің ортан белін үзіп, көш жолын ашты. Көзге түртсе көргісіз меңіреу түн от шашып жалақтаған қарулар мен шуылдаған жанды мақұлықтардың ұзын шұңғыт шуылына көміліп кетті.

	Бұл күні Зада мүлде ес-ақылынан айырылды, бірін-бірі кимелеген қалың көштің қыспағында ол өз ауылының көшінің ең артына түсіп қалыпты. Оқтар төбеден ысқырып-ысқырып өтіп жатыр. Қалай кетіп барады, не болып жатыр? Зада ештеңені білмей кетті. Есіл-дерті Əлімханда. “Құдай-ау, қайда жүр екен, мына заман, мына күнде ол қандай күй кешті екен? Шіркін тірі болса екен. Құдайым-ау, мына екі-үш шегірткесінің көз жасына болса да шыбынына өзің медет болғайсың” деп іштей күбірлеп, Аллаға жалбарынып тілек тіледі. Шаңқылдаған мылтық дауысының астынан күңірене күбірлеген кəрілердің салауаты мен үйірген иманы, адыр арасынан баяу ескен қоңыр желдей, көш арасында дамылсыз күңгірлейді. Алдынғы көштер ойысып өткен ана бір қарайған нəрсеге көз салған Зада бастабында не екенін білмей қалып еді, дəл қасына келгенде жүрегі зу ете қалды. Айқасып жатқан екі ат бір адамның өлігі екен. Қасында бір адам жанталасып күйбеңдеп жүр. Мына апалам-төпелемде шаһит болған жолдасының бетін құбылаға қаратып, маңына белгі салып жүрген сияқты. Мынаны көрген соң Заданың есіне Əлімхан тағы түсті. “Өлді ғой, өлді ғой” деп барып үнін кілт өшіре қойды, сүркей сөздің аузынан шыққанына өзі үрейленіп кетті. Таң енді сыза бастаған шақта бұл ауылдың көші де ел қатарлы миқы қара адырға ілінді. Елдің алды қайда барғаны белгісіз, арты əлі сонау шаң басқан сары ойда көсіліп жатыр. Бір уақытта Заданың есіне соңғы түйедегі Қайша түсті, артына қайырылып:

	– Қайша, Қайша! – деп дауыстап еді үн шықпады. Қолындағы бұйданы үлкен үйінің соңғы түйесінің уығына тіркей салып, артына қайырылды да, зар қақсап бажылдап қоя берді. Қайша шыққан қара атан жоқ. Заданың басы зеңіп, іші от болып күйіп кетті. Ерінің алдынғы қасына қолын тіреп зорға дегенде əрең жөнелді. Көштің алдынғы жағына қарай шауып:

	– Ата! Ойбай ата! Қайша жоқ, Қайша жоқ, – деп булыға дауыстады.

	Қасында бірнеше адамы бар, асығыс шауып жеткен Қамбас қария істің жөнін тез ұқты. Көште қарияның өзі қалды да, Зада мен бір жігіт артқа қайта шапты.

	Бұл кезде, жалпақ қақтан көштің соңы арылып, мал өте бастаған еді. Шың Шысайдың əскерлері түнімен бас амандап бұғып жатып, таң ата жанданған екен, елге ие болмаған соң енді малға лап қойыпты. Шығыс бүйірден əлгі түйелі əскерлер де оқ боратып төніп келеді. Айдаушылары оққа ұшқан иен қоралы қойлар құрғақ ағында жағалап, батысқа қарай жөңкіліп барады.

	Сортаң даланың борығы мен мылтық дəрісінің қапырық күлімсі иісі кеңсірікті жарып, жүректі айнытады.

	– Қайша! Қайша! Күнім-ау, қайдасың? – деп Зада жағы сембей зарлап жылап-еңіреп келеді. Адыр арасы өлген түйе, шашылған жүкке толып жатыр. Адыр шетіне таяғанда жирен атқа мінген, жалаң бас біреу анадайтын қалқадан шауып келіп:

	– Қайт! Қайт! Не деген жаныңды тастай алмай жүрген адамсың?! – деп Заданың алдын кескестей тосып алды.

	– Балам, балам қалды ана ойда! – деп Зада алдынғы жаққа тепсінді, боздап тұрып.

	Мына маңдайы шодырайған жуан қара Заданың жылағанына, зарлағанына қараған жоқ. Қасындағы жігітке:

	– Ей, не қарап тұрсың? Əкет мына адамды! Жау əне келіп қалды, қандарың шашылады. Бала өлсе өлді, өлмесе табылады, аттарыңның басын бұр! – деп ақырды да қайтадан жаудың алдына қарай шауып жөнелді. Қасындағы жігіт Заданың еркіне қоймай шылбырынан жетелеп, көшке əзер жетті.

	Ертеңінде кеште кімдікі екені белгісіз жардай семіз сары атанға баласы Қайшаның сүйегін артқан Əлімхан ауылды келіп тапты. Екі күн ұдайы зарлаған Заданың үні əбден қарлығып, тынысы бітіп қалып еді. Əлімхан əкелген Қайшаның сүйегін көргенде есі ауып құлап түсті. Қамбас қария өз басын өзі ұрғылап, екі үйдің арасында өкіріп жатыр. Мынау сұмдық көрініске періштелері шошынған сəбилер үркердей болып, басын буа салған үйлердің босағасында ұйлығып тұр. Қайшадан басқа балаларының амандығын көрген Əлімхан өзін тоқтатып, əкесі мен Задаға тоқтау айтты. Дегенмен өзінің де іші-бауыры езіліп тұр еді.

	Əлімханның Қайшаның сүйегіне жолығуының өзі бір хикая болатын...

	Бисанның тұмсығынан өте берген тұста сегіз ұшақ қалың жылқыны бомбалап, күш бермей қайыра жөнелгенде Əлімхан қасында бір жігіт бар “Мал ашуы, жан ашуы” деп олжаланған жылқының соңынан кетеді. Бір күн торып зорға дегенде бір бөлегін айырып қалады. Олар күндіз бекініп, түнде жүріп көштегі ел қуғыншы əскермен соғыс салып жатқанда Гансу – Шынжаң шекарасына жетеді. Соғысқа кірмей, дүниені жапқан шаңның арасымен қақ даланың оңтүстік шетіне іліне бергенде əлгі түйелі əскерлерге тап болады да, сосын бір жыраны паналап жасырына қалады. Бұра тартуға амал таппай дағдарып тұрғанда үстілеріне екі түйелі əскер жетіп келеді де мылтықтарын кезеп:

	– Біреуің былай, біреуің былай жүр, – деп бірін шығысқа, бірін батысқа қарай айдай жөнеледі. Істің жаманға айналғанын сезген Əлімхан жолдасына:

	– Қара тұяғыңда жан хал барда қарманып қал! – деп дауыстайды, екі əскер осы дауысқа елең етіп бір-біріне қарасқанда екеуі екеуін түйеден жұлып алады. Əлімхан жауын жəркемдей салып, жолдасына күш бермей жатқан ана біреуді ту сыртынан келіп жайратады, сосын екеуі екі түйені алып оңтүстік жақтағы адырға қарай ұмтылады. Бірақ, оларды алыстан дүрбімен көріп отырған артындағылар оңтүстік батыс жақтан оқ жаудыра төнеді. Əлімхандар қаша ұрысып, зорға дегенде бір биік төбешікке жаудан бұрын ілінеді, сол төбеде көз байланғанша атыс салады да қараңғы түсе адырды аралай қашады. Бір жаттық белеңгірден аса бергенде олар теңкиіп жатқан қара атанды көреді. Əлімхан түиенің қасында бір қолы астына қайрылып екбетінен жатқан Қайшаның сүйегін де таниды. Жетегіндегі шомды түйеге қара атанның жүгінен аздап тең теңдеп, үстіне Қайшаның сүйегін артып көшке ілінгені осы еді. Зада бір неше күнге дейін қайта-қайта талып, жынданған адамша мең-зең болды да қалды. Жүрсе-тұрса Қайшасы қасында жүргендей айналасына алақтай қарайды. “Сол күні Қайшаны неге артыма мінгестіріп алмадым екем” деп өзін-өзі кіналап, іштей өкінеді. Ол кезде Зада бұдан кейін басына тағы қандай сұмдық күндер туарын ойламаған еді. Дүниедегі сұмдықтың беліңді иіп, жүрегіңе улы тырнағын қадайтын ең өлшеусізі осы-ақ болар деп межелеген, бірақ, Зада содан кейін де сан қилы адам жаны төзгісіз сұмдықтарға душар болды.

	...Зада түкпірдегі орнында əлі бүк түсіп отыр. Содан кейінгі талай жылдан соң жанына жалғау болған, қартайған шағында шайын қайнатып, күнделікті күйбең тұрмысына сүйеніш болған Гүлғайшасынан айырылды. Ол көбінде сол үрейлі күндерін есіне алғысы келмейтін, құтқуырлап сұраған елге де айтпайтын. Адам жанын жегідей жеген сол күндердің сүркейлі елесін мынау бейбіт күннің ұрпағына айтып олардың жүрегін жаралауды жақтырмайтын. Соның бəрін адамның еркінен тыс табиғаттың қатыгез құбылысы еріксіз есіне түсірді, өлімді өлім еске алды.

	* * *

	Шом салынған екі түйені жетектеген Қанатбай мен Қонысбек күн бата шөп басындағы Қыдырмолда шалдың қорасына келді. Биік қара жартасқа сүйей жиылған шөп маясының түбінде қарындары шертиген екі арық құнаншығар тұр. Жұп-жұмыр болып тойынған талтақ мүйіз бөрте ешкі мен құйрығы тегенедей болып тойынған күрең қой шөптің жартасқа жанасқан бұрышында бырт-бырт күйсейді. Қонысбек пен Қанатбайдың шөп қораға тіке тартқанын көріп бастау басында ат суғарып жүрген Қыдырмолда шал қораға қарай асығыс аяңдады.

	Мына екеуінің шөп алғалы келгенін біле қойған ол атын жетелеген деті аяғын тездете басты. Бұл шақта Қонысбек сып етіп Қыдырмолда шалдың үйіне кіріп кеткен. Ол шам жағылған ала көлеңке үй ішінде тышқан аңдыған мысықтай аяғын еппен басып, жүк жиналған бұрышқа барып жүрелей қалды. Үйдің ортасындағы төт бұрыш қаңылтыр пештің ар жақ түбінде, түйе жүн күпісін жамылып, бүк түсіп жатқан Қыдырмолданың кемпірі үйіне адам келгенін мүлде білген жоқ. Қонысбектің жіп-жіңішке ұзын саусақтары жүкаяқтың қуысынан Қыдырмолда шалдың аузы қабысқан көк торсығын іздеп жанталасты, торсық қолына ілінбеген сайын көмекейі бүлкілдеп, тамағы қыши түсті. Дегенмен, Қонысбек салымы бар жігіт еді. Өте-мөте дəл осы жынды суға келгенде əйтеуір оңаты келіп, сарығын қандыратын бірдеңе өзінен-өзі табыла кетеді. Бұл жолы да солай болып, жіңішке ұзын саусақтары сумаңдап жүріп жүкаяқ пен кебеженің ортасындағы болымсыз қуыстан Қыдырмолда шалдың көк торсығын тауып алды. Торсық қолына əнтек жеңіл білінді ме, жоқ арақтың мөлшерін білгісі келді ме, Қонысбек торсықты кеудесіне жақындата ұстап, бір шайқап қалды, онан соң пеш түбінде ыңранып жатқан кемпірге сақсына бір қарап қойып, торсықтағы “зəмзəмді” арт-артынан қылқылдатып екі рет жұтып жіберді. Арақтың дəмі Қонысбекке сəл жағымсыз, кермектеу білінгенімен, үшінші ретінде аузына құр торсықтың өзі ғана төңкерілді, бірер тамшыдан басқа түк қалмапты. Ол тамсанып төңірегіне айнала көз тастап сəл отырды. Осы кезде Қыдырмолда шалдың:

	– Қонысбек! Əй, Қонысбек! – деген жіп-жіңішке дауысы саңқ ете түсті. Шал дауысындағы екпіндеп естілген зіл Қонысбекті еріксіз орнынан тұрғызды, қолындағы торсықты орнына сүңгіте салып қалтырақтай тысқа шықты. Шөп маясының алдындағы қашаның ішінде бір бүйірін таяна тұрған Қыдырмолда шал Қанатбайға əлденелерді түсіндіре сөйлейді. Қонысбек олардың дəл қасына келгенше сөздерін ести алмады, əлгіндегі екі жұтым арақ буынына түсіп, денесі аздап қыза бастаған болатын. Шөп маясының түбінде айырға сүйене сөйлеп тұрған Қыдырмолда шалды иықтай келіп тоқтады. Қанатбайдың қабағы түйіліңкі екенін, шалға бір түрлі абыржыңқы кескінмен қарап тұрғанын ол байқаған да жоқ, Қыдырмолданың сөзін төтесінен киіп кетті:

	– Кəне, үлкен кісі бұл не тұрыс? Əуелі шөпті буайық! – деді асығатын бейне байқатып, сол-ақ екен, ашулы Қыдырмолда шал оң жақ қыли көзін Қонысбекке шақырайта қадады.

	– Далада жатқан шөп бар ма екен, бұл қайсы əулие машайықтың бұйрығы? – Қыдырмолда шалдың көпіршіген аузынан шашыраған түкірік Қонысбектің бетіне қар ұшқындарынша ұрылды, бірақ, бет клеткаларына дейін арақ жүгіріп үлгерген онан жиіркену, тітіркену сияқты сезімдік құбылыстар туа қойған жоқ, Қыдырмолда шалдың аузына қарай ұзын мойнын иіп:

	– Қуандық əкім жіберді, білдіңіз бе? Халық бұқарасының мініп келгенінің бəрі коллективтің малы, – деп сөзін нықтап-нықтап айтты. Қуандықтың аты аталғанда Қыдырмолда шал қарғаның тұмсығы сияқты алдына итінген үшкір тұмсығын құрыстырып, тосаңсып қалып еді, “Бəрі коллективтің малы” дегенде қайта құтырынып кетті:

	– Коллективтің малы деген көп, жекелігіне жұмсаған адам өзі шөп тауып береді. Ауылдың əкімі өз аузынан: ешкімге бір бау шөп бермейсің, бұл соғыс дайындығына іркілген шөп деген. Мен шөп бере алмаймын, мына балаға жөнін айттым.

	Қонысбек сөйлегенше Қыдырмолда айырын иығына салып теріс айналып кетті. Қанатбай шыдамсызданып:

	– Үлкен кісі, сəл тоқтаңызшы, – деп жалынышты кескінмен Қыдырмолданың алдын кес-кестей берді, – басқа кез болса сізге жалынып-жалбарынбас едік, мынау өлім ісі ғой, партия қазір халықтың қиыншылығына көңіл бөлу туралы айтып жатыр ғой.

	– Байназардың жеке шөбі қайда, біреу өртеп жіберіп пе? Коллективке бір күн істесе, жекелігіне бір күн істеп, өзен бойының сары өлеңін бір-ақ жиып алмап па еді? Коллективтің шөбін бере алмаймын.

	– Ой, үлкен кісі, шөп коллективтікі болса, адам да коллективтікі, дəл қазір көктен түскен адам жоқ, – Қанатбай ширай сөйлеп, жүре жөнелген Қыдырмолда шалдың алдын тағы тосты, – екі адам сонша жерден Қуандық əкімнің нұсқауы бойынша келдік, қалай құр барамыз?

	– Қуандық жіберген болса бір жапырақ қағаз неге бермеген? Жекелігі асқынған қулардың талайы Қуандықтың атын сатып мені отырғызып жүр, өңшең үкіметсіз немелер! – дегенде Қыдырмолданың қыли көзі жұмылып, жұп-жұқа еріндері еріксіз дірілдеп кетті.

	– Апыр-ау, ақсақал, – деді Қанатбай мүмкіндігінше түсіндіре сөйлеп, – Қуандық өліп қалған жоқ қой, таңертең өзіңіз де өлім шығаруға барарсыз, тіпті бізге сенбесеңіз...

	– Өлім дегенді бар адам шығару шарт емес, кемпірім ауру, əлгі жаман ұл ауылдыққа кеткен, қыз еңбекте, мына шөпті иен тастап ешқайда шыға алмаймын.

	Мына сөзі шөпті де бермеймін, өлімге де бармаймын дегені екенін Қанатбай білді. Бағанадан шөп маяның үстінде жүрген Қыдырмолданың меншік бөрте ешкісіне көзі түсіп тұрған Қонысбек Қыдырмолдаға өз арағының қызуымен дүрсе қоя берді. Үйінің ар жағында екі меншік сиырының бедеге бөгіп тұрғанын да көрген.

	– Жекелік, жекелік деуін, ана майдан жарылғалы тұрған күрең қой мен бөрте ешкі коллективтікі ме? Коллективтікі болса шөпті бекер таптатып шіріткенше қора салғандарға апарып сойып берейік, жақын маңнан семіз мал табылмай жатыр, – деп мая мен жартастың тірелген жеріндегі бұрышта тұрған күрең қойға қарай жүгірді.

	– Тарт, ей, қолыңды, тарт! – деді Қыдырмолда шаңқ етіп.

	– Осы қойды əкел деген Қуандықтың таңба басқан қағазы бар, – деп Қонысбек қойнынан таңбасы бар бір жапырақ қағазды суырып алды. Арт жағынан бүгежеңдеп жүгіріп келген Қыдырмолданың көзіне қағаздың таңба басылған жерін тигізе ұстап тұра қалды, – Қойды əкетеміз бе, шөпті бересің бе?

	Қыдырмолда шайлығып қалды, Қонысбектің істеп тұрғаны да қыры екенін білді, іштей өзіне-өзі өкініп алды. “Əй əттеген-ай, мына құрғырларды елдің көзі шалмайтын далда жерге байлап бақсам болғандай екен, ендігі бір жиналыста мына сұмпайы қоңырсытса шөптен алып тастай ма” ойы осы араға келгенде Қыдырмолда торығып кетті. Бұл өңірде колллективтің бір мая шөбін бағып іргесінде отыру оңай-оспақ адамның қолынан келмейтін. Əуелгі шарты кедей болу, белсенді, жекелігі жоқ болу керек. Дегенмен, Қыдырмолда осы шөптің басын табан он жыл қолдан бермей келді, енді де қолдан бермек емес, тіпті аяқ астынан ажал келер болса, тым ұзаққа бармай, осы шөп қораның артындағы əнеу жадағай текшеге жатуды да ойлап қойған.

	Қанатбай тарығып қалды, аяз жалап тоңазыған қолдарын уқалап, Қыдырмолда мен Қонысбектің ортасына келіп:

	– Болды, Қоныке, керкілдесіп ерте күнді кеш қылатын болдық. Шөпті қашан болса да сіз екеуміз апарамыз ғой, мен барып Қуандық əкімнен қағаз алып келейін. Мына кісі қыста емес, жазда өлетін сияқты ғой, қыста өлсе өліміне туыс-туғандары шөп жемейтін көлік мініп келсе көрерміз, – деді кейіп.

	Мына сөзді естігенде Қыдырмолда шалдың тұла бойы дір ете түсті, еріндері дірілдеп, беті-аузы жыбырлап кетті.

	– Ей, –деді Қанатбайға шақшырая қарап, – бұл өлімге жиылған елдің көлігіне арналған шөп емес, соғыс дайындығына жиылған шөп, идеяң қалай сенің? Байқап сөйле!

	– Ой, қойшы өзі, мынау бір қырт шал екен ғой,– деп Қанатбай кетуге оңтайланып, қашаның аузына қарай бет алды.

	– Əй, Қанатбай, – деді Қонысбек оның алдын тосып, – сен сияқты ауылдықтың мықты кадры болсам, бір тойтық шалды қойып, он шалды имеңдетер едім, бекер-ақ жігіт екенсің.

	Ауылдықтың мықты кадры деген сөзі Қыдырмолданы селк еткізді. Шөп басынан басқа ешкім емес, мынау кикілжіңдесіп тұрған қара жігіт-ақ жылжытып жібермей ме деген ой сап ете түсті. Сəл өңін жылытып, Қанатбайдың жөнін білгісі келді. Бастабында ауыл арасындағы əдеттегі бала-шағаның бірі ғой деп ойлаған, бұл сұмның ауылдықтың кадры бола қалары үш ұйықтаса ойында жоқ болатын. Жымқырып ішкен арақтың буы Қонысбектің бойына сінген сайын, желдендіріп келеді. Желденген сайын ділмəрсып:

	– Əй, Қыдырмолда, – деп ол сипалақтан мүлде ауысып, қолын мал қайырған адамша сермей сөйледі, – жекелік, жекелік деп зір-зір етесің, меншік малың коллективтің шөбінің үстінде таптап жүр, сиырларың анау бұрышта көк бедеге көміліп тұр. Жекелікте ең ұшына шыққан, капитализмге кезең аспай-ақ жолсыз жерден төте тартқан ұнсұрдың өзі дəл мына сенсің.

	– Мына көксоққыр айта береді, – деді Қыдырмолда Қанатбайға күлімсірей қарап, – басқа кісі болса бір бау шөп бермеуші едім, балам, өзіңнің көңіліңді қимадым. Оның үстіне Байнекең де ренжиді ғой, көп емес, екі түйеге кішілеу-кішілеу буып теңдеп алыңдар.

	Қонысбек қуанып кетті де, Қыдырмолданың қолындағы айырды жұлып алып шөпке қарай жүгірді.

	Иісі бұрқыраған көк шөп биік маядан бау-бау күйінде Қонысбектің күшімен су орған жардай қопарылып-қопарылысып түсті. Қимылымен тершіп, бойынан арақтың əсері қайта бастағанда, Қанатбайдың мұңлы кескіні Қонысбектің көзіне Гүлғайшаның дəрі реакция беріп көгеріштеп кеткен қорқынышты бейнесін қайта елестетті. Тұла бойы тоқ соққандай дір ете түсіп, миын құрсаған арақтың уыты лезде жоқ болды. Өзі көріп жүрген ешбір пендеге ұқсамайтын, қабағы биік, көзі шүңірейген ғажайып сұсты бір адам: “Гүлғайшаны сен өлтірдің, сен адам өлтірген қандықолсың!” деп, найзадай үп-үшкір сұқ саусағын көзіне қадап төніп келе жатқан сияқтанды, Қонысбектің қолынан айыр түсіп кетті. Екі көзі шарасынан шығып, екі аттап кейін шегінді. Қорқынышты, бір түрлі жуан дойыр қол алқымына қарай төніп келеді, төніп келеді... оның екі құлағы шуылдап, бойында қозғалуға дəрмен қалмады. Құлағына естілген əлгі шуыл өзі сияқты бір топ қандықолды айдап келе жатқан қалың топтың ұраны сияқтанып, миын жаңғырықтырып жіберді.

	– Ойбай-ай! – деп қатты ышқынған Қонысбек дедең етіп құлап түсті. Қыдырмолда мен Қанатбай буып жатқан шөптерін тастап Қонысбекке жүгірді, ол өліп қалған адам сияқты еш қыбырсыз, сұлық жатыр.

	– Қонысбек, Қонысбек! – деп Қыдырмолда қайта-қайта дауыстап еді, еш дыбыс бермеді, қазір ғана жаны шығып кететіндей екі аяғын шірене көсіліп, иегін дір-дір еткізді.

	– Далада жатпасын, қарағым, үйге апарайық, – деп Қыдырмолда Қонысбектің басын көтерді. Қанатбай оның былқ-сылқ етіп жатқан ұзын денесін, екі қолын иығынан асырып көтерді де шалдың үйіне əкелді. Қыдырмолда шалдың пештің түбінде құрысып жатқан кемпірі мынау дереңдей біреуді сүйретіп əкелген жігітке сығырайған кəрі көзін үрейлене қадап, иегін жыбыр-жыбыр еткізіп қойды.

	Сұпыға шалқасынан жатқызылған Қонысбек сəлден соң зорға есін жиды. Жолдасына жан кіргенін көрген Қанатбай қуанып кетті.

	– Үлкен кісі, – деді ол Қыдырмолда шалға, – мына Қонысбек осында жатып дем алсын, ауырып қалған сияқты. Шөпті өзім артып кете берейін.

	Бағанадан Қыдырмолданың да тұла бойы құрысып, бүрістіріп жіберген еді, “Жалғыз, оның үстіне еңбекке пыспаған кадр қаншалық шөп арта алады” деп ойлаған ол салған жерден қосылды. Қанатбай шөп қораға келгенде, бұлардың соңынан іздеп келген екі жігіт енді аттарынан түсіп жатыр еді. Олар қас қаққанша тепкілеп буылған төрт тең шөпті екі түйеге теңдеп алды да жолдарына түсті.

	Қонысбектің тұтқиыл жығылып түсуі Қанатбайды едəуір уақытқа дейін алаңдатты. Қайтып Байназардың үйіне келгенге дейін қасындағы шөп артып келе жатқан жолдастарына да ештеңе деген жоқ, өзі де түсініп жетпейтін ғажайып қапырық ойдың тұмшалауымен үйге жеткенше мүлгіді де отырды. Бұлар екі түйеге артылған шөпті Байназардың үйінің есік алдына əкелгенде, Қуандық əкім есік алдының аяздап тұрған сығырдаң қарын əскери дəу сары бəтеңкесінің ауыр табанымен күрсілдете басып Қанатбайдың қасына келді.

	– Қонысбек қайда? – Қуандықтың дауысы зілдене шықты.

	– Ауырып қалды, – деді Қанатбай.

	– Бағана сап-сау емес пе еді, бір жерден жұтып ала қойды ғой ол, – Қуандықтың еріндері дірілдеп ашулана сөйледі, – бағана сол немені жібермесек болғандай екен. Өндірістің қарбалас кезінде ылғи өстіп ішіп алады да өтірік ауырып нұқсан тигізеді. Əсіресе мына басқа үлкен əтіреттерден келгендерден ұят болды ғой, бəрінің де көлігі тілін тістеп тұр.

	Қанатбай ештеңе деген жоқ. Тіпті Қыдырмолданың шөпті əрең бергенін де айтқысы келмеді. Өзінен-өзі ернін жыбырлатып, бірер нəрсенің жөнін айтуды да жөн көрмей қалды. Жүрегі күйе ме, жоқ бауыры езіле ме? Əйтеуір бір қиналыс жанына батады.

	Сыртта шөп түсіріліп жатқаны үйдегі қазаға келгендерге естілді. Ат-көлігіне алаңдап отырған жұрт саулап далаға шықты. Шөп аз, ауыз көп мына қиындық жағдайда Қуандық коллектив шаруашылығын басқару шеберлігін көрсетті, ол көп ішінен үш жігітті шығарды да, жалпы көлікті де, азғана шөпті де соларға тапсырып беріп бір-ақ тыныш болды. Əлгінде дүрлігіп тысқа шыққандар да көңілі орнығып қайтадан Байназардың там үйіне кірді.

	Жас өлім болғанымен адам көп жиналған. Үй адамға лық толды. Қанатбай келгендердің көлігін орналастырып болған соң, екі үйдің қайсысына кірерін білмей сəл тұрып қалды, қолындағы шылбырымен шумақталған жүгендерді Жомарттың үйінің босағасындағы қи үйіндісінің үстіне лақтыра салып мал қамалған қораның аузына қарай жүрді...

	Түбінен ортасына дейін ғана төбесі жабылған биік тас қораның есігінен мал қиының шуаш араласқан күлімсі иісі келеді, қайта-қайта тық-тық жөтелген арық тоқтылардың жіңішке дауысы Қанатбайдың есіне кішкене балалардың жөтелін салды. Тоқтыға ма, ия сол есіне түсірген кішкене балаға ма, əйтеуір өзінің мейірі түсіп, жаны ашыған сияқты болды. Екі аттап келіп, қора аузына қойылған қаша ағашты тіреген тасқа отыра кетті. Осы бір қыс түнінің қоп-қою дымқыл лебіне көміле отырған ол Гүлғайшамен ең алғаш танысқан сонау бір ұмытылмас шағын есіне алды.

	1972 жылдың көктемі болатын, сол жылы ауылдың Қанатбайды қызметсіз жатқан қарт кадрге қосып осы қыстаққа өндіріске көмектесуге жіберді. Қыстақ мүшелері бұлық пен соқаларына қосатын қосар аттарын, өгіздерін жетелеп көне қырманның басындағы жатаған тамнан шуап шығып бара жатқанда төсеніштерін бөктерген Қанатбайлар ауылдықтан келіп түсіп жатты. Көзі ескі тамдардың түбі мен қырманның оңтүстік жағындағы тақыр дөңде салулы жатқан еңбекшілердің сырмақ, көрпелеріне түскенде Қанатбайдың көңілі оязып, бір түрлі болып кетті. Қасындағы қарт кадр Құдаярдың көңіл күйі мүлде басқаша сезілді оған. Бұл жердің адамдарымен тегіннен таныс сияқты ұлы думан тойға келгенде жайраң қағып, таныс-білістерін сұрап, жаман тамның төңірегіндегілермен амандасып жүр. Қанатбай төңірегіне нарау қарап, жолыққандарға сүле ғана амандаса берді. Жаман тамның бір бұрышындағы құйымшағы сорайған арық екі ат бастарына ілінген жем дорбаның жемін тауысып, енді дорбаның өзін жейтіндей түбін жерге үйкелей тістеп тұр. Өздерін қызу қарсы алған кісі Қуандық болды.

	– Əйтеуір, бізге ауылдықтан кадр көмекке келетін болса, Құдаға өзіңіз келетін болдыңыз, – деп Қуандық сөйлей жүріп бұларды жаман тамның шығыс жақ басындағы аласа есіктен бастап кіргізді. Төрдің қақ басында сырмақ салулы, үш адамның киімі болса керек, үш бөлек жүк жиылыпты. Бір босағадағы аласа қазандықтан он екі шерік келерліктей тайқазан көрінеді. Оның қарсысындағы бұрышқа бірнеше дағар ұн, онан бері ұн илейтін тақтай қойылыпты. Қас қағымның ішінде Қанатбай бəрін де көзімен бір шолып шықты. Əйтеуір түгелдей “Ит көзі түтін танымас” нарселер сияқты білінді де тұрды. Енді бір кезде көктемнің құтырық желі қайдан жетіп келгені белгісіз, бір түйдек ақ шаңды есіктен төрге бір-ақ бүрікті. Кірген-шыққандардың аяғымен бұрқырап жатқан ақ топырақ шанағы кең болғанымен төбесі аласа, жаман там үйдің ішін тұманша торлап тұра қалды да, недəуір уақыттан кейін зорға басылды. Бұл Қуандық пен Құдаярдың кəперіне де кірген жоқ, əңгімелерін соғып, шылымдарын орауға кірісті. Осы кезде ұзын, ілмиген қара бастаған екі-үш жігіт сəлем беріп саулап жетіп келді. Бəрі де Құдаярға таныс жігіттер секілді. Үшеуі ұзын қараның қалтасынан шыққан əбден илеуі қанып, жүнтеленіп кеткен ескі газеттің қалдығын алақандайдан бөлісіп алды да, Құдаярға темекі сал дегендей бабыла тосты. Құдакең де мынау дағдыны бұл қалай деген жоқ, əлгі қағазға көк ала махорканы көсіп-көсіп салып берді. Қуандық əкім ғана бұлардың қылықтарын жақтырмағандай:

	– Жұмысқа неге бармағансыңдар? – деді.

	– Бұлығымның өкшесі түсіп қалып еді, – деді ұзын қара сығырая қарап.

	– Отыннан келгенім осы, – деді ортанғы.

	– Дөң атызға тұқым апарғалы келіп едім, – деді аяққы.

	Қанатбайға мына жердің адамдары да, тіпті анау ыңыршағы сорайған арық ат-көліктері де, ескі моладай құлағылы тұрған тамдары да сиықсыз, сүркей сезілді. Мұндай құдай атқан жұтаңқы жерде байлап қойса да үш күннен артық тұра алатын емес сияқты. “Болмай бара жатса тағы бір сылтау тауып табанымды жалтыратармын” деп ойлады ол. Бірақ, осы ойының аяқ астынан өзгеріп қаларын мүлде мөлшерлей алған емес еді. Темекішілер үйдің ішін көк түтінге буған шақта бір шəугім шай көтеріп дөңгелек жүзді қара торы қыз есіктен кірді. Тегі аспаз сияқты, қытай үлгісінде тігілген көк бешпетінің жеңін шынтағына дейін түрініп алыпты. Қонақтарға дастарқан жайып, лезде шай құйып үлгерді. Жүріс-тұрысынан бір түрлі сыпайылық шығып тұр. Көктемнің суық желі жалап, қоңырқай тартқан доп-домалақ екі беті жас баланың беті сияқты ғажайып сүйкімді екен. Шай құйып отырған əредікте өзіне ұрлана қарап отырған Қанатбайға бір-екі рет көз тастап қойды. Мұнысы Қанатбайдың іші-баурын елжіретіп жіберді.

	Осы бір шəугім шайдың қайтіп ішіліп кеткенін Қанатбай білмей қалды. Əлгінде ғана ашып отырған қарны осы бірнеше кесе шаймен-ақ тойып қалған сияқты. Дастарқанды жиюға бейімделіп төрге қарай ұмсынған қыздың өң-реті Қанатбайға енді тіпті анық көрінді. Дастарқанның өзі жақ бұрышын қайырған болып сəл алдыға қарай бір сығып қойды. Шайдан соң Қуандық əкім ауылдықтан көмекке келген үлкенді-кішілі мына екі кадрды аспаз қызға арнайы таныстырды.

	– Гүлғайша, – деп дауыстаған Қуандық шəугім мен дастарқанды оң жақ бұрыштағы тақтайдың астына қойып жатқан аспаз қызға төрдегі екі қонақты қолымен нұсқай сөйледі, – мына кісілер ана кадрлар жатқан үйде жатады, жұмыстан келгенде өздерін əурелемей, тамағын сонда апарып беріңдер.

	Гүлғайша тақтайдың алдынан үнсіз түрегеліп, оң қолының ортан саусағын ерніне тіреп күлімсіреп қойды да шығып кетті. Қанатбайдың Гүлғайшаны ең алғаш көргені осы болатын. Оның тал бойында əлдеқандай құдірет бар ма қалай, əйтеуір, Қанатбай оны күніне бір-екі рет көрмесе тұра алмайтындай күйге түсіп қалды. Дегенмен, ол шақта Қанатбай едəуір жолы бар, тəлейлі жігіт болды, күніне үш уақыт Гүлғайшаның өз қолынан дəм татып тұрды.

	Құдаяр шал əлдекімдерге сөйлесіп сыртта жүрген, күндегі дағдысынша Гүлғайшаның шай əкелуін тағатсыздана күтіп иен есігі жоқ там үйде Қанатбай отыр. Шəугімін орамалымен көтеріп Гүлғайша кірді. Жаңа қызыл ала шыттан алжапқыш тартқан екен, жіп-жіңішке, сымбатты тұлғасына тіпті жарасып кетіпті. Гүлғайша алдымен шəугімді жерге онан соң дастарқанды ескі қарала сырмақтың үстіне қойды. Елпілдетіп шыныға шай құйғанша Қанатбай дастарқанды өзі жайып жатты.

	– Шəй сəл қарайып кетті, – деді Гүлғайша қынжыла күліп. Осы орайда ұтымды бір қалжың айтқысы келген Қанатбай алдына қойылған шыныдағы шайды қолына алып жатып:

	– Шайдың қарайғаны ештеңе етпейді, шай қайнататын құдашаның көңілі жақсы болса болды ғой, – деді сынай қарап.

	– Құдашаның көңілі жаман болса шайын ішпей-ақ қойыңыз, – деп Гүлғайша орнынан тұрды, дауысында бір түрлі тікшілдік бар еді, Қанатбай сасқалақтап қалды, шынысын жерге қойып, күле сөйледі:

	– Құдашаның көңілі жақсы, шайы тəтті болғасын қозғалмай жатырмыз ғой.

	Есік ағашы жоқ, сығырайған есікке жетіп барған Гүлғайша мына қалжыңды қайтарғысы келіп, қайта қайырылып еді, Қанатбай өзіне кірпік қақпай қадала қарап отыр екен, екі беті ду етіп, сəл ыңғайсызданып қалды да аузына келген: “Онда ауылдықтағы қызметіңізді қойып, осында қалып өгіз қайырыңыз” деген қалжыңды сəл өзгертіп:

	– Бұл жерді жақсы көріп қалсаңыз, ауылдыққа қайтпай-ақ осында қалып Қуандық əкімге көмекші болсаңыз болды ғой, – деді.

	– Жақсы құдаша тəтті шайын беріп, етегімнен ұстаса ешкі қайырсам да кетпейін деп жүрмін.

	Гүлғайша сықылықтай күліп шыға жөнелді.

	Дəл осы күннен тартып Қанатбай мен Гүлғайшаның арасындағы перде жыртылды да, күн сайын бір-біріне ойыса түсетін сырлы əзіл басталып кетті, əзілдің соңы осы күзде тұп-тұнық махаббатқа əкеліп соқты.

	Қанатбай ойы шалқып осы тəтті елестерге ойысқан сайын өзінің арық тоқты қамалған ескі қораның аузында аяз құрыстап отырғанын мүлде есінен шығарды. Рас, сол жылы күзде Қанатбай ауылдықтан екі атты сылтауратып, өзіне таныс ескі қырманға келді. Орақ аяқтауға аз қалған кез екен. Құрғақшылық болғандықтан ораққа ілінбей, көсенің сақалындай селдіреп ала шыққан жұлма бидайды тізерлей отырып қолымен жұлған жұрт сай-салаға көктемгі арық қойдай тозып кетіпті.

	Қанатбай Гүлғайшаны тағы да сол егіс басындағы асханадан кездестірді. Амандықтан соң Гүлғайша:

	– Ешкі қайырсам да кетпеймін деп едіңіз, орақ аяқтауға айналғанда төбеңізді əрең көрсеттіңіз ғой, – деді шай сүттеп жатып.

	– Бəрі де төңкерістің қажеті ғой, құдаша, санақ деген бір нəрсеге жіпсіз байланып қалдым. Ауданға үш күнде бір рет мəлімдеп беремін, өзіңнің тəтті шайыңды сағынған соң бүгін сылтау тауып төбемді əрең көрсетіп отырмын.

	Гүлғайша Қанатбайдың алдына дастарқан жайып, шай құйды. Қанатбайдың көзінде де, сөзінде де өзіне бейімделіп тұрған бір жылы леп барын жүрегі бұрыннан сезетін, бұл жолы да тегін келмегенін білді. Өзі де осы Қанатбайдың өзіне солай қарағанын ұнататын сияқты. Қанатбайға шай беріп отырып өзінен-өзі ұялып, қызарып кетті. Қанатбайдың дыбысында да бір түрлі діріл араласқан қалыпсыздық барын сезе қойды. Біраз уақыт екеуі де үнсіз отырып қалды. Алысырақтан аттың пысқырған дыбысы мен дүбірі білінді. Екеуі де елең ете қалды. Қанатбай күні бұрын дайындап, көкала шытқа түйіп алған бет май мен иіс сабынына үш бұрыштап бүктелген хатын қосып:

	– Гүлғайша, мынау саған ала келген базарлығым еді, аз болса да көптей көріп алшы, – деп Гүлғайшаға ұсынды.

	Гүлғайшаның екі беті от болып қызып, күреңітіп кетті, аларын да, алмасын да білмей үнсіз отырып қалды. Осы кезде біреулердің дабырлап аттан түсіп жатқаны естілді. Қанатбай түйіншегін оның алақанына салды. Гүлғайша түйіншекті лып еткізіп қалтасына салды да, асығыс орнынан тұрды. Ол енді Қанатбайдың бетіне қарай алмайтын сияқты сезілді, теріс айналып, сырттан кіріп келе жатқан Қуандық əкімнің қасынан сып етіп тысқа шығып кетті...

	Қанатбайдың ойы осы араға келгенде өз үйінен шығып келе жатқан Жомарттың дауысы естілді:

	– Əлгі Қанатбай қайда? Өзі тамақ бірдеңе ішті ме? – Қой қораның есігінде жетім балаша мүсеуреп отырған Қанатбай үнсіз орнынан тұрды. Қанатбайдың салбыраңқы жүдең кескінін көріп Жомарттың жаны ашып кетті. “Байқұс қайтсін, біз дегенде жанын салушы еді, бұған да оңай болған жоқ қой” деп ойлады.

	Таң атып, көлбей түскен қыс күнінің солғын нұры түнгі аязды ығыстырған шақта, төрт жігіт сүйекті көпшілік ең таза деп білген, қораның қарсы жағындағы қарын жел үрлеп кеткен тақыр дөңге апарып, басын құбылаға қаратып қойды. Ақай молда сылтық аяғын сүйрете басып, сол дөңге қарай жантаңдай жөнелді. Бір-екі рет артына қайрылып:

	– Ассалаты жаназа! Ассалаты жаназа! – деп кəдуілгі имамдардың азандай шығатын дауысына салып айқайлап қойды. Жаназаға жиылған үлкен-кіші мұсылман қағидасы бойынша жеті сап болып Ақай молданың нұсқауымен тұра қалды. Қыдырмолда шалдың үйінен қатық қосқан борми көжеге сылқия тойып алған Қонысбек енді жеткен болатын, атынан түсе салып, жаназа шығарған жерге қарай имеңдей жөнеліп еді:

	– Қайда барасың? – деді Қуандық беті аузын тыржың еткізіп.

	– Топты жерге барайын дегенім ғой, – деді Қонысбек міңгірлеп.

	– Дəретің бар ма?

	– Жоқ.

	– Жаназаға дəреті жоқ адам бармайды.

	Мына сөзді естігенде Қонысбек өне-бойынан тоқ өткендей дір ете түсті, кілт артына қайырылып, əлгінде өзі атын байлаған жалпақ тасқа бір жақ жамбасымен отыра кетті.

	Бағанадан Қонысбекке сынай қарап тұрған Қуандық оның жаңа пішілген азбанша кібіртіктеп қайта айналған мүсеуреңкі кескініне еріксіз мырс етіп, теріс айналды. Сөйтті де əлде бір нəрседен сескенгендей басын секең еткізіп, жаназа шығарып жатқан дөңдегі қара шобырға үрейлене қарады, Қонысбектің ғана емес, өзінің де көкірегін көзге көрінбейтін, қанша толғанса да ойы жетпейтін ғажайып сиқыр нəрсе қытықтап жатқан сияқтанды, анау жаназа оқып, бақи дүние адамының рахаты үшін аязға қарылып тұрған топты адамның көзіне түскісі келмеді, аяз жалап күреңітіп кеткен екі беті мен танауын алақанымен уқалап жіберіп, Байназар шалдың үйінің қалқасына өтіп кетті.

	Байназардың қоңыр төбел атын ерттеп жатқан Қанатбай тап-тақыр болып күзді күнгі аттай жұмырланып алған ұзын торы атын анадайтын тұсай салып жаназаға кетіп бара жатқан Қыдырмолда шалды көрді. Көрді де тұла бойы əлденеден сескенгендей дір етіп қалды. “Кəрі сұмпайы, біреудің адамы өліп, адамы болғанда, алақанына салып əлпештеп отырған қызыл гүлі солып, басына ақырзаман орнап жатқанда бір бау шөпті қасқалдақтың қанына балап еді. Бүгін өлім шыққан жерге немене жақсы ниетпен келді дейсің, баяғы құзғын сияқты құлқын іздеп жүр ғой, борми талқан тескен жұмыршағын осындай орайда бір жібітіп алмақ қой” деп ойлады да, жаназашылардың бір шетіне барып оқшау тұра қалған Қыдырмолдаға оқты көзімен қарады.

	Жаназа шығарылған соң сүйек жосын бойынша түйеге артылып, Таңбалытас деген сайдағы қалың тас бейітке алып жүрілді. Сүйек артылған түйені сүйек иесі Жомарт жетеледі. Ұзын бараны елу-алпысқа жуық қара шұбар атты адам төрт-бестен топтасып кеңесіп келеді.

	Бұл өңірдегі елдің көбінің-ақ ата-бабасы осы бейітте жатыр. Аңырайып тастарының үйіндісі ғана қалған көне бейіттер мұнда көп еді, оны тіпті жүзге келген шалдар да бəлендікі дей алмайды. Əйтеуір сұрағандарға тамсанып отырады да:

	– Біздің бала күнімізде осы бейіттер бар еді, Бөке заманында Алтайдан алғаш келген елдер осы бейіттерді көріп, “Бізден де бұрын қазақтар мекендеген екен-ау деп таңқалысыпты”, – дегенді айтып сөзді арыдан қозғап қоятын.

	* * *

	Сүйек артқан түйені жетелегендер Таңбалытас сайының аузынан өрледі. Сай тағаны желсіз тыныш болғанымен, анау биік кейкеттерден борасындаған ақжорғалар көрінеді. Мақтадай түйдектелген қыстың ақ мамық бұлты шығысқа қарай дамылсыз жөңкіліп жатыр.

	Таңбалытастың аузынан өрлеген соң Қанатбай мына жердің табиғатына қайран болды. Сайдың аузынан басталған биік қара қыратшалар ұзыннан-ұзаққа созылып сол сайдың жүйрік басына барып бір-ақ тіреліп жатыр. Қара тастар Қанатбайдың көзіне қап-қара шойын сияқты ғажайып қызық көрінді, осы қырат көбелеген үлкен сайдың қапталының арғы жотасы мен сайдың қарсы жақ кереге қапталы еш таңғаларлығы жоқ байырғы қоңыр адырдың қоңырқай өңді тастары екен, осы сайдың қарсысындағы қыратқа шығып қараса, сайдың қарсы қапталына біреу неше мың тонна көмірді ғажайып бір күшпен тізіп төгіп қойған сияқты көрінеді. Жол жағасына құлап түскен етектей-етектей, тіпті кейбіреуі қазандай тастардың беті толған сурет. Тау теке, бұғы, марал, түйе, жылқы, əйтеуір аң, үй хайуаны, адам, тіпті кей жерлерінде жыртқыш хайуандардың кескіндері байқалады, сүзісіп жатқан бұғылар, үркіп бара жатқан тау ешкілер, садақ тартқан адам бейнесі – бəрі-бəрі де ап-анық көрінеді. Қанатбай Қуандық əкімге қатарласа келіп:

	– Мынау ғажайып жер екен, тастың бəрі сурет қой өзі, – деді.

	– Бұрын келіп көрмеп пе едің?

	– Жоқ, бүгін тарихи көрмеге кіріп қалғандай болып келемін.

	– Мұның ғажайыбын алыстағы биік шоқылардың біріне шығып осы сайға қарасаң білесің.

	– Онда бір нəрсе көріне ме?

	– Анау биікті көрдің бе? – деді Қуандық қара қыраттардың биіктеу бір төбесін көрсетіп, – жоғарғы-төменгі барлық қара тастар сол биіктен шашылып кеткен сияқты. Анықтап қарасаң осы кең сайдың бір қапталымен алып қара айдаһар өрмелеп бара жатқан сияқты болып та көрінеді.

	– Ұзаққа бармай-ақ осы жерден қарағынның өзінде сондай көрінетіні білініп тұр, – деді Қанатбай. Тастардың көбі шар пішінді екен, үлкеніректерінің бəрі жарылып, шағылып кетсе де, кішілеулерінен жарты, кейде мұрты ұшқан бүтінге жуықтары да, ұзыншақтары да кезігеді екен.

	Қанатбайдың көзі қарсы беттегі жатаған кенереде көрінген үш тас үйіндісі мен сол үйінділерді қоршай жиналған, бұл күнде құлап, сорабы ғана қалған төрт бұрыш тас қорғанға түсті. Тас үйінділерді бұта-бүрген басып кетіпті.

	– Анау не нəрсе екен, білесіз бе? – деді Қанатбай Қуандыққа сол тас қорғанның қалдығын нұсқап.

	– Ой, мұны бұрын моңғолдардың бейіті деп маңайына бармай жүретінбіз, – деді Қуандық күліп, – кейбіреулер қытайлардың бейіті болса керек деп те айтатын. Содан мал қайырған балалар қорқып бұл сайға келмейтін, атқа жұмсасаң тіл алмайтын. Тəңір тілеуіңді бергір, осы екі жылдың алдында осы Таңбалытасты тексергелі бір топ инженер келді. Солардың бірі:

	– Бұл бейіт моңғолдікі де, қытайдікі де емес, өз ата-бабаларыңның бейіті екен, əуелдесең ертедегі батырлардың немесе хандардың бейіті болуы ғажап емес, – деді. Сонда үлкендер жағаларын ұстап: “Ей, Алла, есімізге бір алмаппыз-ау, қытай бейітіне тас жинап, қорған соқпайды. Моңғолдар да бейіт жинамайды ғой, ғылым үйренгеннің аты ғылым үйренген” десті. Сөйтіп осы тас үйінділер біздің бұрынғы ата-бабаларымыздың қабірі болып шықты.

	Қанатбайдың ойына орта мектепте оқып жүрген кезіндегі тарих мұғалімінің ауызынан естіген бір аңыз орала кетті. Онда да сөз осындай бір таңбалы тас туралы қозғалып, соңы бір аянышты уақиғалы аңызға айналып еді.

	...Құлашын кең жайған Баркөлдің еңселі таулары мен бұйралана көсілген қара қоңыр адырлары бір заманда қойны құт, елі лықсып өскен жаннат өңір болған екен. Сол тұста Көкше батыр атты атақты ханы болыпты. Олар аранын ашып анталап келген сан реткі жаудың бетін қайтарып, тағдыр өздеріне ғана нəсіп еткен осы аядай топырағын – ардақты отанын бастарын бəй тігіп қорғапты. Күндердің күнінде сол батыр хан – Көкше өліпті. Ол жан үзер алдында үлкен ұлы Алай мен кіші ұлы Толағайды қасына шақырып оң жағына, уəзірлерін сол жағына отырғызады.

	– Мынау жарық дүниеге... Сендерге қош айтқалы жатырмын, – дейді Көкше хан сөзін үзіп-үзіп сөйлеп, – Алайым, сен азулы алып күштің иесісің, жау тосатын жасақ басы батыр бол. Ақылың шолақ, ашуың қатты, інің Толағайдан жол сұра, ақылына ақыл қос. Толағайым, сен əлі суыққа тоңып, ыстыққа күйген жоқсың, жассың. Жас болсаң да ұйқың аз, қайратыңа ақылың сай, елге бас болсаң сен боларсың.

	Ханның уəзірлері қасына жақын келеді. Əлсіреп жұмылған көзін хан қайта ашады, өзіне сұраулы көздерін қадап тұрған уəзірлеріне:

	– Тағыма Толағай отырсын, Алай жасақ басы сардар болсын. Екеуіне ақылшы болыңдар! – деп екі баласын қасына шақырады. Толағай мен Алай біреуі оң жағынан, біреуі сол жағынан ханның қасына келеді. Екі қолымен екі ұлын маңдайларынан сипаған Көкше:

	– Араларыңа шайтан кіріп бірліктерің бұзылмаса, сендерді жау ала алмас, – дейді.

	Сөйтіп Көкше хан балаларымен қоштасып, артын жайымен орналастырып дүниеден өтеді, кіші ұлы Толағай хан болады. Бірақ, көп өтпей ағасы Алайдың ішіне ит ұялап, ниеті жамандыққа аунайды. “Əкем əділдік қылмады, орнын маған берсе жөн еді, жасы кіші Толағайға берді. Əке тағына өзім отыруға тиіспін” деп ойлайды. Толағай сол кезде он сегізге келген екен, ағасынан жамандық боларын мүлде ойламайды. Аңға толы кең жазирадан екі күнде бір рет аң аулап, көңіл көтеріп тұрады. Бір күні аңнан келіп, кешкі асқа отырған шағында Алай көп жасақпен орданы қоршап алады да, інісі Толағайға кісі салады:

	– Толағай хандық тақты маған берсін, бермесе орданы ойрандап тартып аламын, – дейді.

	Толағай ағасының мына қылығына қатты ашуланады, орда ішіндегі жасауылдарды түгел жиып, Алаймен соғысуға дайындалады. Толағай толық ақыл құрғанша, Алай басып кіреді. Орда ішінде үш күн, үш түн қанды қырғын соғыс болады. Сөйтіп Көкше ханның ордасын Алай тартып алады. Толағай ауыр жарақаттанып, аз ғана жасақпен қоршауды бұзып қашып шығуға мəжбүр болады. Сол аз ғана жасақпен шалғайдағы бір иен тауға келіп бекінеді. Жасауылдар ішіндегі емкөстер Толағайдың жарақатын емдейді. Улы найзаның жарасы табан екі жыл дегенде зорға жазылады. Енді ғана атқа мініп, аң аулауға шыға бастаған Толағай əке сөзінде тұрмаған, ата аруағын аяқ асты еткен опасыз ағасынан кек алуға қамданады. Жасауылдар найза, қылыш жасап, белгі үшін тасқа түрлі-түсті өрнектер ояды. Елден айырылған қайғылы қапырық күндерін өрнектер ойып өткере береді.

	Толағай толық жазылып, қолына найза ұстағанша соғыс кезінде қашқан жасақтар төңіректен қосылып тобы молая түседі. Ол ағасы Алайдан əке тағын тартып алу үшін қайта ордаға қарай жол тартады. Елге жақындағанда сай-саладан топ-топ болып қырылған адам өліктері кездеседі, тау-тасты паналап қашып жүрген бірен-саран адамдар жолығады. Олардан мына сұмдықтың жайын сұрағанда, олар зар еңіреп:

	– Қайдан келгені белгісіз, сан жеткісіз жасағы бар жау жетті. Талай күн, талай түн толарсақтан қан кешкен қанды қырғын соғыс болды, адам өлігі тау-тау болып үйілді, ақыры орда ойрандалып, Алайдың басы кесілді. Тірі қалғандар топ-тобымен көлге тасталды, қалған ел жан-жаққа қашты, – дейді.

	Тұла бойын кек кернеген Толағай қалшылдап, аузынан ақ көбік бұрқырап өзін тоқтата алмай қалады, қара тамақ найзасын қара тасқа ұрып, тірлік иесі тəңірінен медет сұрайды, елді қынадай қырып, ұланғайыр даланы неше жыл қан сасытқан мынау дүлей жаудан кек алмақ болады. Толағай тарыдай шашылып жүрген елдің біразының басын құрайды да, Ұлытаудың бір иығындағы айналасы құлама тұйық кең дараға келіп бекінеді. Əр күні жау жағдайын барлайтын шолғыншы жіберіп, тау арасында жан сауғалап жүрген тұрғындарды үздіксіз жинайды. Жау жасақтарының қия басып шыққан тобын аңдып жатып жайратып салып, азық-түлігі мен қаруларын олжалайды. Жау барған сайын өшігеді, арт-артынан тінтуші шығарады, олар да із-тозсыз жоғалып, қайта оралмайды.

	Бір күні Толағайдың шолғыншысы жау қолына түсіп қалады. Ол бір заманғы төрт түлігі лықсып, ақбоз үйлері шағаладай тізілген шалқар енді қара құртша қайнаған жау жасағына толып кеткенін көреді. Əуелі жау оны ордасына əкеліп тамақтандырады, онан соң күмістеген дулыға киген еңгезердей жау сардары оны тергей бастайды, бірақ, шолғыншы бекіністі айтпайды, жау оны əр күні əр түрлі айламен арбайды. Бір күні қолға түскен екі адамды шолғыншының алдына əкеліп қинап өлтіреді. Алдымен екеуінің көзін тірідей ойып, онан соң қыздырылған істікті қарындарына шаншып ойнайды. Дауысы тəңірге жетіп ышқынған бейуаз қандастары міне осылай көз жұмады. Мынаны көргенде көзі қарауытып, төзімі таусылған шолғыншы еріксіз бақырып жібереді. Екінші күні жаулар оны жақсы үйге əкеліп, тəтті тағамдармен сыйлайды. Сонда да бауырластарының адам баласы ойына келтіре алмайтын қинаумен азапталғаны, құмырсқаның илеуіне тасталған жыландай толғанғаны, ышқынғаны көз алдынан кетпей қояды.

	– Кешегілердің өлімін көрдің ғой, – дейді жау сардары таңқы танауын шүйіріп қойып, – бізді бекіністеріңе бастап бармасаң саған одан да қиын жаза қолданамыз. Сонда бір күнің он жылдай болады.

	Көзінің қарасынан ағы көп, қасы қалың қап-қара жау басындағы əлем-жəлем дулығасын дірілдете селкілдетіп ұзақ күледі. Шолғыншы бойын билей алмай, маңдайымен жер тіреп құлап түскенде, қылыш асынған екі жасақ екі жағынан келіп, қолтығынан тік көтеріп дік еткізіп қайта тұрғызады. Жау бастығы дүрдиген қалың еріндерін жымырып, шолғыншының алдына келеді де, зəрлі көздерімен ұзақ қадалып тұрады. Шолғыншы үн қатпайды, төніп тұрған алдашыға қалш-қалш ете, өшіге қарайды.

	– Бізді бастап барасың ба? – деп жау тістене тіл қатады.

	– Жоқ, – шалғыншы басын шайқай жауап қайырады.

	Жау бір күннен соң тəсілін тағы өзгертіп, шолғыншыны түрлі жиһазға толы үйге əкеліп алдына тəтті тағамдар тартады.

	– Бізге сендей батыр, қайсар адам керек, – дейді жау шолғыншыны арқаға қағып, – еліңнен алтын тəж киіп, хандыққа отыратын бір адам керек, сол жерге бастап барсаң өзіңді хан сайлаймыз, санақсыз алтын, күміс береміз.

	“Хан сайлаймыз” деген сөз шолғыншыны елең еткізіп, көз алдына мархұм Көкше ханның ордасында салтанатпен отырған сəулетті көрінісі елестейді. “Жат жер, жат елден келген салт жау жата бермес, татуласып жолға салармын” деп ойлайды.

	– Хан сайласаңдар бастап барар едім, бірақ, сене алмай отырмын, – дейді шолғыншы емексіп.

	– Хан екі сөйлемейді, – дейді жау қатаң дауыспен, – қалай бұйырса солай істеледі.

	Ақыры шолғыншы бекініске бастап баруға келіседі. Сатқынның жаудың қалың қолын бастап дараға келе жатқанын көріп отырған Толағай батырларына ұрысқа дайындалуға бұйырады. Сөйтіп, Толағайдың аз ғана батыры жаудың жер қайысқан қолымен сай аузында соғыс салады. Ат пен адамның өлігі тау болып үйіліп, адам қаны өзен болып ағады. Жер сырына қанық Толағай жеті күнге дейін алдырмайды. Қалың жау күні-түні кезектесіп дамылсыз соғыса береді. Ақыры, Толағайдың батырлары аштық пен ұйқыдан əлсіреп кезектесіп тыңнан түскен жау басым шығады да, соңында Толағай жалғыз ғана қалады... Сол тұста жер-көкті сілкіндірген жойқын дауыс шығып, Толағайдың үстіне аппақ жарық түседі, қолындағы қылышы бес кез ұзарады. Көкірегін кек кернеген Толағайға ғажайып қайрат бітіп, аузынан жалын бүрке жауға тиіскенде жау бір шетінен ойсырап қырыла береді. Бұл шақта əлгі опасыз шолғыншы жаудың бір бөлегін бастап, тағы бір жолмен дарадағы елге тиісіп жатады. Толағай жаудың бетін қайтарып дараға оралғанда қан жоса адам өлігін ғана көреді. Өзегі өртеніп, кекке көкірегі күйіп кеткен Толағай ызалана ақырғанда шала жансар жатқан адамдардың бəрі басын көтереді. Толағай елдің басын қайта құрайды. Бірақ, шегініп жеңілген жау бұл тұста қайта күшейе түскен еді. Енді тұра берсем мына аз ғана елдің тұқымын құртып алармын деп ойлаған Толағай елді аз уақыт болса да тыныс табатын кең мекенге апармақ болып батысқа босады. Олар қаңбақ жортып, сағым ойнаған, төсіне жазында жаңбыр, қысында қар жаумайтын қырсық шалған бетбақ шөлге тап болады. Адам да, мал да шөлден қырылуға айналады. Құм даладан жалын көтеріліп, адамдар қабағат қиналады. Тəңіріне налыған Толағай Ұлытаудың етегіндегі бір төбені ақырып барып жұлып алып жазыққа қарай лақтырып жібереді. Сол төбенің астынан сарқырап бұлақ ағып, адам да, мал да жадырайды. Қазақтар сол араны ұзақ заман мекен тұтып тұрады. Содан бері қазақ халқы таудың етек жағындағы жалғыз төбені “Толағай төбесі” деп атайды.

	Анау өрнектер сол батырлардың ойған өрнегі болмасына кім кепіл?! Ал мына атам заманғы бейіттер сол заманда елі үшін қан кешкен сарбаздар мен аруақты батырлардың бейіті шығар, бəлкім... Сүйек артқан түйені жетелегендер қабір басына жақындай бергенде Қанатбай ойын жинап ала қойды.

	Биік күрең шоқының су ағарға таяған жері көсілме, балық жон дөңгіл еді. Бір заманда осы жүрекшедегі мына жатқан топырағы жерге айналып, болымсыз тас үйіндісі қалған көне бейіттен басқа ештеңе болмаса керек.

	Гүлғайшаның қабірі осы мұрыншақтың үстіндегі тақтайшадан қазылыпты. Қанатбай қабір басына ентелей қоймады. Бір жері ауырып тұрған адам сияқты тұла бойы салдырап, еш нəрсе көңіліне жақпағандай бола берді. Атына мініп биік-биік шоқыларға шығып, кең жалғанды кезіп жөнеле бергісі келетін сияқты, өз көңіл күйіне өзі де жіп таға алмады.

	Жүрекшедегі қалың қабірдің арасына қар қалың түсіпті. Қабір үстіне көктеген қияқты шилер үкідей желкілдеп тұр. Бұл араны өлім шығарып келгендер болмаса, албаты адамдар баспаса керек. Үрдесін үрдеп сəл өшкіндеген түлкі мен қоян іздері айқасып жатыр. Қанатбай туыс-туғандарына құран оқығалы қабір арасын аралағандарға ілесіп барып шығыс жақтағы аласа төбеге шықты да, тағы да сол арғы қарсыдағы таңбалы тастарға қарап біраз тұрды. Дулыға киіп, садақ асынып, найза ұстаған кешегінің айбынды батырларының ер тұлғасы көз алдына елестеді.

	Сүйек жерленген соң Байназар түтінінің байырғы бір қалыпты күйбеңі бəз-баяғысындай жылжи берді...





ЕКІНШІ БӨЛІМ





ЖАН АЗАБЫ




	Байназар шал шілденің ыстығы қуырған жалғыз аяқ ат жолда қоңыр төбелдің жай аяңымен келе жатыр. Жаба тартқан қара көк торғын шытының астынан шыпылдап тер тамшылары көрінеді. Бір жылдың алдында қызыл күрең болып дөңкиіп тұратын екі беті енді сəл ақшыл тартып, қашан да пысықтықтың нышанын аңғарта ойнақшитын майлықты қос жанары орталап, шүңірейе бастапты. Қоңыр төбелдің аяқ алысынан да, Байназардың атқа отырысынан да сырт буын тартқандықтың бейнесі байқалады. Шығыс жағы көк бетегелі теріскей батыс жағы қара тастақ күнгей келетін көсілмелі жадағай белден асқан соң Байнекең қоңыр төбелді аяңнан бүлкекке салып, ауылдыққа тіке тартты. Күн түске ойысып, ыстық өрлеген сайын кенезесі кеуіп, тамағы қаңси бастады. Сайдың шығар аузына келгенде бастау басында отырған екі ақ үйге еріксіз бұрылғысы келді. Қоңыр төбелдің тұмсығын жолға жақын отырған үйге тірегенде үйден сəлем беріп Қуандық əкім шықты. Қуандықты көріп Байназар да қуанып қалды. Байнекең атының айылын босатқанша Қуандық қоңыр төбелдің шылбырын белдеуге байлап үлгерді.

	Аман-сəлемнен соң Қуандық əйеліне сусын əкелуді бұйырды. Байназардың тамағынан қою ас өтпей қалыпты дегенді Қуандық осыдан бір ай бұрын естіген болса да көңілін сұрай баруға қолы тимегенді. Қаны кеуіп, шөліркеп келгенін қарияның кескінінен-ақ біле қойды.

	– Əлгіні, – деді əйеліне қабағын көтеріп ымдай сөйлеп. Əйелі Қуандықтың ымын екі еткен жоқ. Содан бір шай қайнатым ғана бұрын төменгі бие байлаған ауыл Қуандық əкімнің құрметіне бір торсық қымыз əкелген. Соны күндіз “ел ауызға тигізбейді ғой, түнде ішейік” деп əйеліне тықтырып қойған болатын. Əйелі аузын көк шүберекпен көмкерген үлкен шекпен торсықты төсек астынан сүйреп шықты. Үй ішінде қымыздың кеңсірік жарар жағымды иісі бұрқ ете түсті. Байнекеңнің көптен аңсаған сусыны осы қымыз еді. Жылқышылардың бұл айда бие байлағанын əлі естімеген болатын.

	– Балам, андағың қымыз ба? – деді Байназар Қуандықтың əйеліне бұрылып.

	– Қымыз, – деді Қуандық əйелінен бұрын өзі жауап беріп, – алдыңғы күні жылқышылар жаттық жерге құлын жуасытып алсақ деген соң мақұл деп едік өздері де əрең отыр екен, сол күні бие байлапты. Сырқатыңызды естігелі де дардай болды, құдай атып көңіліңізді сұрап баруға əйтеуір қолым бір тимеді. Ауданнан қызмет группасы келген. Малды “темір мал” етіп көтертеміз, тышқақ лақ қалдырмай тізімге аласыңдар деп дікектеп жатыр...

	Қуандықтың əйелі қымызды тегенеге құйып Байназар мен күйеуінің алдына əкелді.

	– Сіз сияқты асқазаны ауырған адамның дəрісі осы ғой, – деді Қуандық қымызға күлімсірей қарап.

	– Е, қарағым, – деді Байназар бір түрлі діріл араласқан мұңлы дауыспен, – осындай сарықты қандыратын сұйық нəрсе болмаса басқа қоректің де жөні қалмады. Бүгін кемпір мен балалар дəрігерге барып тексеріліп кел деп болмаған соң ауылдыққа келе жатқаным болатын.

	Байназар мен Қуандық кеңесе отырып салма торсық қымызды бір-ақ сарықты. Байназардың шөлі қанып, денесі балқып, терге малшынып кетті. “Айтып келетін ажал” деп аталған осы бір шипасы жоқ ауруға душар болғанын Байназар ерте білген. Үнемі сұйқыл тамаққа зорлап, кемпірі мен балаларына көп уақыт сыр аңғартпаған еді. Дегенмен, көпті көрген кемпірі Зада байқап қойған болатын. Бір-екі рет шалының тамақтан соң лып етіп шыға жөнелгенінен күмəнданып, тағы бір-екі күн соңынан ілесе шығып құсып жатқанын көріп, рак болған адам ауруын жасырушы еді деп шалына қарай алмай теріс айналып көзіне жас алған еді. Сырлы дерт ауруға шалдыққан шалдың да, шалынан сұрай алмай қиналған кемпірінің де жүрегін мүжіп, жандарын жегідей жей берді. Кемпірінің қолынан келгені үнемі сұйық тамақ жасап беру, күн құрғатпай ауруханаға көрін деп шыжақ қағып зарлау ғана болды. Дегенмен адам көзінен қиын нəрсе жоқ қой, қыдыра келген біреулер де Байнекеңнің дастарқанға отыра алмай сырғақтағанынан, əсіресе, аузына түйір дəн салмай шайды ғана сораптай бергенінен ауру болғанын сезген. Байназардың тамағынан қою ас өтпей қалыпты деген сөз əтіреттегі əркімнің құлағына шалынған. Жақсы көретін ағайындары, құдандалы кісілері, ілік-жегжаттары көңілін сұрап та қайтқан. Бірақ, Байназар солардың ешқайсысына осындай ауру болдым демеген. Ондағысы бір күн болса да бала-шағамның тынышы кетпесін, əсіресе, Жомарт қорқып кетпесін дегені еді. Қуандықтың сөзінен енді ауруын жасыруының қажеті қалмағанын білді. Тамағынан қою ас өтпей қалғанын басқа адамның алдында алғаш аузына алуы да осы еді.

	“Темір мал” дегенді көктемнен бері Байназар елдің аузынан көп естіген. Сонда да оның не екеніне миы жетпеген болатын. Шөлі қанып, талай күнгі құрыс-тырысы жазылып кеңігендей болған соң ойына оралған сөзді айтып қалғысы келді.

	– Қуандық-ау, сонда мына малды малшыларға темір ғып көтертіп берсең, басқа мал алмағандар бармағын тістеп қалмай ма, осы жеріне сəл көңілім жетпей отыр, – деді Байназар маңдайынан аққан терді шытымен сүртіп қойып.

	Қуандық шалқалап қарқылдай күлді. Осы күнгі саясаттың бас-аяғын өз қолымен жөндестіріп отырған адамдай саусақтарын сықырлатып, аяғын нығыздана көсіліп алып, қабағын көтере сөйледі:

	– Əй, Байнеке-ай, үкіметтің саясаты өзгерді емес пе, тай қазанды шағып, арамтамақтарды оямыз деп жатқан жоқпыз ба, əуелі кейбір жерлерде осы малдың өзін тай қазан деп, адам басына бөліп беріп жатыпты. Сол да жөн сияқты. “Ортақ өгізден оңаша бұзау артық” дегендей əйтеуір əркім өз қотырын қасиды ғой.

	– Қуандық-ау, мынауың əлгі баяғыда бізді көзге шұқыған жекелігіңнің нақ шордабайы болды, – деді Байназар зорлана кеңкілдей күліп.

	– Ол кезде көзіңізге шұқыса, енді байысаңыз сыйлық береді.

	Мына сөзді естігенде Байназардың миында бір жаңа тіршілік оты жылтылдағандай болды. Алқымынан алып отырған, бақи дүниенің бергі шеті менмін деп күн сайын етінен арылтып бара жатқан мынау сұмдық ауру да есінен шыға қалды. Осы бөліс дəл Қуандықтың айтқанындай болып, үлкенді-кішілі екі шаңырағына азырақ мал тисе, бірер жылда-ақ дөңгеленген бір қора мал болып шыға келетін сияқты. “Балаларым кім көрінгенге телмеңдемей, жамандық көрмей күн кешірсе болды ғой” деп ойлады.

	Ойда-жоқта үстінен түскен сусын мен мына хабар Байнекеңнің көңілін жадыратып жібергені соншалық, талай күннен бері жұтымынан қинап, өлімді елестетіп, мұң мен қайғының талайына көнген кəрі жүрегін мүжіп келе жатқан ауруы бір сəтке болса да ұмытыла қалғандай болды. Байнекеңнің едəуір жадырап қалғанын Қуандық та байқады. Осы орайда бірер ауыз болса да көңіліне қонымды кеңес айтып, көңілденгеннің үстіне көңілдендіре түскісі келген ол Байназарға тіпті жақындай отырды.

	– Ежелден мал соңынан қалмаған адамсыз, – деп ол Байназарға күлімсірей қарады, – бұл өңірдің жер жағдайына, мал жағдайына бір кісідей қанықсыз. Əлгіндей бөліс болып өз тізгініңіз өзіңізге тие қалса бір-екі жылда-ақ толықсып шыға келесіз ғой.

	– Е, қарағым-ай, – деді Байназар бір түрлі шүбəлі кескінмен, – қазақтың төбесін көкке жеткізе қоятын талай əулиені көрдік қой. Əйтеуір мына Коммунистік партия іргемізді орнықтырып, қара су болса да аспай-саспай ішетін күнге жеткізді. Бұдан соң қандай кенелері бар оны бір Алла өзі ғана біледі. Бірақ, коллектив үшін өлу керек деп жатқан заманда мынау сол коллективті жекелерге бөліп бере салады екен дегенге бастабында қуанып, желпініп қалып ем, енді осы сөзді қорықпай қайтып айтады деп қобалжып отырмын. “Астыңдағы атыңа, қойныңдағы қатыныңа сенбе” деп қазақ неге айтты ғой дейсің, қарағым, аузыңа баққаның да жөн. Біреуге біреу сыбыр ете түсіп ауылдықты бүлдіргелі жатыр, əуелі Социализмді аударып, Капитализм орнатқалы жатыр деп алқымыңнан ала түсіп жүрмесін. Сынықтан сылтау тауып жауласатындар əлі де жоқ емес қой.

	Сөйлеп отырған Байназар басындағы көк торғын шытымен терін тағы да сүртіп қойды. Қуандық оның əр неден алаңдап, үрейшіл болып қалған жүдең кескініне таң қала қарады.

	– Ақсақал, сіз əлі түсіне алмай жатырсыз. Бұрынғының бəрі солақай саясатпен бірге селге кетті. Бөліс болып, мал алсаңыз бір құлыныңызды бересіз ғой, – деп Қуандық қулана күлді.

	– Əй, “Түйеге мінген құдайға бір табан жақын” деген. Аз болса да мансабың бар, бекерге бəстесіп отырған жоқсың ғой, тіпті аузыңа май, бөліп берсеңдер сол қасқыр жейтін бір құлынды саған-ақ берейін, – деп Байназар орнынан көтеріліп қарқылдай күлді.

	* * *

	Қуандықтың үйінен шөлін қандырып, күн салқын тарта аттанған Байназар ауылдыққа барып, ауруханадан азынаулақ асқазан дəрісін алған соң үйіне тіке тартты.

	Күндізгі күн алауы қайтып, көлеңке тау беліне көтерілген шақта ол мектептен қайтып бара жатқан немересі Бақытты қуып жетті. Жаттық белегірден енді ғана асып еңкейіп бара жатқан Бақыт ат дүбірінен артына қайырылып атасын таныды. Бақыт:

	– Ата! – деп Байназар қасына келгенше тағат қылмай алдынан қарсы жүгірді. Шал кəрі қоңыр төбелдің басын өрге бұрып, арсалаңдап жетіп келген Бақытқа үзеңгідегі аяғын тосып, қолынан тартты. Байназарға бүгін Бақыт бір түрлі ауырлап кеткендей сезілді. Екі рет ұмтылып, қаншалық күштесе де Бақытты артына мінгестіре алмай ақыры су орған жарлауытқа келіп зорға мінгестірді. Өзінің əл-қуатының азайып кеткенін Байнекең осыдан білді. “Менің де дəм-тұзым азайған екен” деп ойлады ол. Бірге туған жалғыз ағасы Ерназар сонау қырқыншы жылдарда Чиңхай жеріндегі қырғындардың бірінде бала-шағасымен бір-ақ қырылып түтіні өшіп кеткен. Əкесі Жантастың түтінін бұл күнге дейін өзі түтетіп келді. Енді сол түтіннің жалғасы болып жалғыз ұлы Жомарт қалғалы отыр. Ал, Жомарттың ізін, Алла амандық берсе осы Бақыт басады. Бір атадан ұласқан тірліктің қиыр-соқпағы болашаққа осылай жалғасып кете береді.

	Ағасы Ерназардың өлімі есіне түссе болғаны Байназардың сай-сүйегі сырқырап, денесі ауырлап кететін. Бүгін сол бір сүркей елес оның жанын тіпті түршіктіріп жіберді.

	* * *

	Қарғыс атқан отыз тоғызыншы жылдың басы. Ақтабан шұбырынды болып, Шың Шысайдың улы тырнағынан ыққан қалың ел əуелі Əншиге жетіп, онан соң Чилиян тауының шығыс солтүстік бөктерімен сары белге барып тоқтаған болатын. Бетегесі мен сірігі аралас шығатын, адамы сирек бұл өңір арып-ашып келген елге құшағын айқара ашты. Бірақ, бұл ұзаққа бармады. Жендет Шың Шысай босқын елдің соңынан Ма Буфаңға адам салып, ауып барған осы елді қарулы күшпен қырғындауға айтақтатады. “Қазақ деген дайын атты əскер, ол ешкімге бағынбайды. Олардың жаны ат, аттары мен атан түйесін, қаруын сыпырып алмасаң өз басыңа қауіп төнеді” деді. Осыдан соң енді тынышталып елдесе бастаған қазақ ауылдарының жылқысы мен көш көлігін Ма Буфаң қалың əскер жіберіп бір-ақ жиып алды. Көлікті алған соң мылтықты да алды. Ат-көліктен, қарудан айырылып тізесін кеміріп қалған қазақтың жастарын ауыр еңбекке салып, өңі түзу қыз-келіншектерді бұлап талады.

	Байназардың осы күндері бастан кешкен уақиғалары мəңгі естен кетпейді...

	Ерназар ертемен аңға аттанып, Байназар ауылда қалған болатын. Көктем кезі болғанымен көкжиекке сүңгіп көрінбей жатқан солтүстік жақтағы құмды даладан бетті жалайтын болымсыз ызғырық соғып тұрған. Түске таяу ауылдың батыс жағындағы аласа дөңнен сау етіп бір топ адам шыға келді. Киімінің түрлерінен үкіметтің əскері екені анық байқалып тұр. Байназардың жүрегі зырқ ете қалды. Шəбелеңдеген ит дауысы естілген соң ауылдағы басқа да үлкен-кіші тегіс тысқа шықты. Мұздай қаруланған əскерлердің сұры ауыл адамдарының үрейін алып жіберді. Тіпті, кейбір саркідір əйелдер орнынан қозғала алмай қалды. Əскерлер көк темірдей сұп-суық сұспен тұп-тура ауылды бетке алып төніп келеді. Ішінде екі қазақ барын көрген соң Байназардың жүрегі сəл орнына түсті. Жау болса да, дос болса да əйтеуір ауылға келе жатқан соң ат ұстамақ болып алдарынан қарсы жүрді. Байназар алдарына қарай қозғалуы мұң екен “қозғалма!” деген өктем дауыспен қоса мылтық шақпақтары шақыр-шұқыр етті. Денесі бір ысып, бір суыған Байназар “мына сұмырайлар қырып кетеді-ау” деп ойлады. Əскерлердің ортасында келе жатқан ұзын қара атқа мінген, қылыш асынған сығыр көз қара тегі бастығы болса керек, Байназарға төніңкіреп келіп тоқтап, қолын ербеңдетіп əлденелерді сөйлеп еді, сақал мұрттан қылтан жоқ кем иектеу ат жақты қара қазақ аудара жөнелді:

	– Бастықтарың барлық жылқыны үкіметке тапсыруға кеше уəде берген. Жылқыларыңды жиюшыларға тапсырыңдар! Тапсырмасаңдар бастарың алынады.

	Байназар не дерін білмей үнсіз тұрып қалды. Ауылдың үлкен-кіші кісілері мен ер-əйелдері бірден-екіден сытылып үйлеріне кіріп кетті. Байназар енді өзінің ауылының жылқысы ғана емес, барлық тірлік иесінің кесім айтқалы тұрғанын сезді. Сезінген саын көзге көрінбейтін бір түрлі құбыжық келіп көк желкесінен жерге кіргізгелі басып бара жатқандай болып кетті.

	– Ей, тіл бар ма? – деді бастыққа жағатсыған тағы бір мұртты қазақ еріндерін ішіне жымыра тепсініп.

	Байназарға бір кезде Шың Шысай жендеттері қырғындап кеткен Əліп ауылдарының өлікке толған үрейлі көрінісі елестей берді. Əлгі сығыр көз қара бастықтың маузерінің кілті тағы бір шақырлағанда барып əзер тіл қатты.

	– Үкіметтен аяр ештеңеміз жоқ. Керек болса жылқымызды қазір-ақ жиып берейік, – деді.

	Əлгі тақыр иек қазақ жүре жөнелген бастықтың соңынан атының басын бұра беріп, ұлы істі бітіріп жүргендей бір көзін сығырайтып Байназарға нығыздана қарап қойды.

	Ауылға үрей əкелген албастылардың ат дүбірі алыстай бергенде соңдарынан сілейіп қарап тұрған Байназар соза бір кең тыныстап алып, орнынан əзер қозғалды. “Ей, Алла!” дегенде демі кеуде қуысынан жалын болып шыққандай кеңсірігін ашытып жіберді. “Азып-тозған аз ғана елдің басына тағы заманақыр келген екен ғой” деп ойлады. Бағана бұтаға қорғалаған торғайдай жандарын қоярға жер таппай үйлеріне кіре жөнелген ауыл адамдары бірден-екіден сығалап, босағадан басын қылтитты. Жан алғыш əзірейілдей аяқ астынан кез болған əлгі сүркей топтың соңынан үрейлене үйіне кіріп кеткен Байназардың соңынан қуа келіп сонда жиналды. Əкесі Жантас бұл күнде ауруға шалдығып төсек тартып жатқан. Əлгілердің тыста Байназарға кіжінгенін түгел естіген Жантас өңі қу шүберектей бозарып кіріп келген ұлына басын көтеріп қадала қарады. Келгендердің жайын қайталап ұлынан сұраған жоқ. Етінен арылып, сіңірлері адырайған қолымен бет-аузын уқалап, соза ауыр күрсінді. Жел кеміріп күн қақты болған сексеуілдің түбіріндей бір уыс болған шақшадай денесін зорға қозғап, орнынан бір жылжып қойды.

	– Балам, əлгілердің сөзі жаман екен, жылқыларыңды жи да алатынын беріп құтыл, əлгі Ерназар қайда? Білмей арандалып қалып жүрмесін, тезірек аттан, – деді, сөзі діріл аралас əрең шықты.

	Байназар əкесінің ақылын жөн көрді де, асығыс атқа қонып жылқыға жөнелді. Ауылдың барлық жылқысын жиып, екі-үш жақсы атты кереге таудың тіремесіне таяу жердегі бекіністі қолатқа далдалап, қалғанын айдап бесінде ауылға келді. Бір топ əскер басқа ауылдардан жиналған екі мыңдай жылқыны иіріп тосып тұр екен. Көзі сығырайған манағы бастық қолын ербеңдетіп, бір түрлі жақтыртпаған кескінмен тыжырына сөйледі.

	Бастықтың сөзін тақыр иек көсе тілмəш аудара жөнелді.

	– Айғырдың санына, ауылдың санына қарағанда жылқы аз. Бұлар жылқыны тығып отыр дейді мына кісі, – деп бастығына күлімсірей жағатсынып қойды. Дəл осы кезде оңтүстік жақтағы жаттық белеңгірден бөктерген қара құйрығы бар Ерназар салаң етіп шыға келді. Ол ауылындағы жағдайдан мүлде хабарсыз еді. Ауылдың аяқ жағындағы қара қорым болып жатқан жылқы мен ауыл үстінде топтасып тұрған əскерді көріп сасып қалды. Жалтаңға шығып көзге көрініп қалған соң атының басын бұруына болмады.

	– Ану кім? – деді бастық Байназарға.

	– Менің ағам.

	– Қайдан келді?

	– Аң аулап кеткен.

	Тілмəш бастығының жарым ауыз сөзін мүлт кетірмей аударып, жалақ қағып тұр. Тəңір жаратқан осы бір адалдық қасиетімен бастығына əбден жағатын сияқты. Бастығы иегін бір көтеріп еді, үйіне кіргелі тұрған Ерназарды қолын бұлғап шақырды. Ерназар мылтығын қоюға үлгермей, оң иығына іле салып жетіп келді. Су жаңа сармойнақ бес атарды көрген бастықтың өңі сұп-сұр болып кетті. Тілмəшқа əлде бірдеңелерді айтып, Ерназарға сығырайған сұсты көзін қадай қалды.

	– Мына кісі сені жылқы тығып келді дейді. Аң қарағының сылтауы үкімет бұйрығына қиғаштық жасады. Қазір мылтығын тапсырып, тыққан жылқысын айдап келсін дейді, – деді тілмəш тақылдай сөйлеп. Ештеңеден хабарсыз Ерназар шошып кетті. Мылтығын артына қарай тыққыштап, бастыққа бір, Байназарға бір үрейлене қарап тұрып қалды.

	– Бар жылқыны мен айдап келдім. Ол кісі шынымен де аңнан келді. Сенбесеңіздер осы ауыл адамдарынан сұраңыздар, – деді Байназар бəйек болып. Сол-ақ екен, бастық онан əрмен төне түсті.

	– Əкел мылтығын! – деп ақырды.

	– Өзімдікі ангуан, – деп Ерназар мылтығын көтере бергенде бастықтың маузері тарс-тарс ете түсті де, Ерназар мылтығына сүйеніп жүресінен отырып қалды. Оқтың тиген-тимегенін Байназар да, басқалар да біле алмады. Ерназар мылтығын оқтауға оңтайлана бергенде əлгі бастық қынаптағы қылышын шапшаң суырып, оң иығынан шауып өте шықты. Ерназардың иығы мен сөгілген бір қолы қан жоса болып салақтап қалды да, өзі ышқына барып құлап түсті. Алғашқы оқ мықынынан өтіп кеткен екен. Байназар жүгіріп қасына келгенде Ерназар əлдеқашан жан үзген еді. Ол ағасының басын құшақтап өкіре құлап түсті. Жылауға да батылдық ете алмай үйлерінде тығылып отырған ауыл адамдары жауыққандар даланы шаңмен көміп, қалың жылқыны үркітіп айдай жөнелісімен шулап-шұрқырап Ерназардың сүйегінің қасына топталды. Ерназардың əйелі екі күн талып жатып əзер есін жиды. Жантас қария үлкен ұлынан айырылған соң күрт төмендеп, ұлының жетісі күні жан үзді.

	Жылқы жинап жүрген кісі Ма Буфаңның атты əскерінің бастығы Ма Жыңго деген жендет болатын. Осыдан екі күн бұрын бұл маңдағы қазақтың ел басшыларын Юрхұн деген жерге түгел шақыртып алып:

	– Біткен жылқыларыңды маған тапсырасыңдар, тапсырмасаңдар бастарың алынады! – деп қысымға алған. Тапсырамыз демесе қырып тастауына еш кəдік жоқ еді. Ол заматта Ма Буфаң Гоминдаң сегізінші соғыс ауданынының бастығы, Ниңшиа, Чиңхай, Гансу, Шынжаң өңірлерін шеңгелдеп тұрған əмірлінің бірі болатын. Сондықтан, оның ақ дегені алғыс, қара дегені қарғыс еді. Қазақ ауылдарының кейбіреуінде тіпті, тігерге тұяқ қалмады. Жантас ауылы осы шабындыға кетіп отыр.

	Шың Шысайдың қанды қылышынан қынадай қырылып отырып əрең жеткен тиянақсыз ел тағы да тарыдай шашылып, басы қосылмай алды-алдына кетті...

	Тула деген жерге бұрынырақ барып қоныстанған Елсінхан Ма Жыңгоның мына елді қынадай қырып, бұлап-талағынын естіп қатты бүлінді. Сол ашу үстінде сайлауыт бірнеше жігіт ертіп алып тіке Ма Жыңгоға келді.

	Неше күннен бері қоғаша жапырылған момын елге қалағанын істеп, əбден асқынған Ма Жыңго бас-көзсіз, өзінің рұқсатынсыз кеуделеп келген қазаққа айбарлы кескінмен ажырая қарады. Қарады да сəл тіксініп қалды. Екі маузерді айқастырып асынған Елсінхан Ма Жыңгоға қарағанда əрі соқталы, əрі айбарлы еді.

	– Не қылған адамсың? – деді Елсінхан бір түрлі зілді дауыспен.

	– Ма сылиңның бұйрығымен əскерге ат жинап жүрміз, – деді Ма Жыңго сəл жуасыған раймен.

	– Онда неге елдің үйіне рұқсатсыз баса көктеп кіріп, дүние мүлкін бұлайсың? – Елсінханның үні қатты шығып кетті.

	– Мені сұрайтын адам сен емессің, – деді Ма Жыңго ызбарлы кескінмен зəрлене күліп, – əуелі үкімет бұйрығын атқарғаның жөн болар ма екен. Жаныңыздан үмітіңіз бар шығар.

	Мына сөзді естігенде Елсінхан шыдамай кетті де:

	– Кімнің жаны кімнің қалтасында тұр екен? Байлап тастаңдар! – деп жігіттеріне бұйрық берді. Ма Жыңго қаруына қол салғанша, жігіттер тырп еткізбей тырыстыра қойды. Əскерлерін де қарусыздандырып қамап тастады. Көкірегімен көк тіреп, құтырынып тұрған жендет Ма Жыңго қақпанға түскен қасқырдай көзі қанталап кісендеулі жатты.

	Ма Жыңгоға тілмəш болып, қазақтарды шағыстырып талай есіл ерді аттырып, талай əйелді жесір, талай баланы жетім қалдырған Зайдахұн бұл күнде тіпті құтырып алып еді. Ма Жыңгоға сүйеніп қазақтан жиып алған малын төрт-бес қойшыға бақтырып, біреуден тартып алған алты қанат үйді тіктіріп отырған болатын. Елсінханның Ма Жыңгоны қамағанын сол күні сырттан естіген ол қашып жоғалды.

	– Қамайтын адам, нақ жендет сол Зайдахұн еді, – деп қазақ біткен тісін басты. Істің жаманға айналғанын сезген Зайдахұн қашқан беті Ланжуға тартып беріпті. Кейін келе тіпті атын өзгертіп жібереді.

	Елсінхан жиылған елдің жылқысын, дүние-мүлкін таратып беріп, Ма Буфаңға Ма Жыңгоның халыққа салған зұлымдығын, елді бұлап-талаған қарақшылығын айтып арыз жазады. Бұл кезде Ма Жыңгоның соңына еріп пайда алған кейбір ел адамдары ру ара ұсақ қақтығыстар арқылы Елсінханға қарсы тұрып, жау жағадан жармасқанда, бөрі етектен алғандай қылық көрсетті. Ақыры халықтың көбі Елсінханды қолдап шыққандықтан жауыққандардың ниеті іске аспады.

	Арызды оқыған Ма Буфаң:

	– Ма Жыңго қоя берілсін, ат жиналмасын, – деп бұйрық берді де, ел сəл тынышталып, Ма Жыңго қайтып кетті.

	* * *

	Сол жылы Елсінхан бастаған елдің алды Гансудан Чиңхайдың Көккөл өңіріне көшіп өтті. Малдан айырылып азып-тозған ел кең өлкенің аңын аулап күн көрді. Бірақ, мұнда да тыныштық болмады. Чиңхай, Шизаң шекарасын қоныстанған ұры-қаралар ауып барған елдің малын қуып, жалғыз-жарым жүрген адамдарын атып өлтіріп басынатынды шығарды. Елсінхан бастаған қырық адам Чиңхай үкіметіне арыз айту, Ма Буфаңға кезігу үшін Шиниңге аттанды. Ма Буфаң оларды бес күн күттіріп барып қабылдады. Елсінхан əуелі қызыл кежім жабылған алты атты, құндыз, бұлғын терісі секілді қымбат бұйымдарды тарту етті. Ма Буфаң өңінен бір түрлі мейрімсіздік ызғары шашырап тұратын адам болса да мына тарту-таралғыға көңілі толса керек, Елсінханды жылы шыраймен қабылдады.

	– Мен қарақшыларға, ұрыларға титтей де рахым қылмаймын. Малдарыңды бұласа өздерін атып тастап, мылтығын маған тапсырып беріңдер, басқа мүлкін өздерің алыңдар, – деді кесімді сөйлеп. Қазақтың ел басшылары тегіс мақұлдық білдіріп, дəн риза болып бас шұлғыды.

	Аттанарларында Ма Буфаң бұларға аздап күміс ақша, ұн, күріш бергізді. Бұл оның өзіндік сайқалдығы еді. Ол жергілікті халықты қазаққа, қазақты жергілікті халыққа айдап салып қайшылықты ушықтыру арқылы екі жақтан еселеп пара алып қалтасын қампайтуды ойлады. Осыдан соң қайшылық барған сайын шиеленісіп, екі жақтан да кісі өлімі молая бастады.

	1941 жылы көктемде Долан ауданының дұңған бастығы Ма Буфаңның тапсыруы бойынша ұлттар ара қайшылықты шешу, келісім жасасу мақсатымен қазақтан Елсінхан, Құсыман бастаған ел басшыларын, моңғол мен таңғыттан, Мұрттық, Таңху қатарлы адамдарды шақыртты. Елсінхан қаруланған жетпіс адамды бастап барды. Таңғыттар мен моңғолдар олардан бұрын келіп үй тігіп алып жатыр екен. Аудан бастығы моңғолдар мен таңғыттардың басшыларын ертіп келіп қазақтармен дидарластырды.

	– Ұлттар ара қақтығыс күшейіп, мал қуып, адам өлтіру ісі көбейіп кетті. Өлкелік үкіметтің бұйрығы бойынша осыны бір жақтылы етуге бас қосып отырмыз, – деді аудан бастығы.

	– Бұл өте жақсы болды, – деді Елсінхан отырғандарға жағалай көз тастап, – мал да қуылды, адам да өлді. Бітімге келуде ең алдымен екі жақтан кім-кімдер өлді, қалай өлді, кімдер өлтірді дегенді анықтап көрсек мал ісі күрделі емес. Бір-бірлеп шешсек те болады. Аудан бастығы Елсінханның пікіріне қосылатындығын білдірді.

	Сөйтіп, бірінші күнгі кеңес жайлы ақылдасты. Бірақ, екінші күнгі кеңес аудан бастығы таңғыттардан пара алып, қазақтарды қысымға жығуға алдын-ала жоспар құрғандықтан нəтижелі болмады. Бұл күнге кеңес Мұрттық, Шаңхудың шатырында өтті. Кеңеске барарда Елсінхан жолдастарына:

	– Аттарды ерттеп, сақадай сай тұрыңдар, – деп бұйрық берді де, қырықтай сайлауыт қарулы жігіттерді ертіп қара шатырдың тұсындағы дөңге келіп түсті. Елсінхан мен Құсыман тағы бір тілмəш, жиыны төрт адам бастықтар отырған шатырға келді. Төрдің ең басында аудан бастығы, қасында таңғыттың жергілікті патшасы Мұрттық отырды.

	– Елсінхан биыл қанша жастасың? – деді Мұрттық көзінің қырымен сынай қарап.

	– Бұл кеңеспен менің жасымның қаншалық қатысы бар? – деді Елсінхан мысқылдай күліп, – биыл дəл отыз бір жастамын.

	Осылай жəйін кеңесте отырғанда қызыл шапанды бір моңғол алыстау жерден бастықтар отырған шатырға қарап, басын жерге қойып тоңқаңдады да қалды. Қара шатырдың есігінен солай көз тастаған аудан бастығы:

	– Ананың не арыз-арманы бар екен, біліп келші, – деп қасында тұрған бір таңғытты жұмсады. Ол тоңқаңдап жатқан моңғолдың қасына барып оны орнынан тұрғызып шатырға ертіп келді. Өңі қап-қара көмірдей кəртең моңғол бастықтарға тағы бір рет тоңқаңдап бас қойған соң:

	– Алпысқа тарта жылқымызды бірнеше қазақ қуып, Елсінхан мен Сабырбай залыңның ауылына қарай асырып кетті. Осы жерге бастықтар келді деген соң келдім. Сол кісілерге айтып жылқымызды алып берсеңіздер, – деді.

	Айналасына əлденені оуып жіберердей болып сұстана қараған аудан бастығы:

	– Елсінхан, мұны қайтеміз? – деді.

	– Біз жылқышы емеспіз, жылқыны кім қуғанын қайдан білеміз,

	– деді Елсінхан. Мына сөзді естіген бастық Елсінханның үрейін алу мақсатымен:

	– Мынаның күштісін, тамады, – деп Елсінханды боқтап жіберді. Елсінхан тегіннен аздап қытай тілін білуші еді, бастықтың боқтығын естігенде ашуға булықты. Мыналардың іштесіп алып өздерін əдейі аранға жығып, кеселге қалдырғалы отырғанын да біле қойды. Бұлар – көп, біз – аз, оның үстіне Мұрттық пен Шаңху бастықтың аузын майлап болды. Біздікі дұрыс болса да өтпейді. Мүмкіндік бар бас амандағанымыз жөн деп ойлаған ол:

	– Сенің де əкеңнің аузын... екі айналмай жатып жыныңды шашып боқтайсың, елді қайтып ынтымаққа келтірмексің, – деп маузерін суырып алды. Қара шатырдың төрінде айбар шегіп күпініп отырған аудан бастығы мен Мұрттық, Шаңхулардың үрейі ұшып кетті. Атып тастайды деп ойласа керек, орындарынан сасқалақтай тұрып, қаруларын алуға үлгермей өңдері қашып, қолдарын көтерді. Елсінхан мен Құсыман қасындағыларын ертіп тысқа шықты. Бұл кезде шатырдың солтүстік жағындағы дөңде қалғандар аттарын ұстап дайын тұр еді. Елсінхандар келісімен жапа-тармағай аттарына мініп жолға түсті. Сол күннен бастап қазақтар жота-жотаға қарауыл қойды. Елсінхан жалғыз-жарым ешкімнің тысқа шықпауын ескертті. Кешқұрым ауылдың оңтүстік жағындағы қабақтың астынан есекке мінген, жаман тоны бар қайыршы сияқты біреу шыға келді. Бастабында ауыл адамдары оны танымай қалды да Елсінхан тіке өз қасына шақыртып алды. Бұл аудан бастығының қорғаушысы болатын. Елсінхан онымен ауданға барып жүргенде танысып қалған, аздап қымбат бағалы бұйымдар беріп:

	– Бізге қауіп төнетін жағдай болса алдын ала хабарын бер, мұсылман баласымыз, тиісті сыйлығыңды аласың, Алла жолына теріс келмес, – деген.

	Қолы қысқа кедей қорғаушы бүгін Елсінханға хабар бермекші болып жасырынып келген екен, ол:

	– Бұл жерге қарулы бір қосын əскер келді. Таңертең Құсыман екеуіңді шақырмақшы, сөздеріне қарағанда екеуіңді де ұстайтын сияқты, – деді.

	– Рахмет! – деді Елсінхан хабаршыға разылық білдіріп, – Мұсылмандық парызыңды ойлап, біз үшін жаныңды шүберекке түйіп келіпсің, рахмет!

	Тиісті сыйлығын алған хабаршы қас қарая жолына түсті. Таңертеңінде екі шабарман келіп, Елсінхан мен Құсыманды шақыртып жатқанын хабарлады.

	Сөйтіп босып жүріп азып-тозған елге жаңа бір алапат төніп келе жатты.

	* * *

	Байназардың ойын тағы да Бақыттың дауысы үзіп жіберді. Ол ой салмағы басып сырт буын тартқан денесін толғап, көкірегін көтеріп, түзеліп алып, артына мінгесіп келе жатқан Бақытқа бұрылып қарады.

	– Тұра тұршы, ата, тұра тұршы, – деді Бақыт атасының қолтығынан тартқылап, – ана ұшақтарды қарашы.

	Байназардың құлағына гүрілдеген ұшақтың дауысы естілгендей болды.

	– Ойпырай, алдында үлкен біреу, үлкеннің екі жағында екі-екіден төртеу, жиыны бесеу, – Бақыт қуана айқайлап жіберді. – Ата-ау, дəл төбемізге келді.

	Байназар тымағын қолына алып, төбесіне күн сала қарады, қарады да қайран қалды. Бес бірдей ұшақ садақтың жебесіндей үшкіл бұрыш жасап шығыстан батысқа қарай дəл төбесінен өтіп барады. Расында да ортасындағы үлкен, екі жағындағылары кішілеу ұшақ екен. Төбесінен өткен соң дауыстары жерді жаңғырықтырып тіпті күшейіп кетті. Байназардың қараған сайын қарай бергісі келді. Қанаттары күн сəулесімен шағылысып күмістей жарқырайды.

	– Ей, өнеріңнен айналайын партия-ай, – деді тағы ұшаққа күн сала қарап, – балапанын ертіп ұшқан аққу құсап төбемнен ұшқанын қарашы.

	– Балапан емес, ата, – деді Бақыт сықылықтай күліп, – анау күні сондай ұшақтар ұшқанда Қанат мұғалім бізге: “Мемлекеттің бастықтары кетіп барады” деген. Ана екі жағындағы кішкене ұшақтар қорғаушы ұшақтар деген. Ол балапаны емес, қорғайтын ұшақтар.

	– Бастық, бастық, – Байназар өзіне-өзі күбірледі. “Бір заманда жаудың ұшақтары қап-қара құмайдай болып күркіреп шыға келгенде зəреміз қалмаушы еді. Құмылдың ойында мал мен адамды бомбамен қырғындап еді. Мына жаңа заманның ұшағы да “мінезді”. Ол заманда балалар ұшақтың үнін естісе шошығанынан үлкендердің етегіне тығылып, жерге кіріп кете жаздайтын. Ал мына заманда қуана қарап, неге ұшып бара жатқанын да біліп тұрған жоқ па” деп ойлады. Сəлден соң ұшақтың үні де өшті, өзі де көрінбей кетті.

	Жер болып, бұл күнде қылтиып төбелері ғана қалған, үштен-төрттен қойылған көне тас ошақтар бар шөпті қолатқа келгенде Байназар дəрет сындырғалы атының басын тартты. Əуелі Бақытты түсіріп, онан соң атын қабаққа таман қырындатып барып өзі түсті. Тамыздағы қойнаудың қою бетегесі үкідей желкілдеп, екі беттегі бұйра жусанның иісі ерменнің жұпар лебімен тоғысып, төңірекке рахатты дала тынысы таралып тұр еді. Бақыт беткейдегі қызылды-сарылы қыналы тасқа жүгіріп шығып кетті. Күн жалаған қыналы жартастардың бетіндегі қыналардың кейбіреуі түйеге ұқсаса, кейбіреуі адамның басына ұқсайды. Тіпті адамдар əдейі қолымен жасап қойған гүлге ұқсайтыны да бар екен.

	Байнекең түсе сала ауыздығын алып қоя берген қоңыр төбел ол кеңіп жайғанша шылбырын сүйрете жайылып, Бақыт шығып кеткен беткейге қарай қайқайды. Туған жердің жұдырықтай тасы, тіпті бір тал шөбі де Байназардың көзіне алтыннан да ардақты сезіліп барады. Бір заманда, бір заманда болғанда Ақтабан шұбырынды болып сонау Чиңхай, Шизаң үстіртінде жүргенде осы туған жердің топырағынан құшырлана иіскеп, мейірі қанғанша бауырын төсеп жатуды соншама арман етіп еді-ау!

	Байназар майланып жылтырап кеткен көне көн белбеуін буынып атына қарай жүрді. Талай жылдан бері өзімен бірге жасасып келе жатқан осы жануар да Байнекеңнің айырылмас серігінің бірі тəрізді еді. Ол қоңыр төбелдің жайылысына сүйіне қарап тағы біраз тұрды. Мынау шалғыны жайқалған ырысты далада тұрған, мініс өтпеген семіз жануар иесінің ойының көз жетпес шалғайларды шарлағанын, сонау зарлы заманды еске алғанын қайдан білсін!

	– Балам, жүрейік, – деді Байназар Бақытқа дауыстап.

	Бұл шақта Бақыт боқшасын толтыра сарымсақ қазып алып еді.

	Байназар:

	– Балам-ау, сарымсақ үйдің қасында да бар емес пе, – деді мейірлене күліп.

	Қоңыр төбел жайқалған шалғынды қақ тіліп, жалғыз аяқ көне ат жолға келіп түсті. Жай аяңмен келе жатқан Байназардың ойы тағы қырық жылдың алдындағы тауқыметті күндерге ойысты... Тибеттің сары жонын бетке алып батыс солтүстікке қарай күні-түні, жаяу-жалпылы босқан жеті жүздей түтіннің қаранор ортасында екі үйлі жанға ие болып өзі де келе жатқан болатын. Екі бірдей жанұяның барлық салмағы өз басына түскен Байназар бірде мал айдаса, бірде аң қарап, енді бірде көштегі ауған түйеге шапқылап, Алтыншөкеге келгенде едəуір бүгіліп кетті...

	Бұл күні ұры-қарадан қорқып ел ортасын ала, бұталы ағынның ішіне таман түскен болатын. Май айының басы болса да, күн едəуір ысып кеткен болатын. Ұзақ көште əбден қалжаураған Байназар екі үйінің ит арқасын қатарластырып тіккен соң, су-суан ішіп шөл қандырды да, атын қойғалы тысқа шықты. Екінтінің ала кеуім шағында Алтыншөкенің балық жон дөңдерін қара қоңыр мұнар басып, сүркейленіп тұр екен. Бұлтсыз күнгі жер бетіне шөккен мұнарды əкесі Жантас жақтырмаушы еді. Мұндайды көргенде:

	– Ойпырым-ай, мынау Алланың хикіметі ғой, көзге көрінген жамандықтың көк тұманы бұл. Балалар, бойларыңды таза ұстап, білген аяттарыңды айтып сақ жүріңдер! – дейтін.

	Жарықтықтың сол сөзі Байназардың құлағына қайта естілгендей болды. Ол қолындағы қайыс шідерді итарқаның артында жатқан ерінің үстіне тастай салды да, жан арқанын алып, кер балақты іргедегі қамысекті өзекке мықтап арқандап тастады.

	Сонда да түні бойы Байназардың көңілі жай таппады. Күндіз өзінің айғырының үйірін көрші ауылдардың жылқысына қосып, өкпе тұстағы сайға өрлеткен. Ұзақ көште қалжырап келгендіктен жылқы күзетіне ешкім шықпаған, ой үстінде ұйықтап қалған Байназар таңға жақын жылқыларын бір топ ұры қуып бара жатқанын көріп, бір тұсынан айғайлай ұмтылып бара жатып шошып оянды. Төңіректе бөтен дыбыс жоқ, итарқаның жыртығынан сығалап еді, кер балағы ноқтасының алқасы сылдырлай жайылып тұр екен. Байқаса жүрегі дүрс-дүрс соғып, денесін ғажайып бір қорқыныш меңдеп алыпты. Ұлы Жомарт ұңғыл-шұңғылы мол мынау кəрі дүниенің адам көзі жетпейтін қым-қуыт сұмдығынан бейхабар түрде қам-қайғысыз тəтті ұйқыда жатыр. Күн ерте болғасын Байназар Жомарттың маңдайынан иіскеп қойып қайта жантайды.

	Байназар таңертеңгі шайға енді отырғанда бір жігіт ентіге басып кіріп келді. Жайшылықта тым желбіреп кетпейтін ауыр мінезді жігіттің сасқалақ кескіні Байназарды үрейлендіріп жіберді.

	– Не болды? – деді ол қолындағы шынысын дастарқанға қойып.

	– Байнаға-ау, жақсы аттың бəрінен айырылдық, – деді жігіт ашына сөйлеп, – таң қылаң бергенде атқа қонып едік, құдай атып жай қалыппыз. Жүздей жылқыны бөліп қуа жөнелген біреулердің баранын байқап қалып, соңынан өкшелей қуып едік, тосқауылдап атысып алдыртпай кетті. Мылтық дауысын естіп Омартай үкірдайлар да атқа қонған екен, бір тосқауылдан ол кісі оққа ұшты.

	Сөйлеген сайын жігіттің үні қалтырай шығып, өңі күреңітіп кетті. “Мал ашуы, жан ашуы” дейді қазақ. Байназар да отыра алмай екі тізесін сипалай бір көтеріліп, бір басылып тықырши берді.

	– Ауған ел деп басынып қуды ғой, мал үшін кісі өлтірген екен, жанға жан алу керек! – деп Байназар тістене сөйледі.

	Түске таяу Елсінхан қарулы бір топ азаматты ертіп қарақшылардың соңынан аттанды. Екі үйдің бір топ шикі өкпе баласын жалғыз жеңгесіне тапсырып Байназар да бірге кетті. Сұмдықтың үлкені содан кейін болды. Қарақшылармен атыса жүріп қырықтай ғана жылқыны əрең айырып алып қайта оралып келе жатқанда бейғам ауылды Ма Буфаңның Хан Жиңбау, Сары Ұяң, Қара Ұяң деп аталатын əскер басылары мыңға тарта əскерімен келіп бір-ақ басып алды деген хабар келді. Іле-шала Хан Жиңбаудың Мұқадыл бастаған елшілері де келіп үлгерді.

	Сұмдық хабар жігіттердің көбінің үрейін алып жіберді. Бəрінің ойы тұйыққа тірелген сияқты. Елсінханның аузынан не шығады деп жапақтап қарағыштай береді. Сөзді əуелі Мұқадыл бастады. Селдір мұртын бармағымен сипап, алдымен жөткірініп алған соң:

	– Қарағым, мынау бəріміздің басымызға туған күн. Поло Жаңмен неше күндей бірге келдік, ұстайды деп қауып етпе, қайта көшіп бұрынғы мекеніне келсе тиіспейміз деп уəде берді. Пайғампар хақ, құран шын деп ант ішті. Бұлар да мұсылман ғой, Поло Жаң өзіңмен сөйлеспекші. Бармасаң еліңді қырғындап жүрер ме екен деп қорқамын, – деді. Сөзінің соңына діріл араласып, дауысы қарлығып шықты. Елсінхан оның жасаураған кескініне ойлы көзбен қадала қарады да:

	– Əуелі қатын-балаға, онан қалса өзімізге жан керек екені шын. Бірақ, бізге бұлардан жақсылық жоқ екені де анық. Жергілікті халықты бізге, бізді оларға айдап салып, парамен семірген жендеттер құдайды, құранды біледі дейсіз бе? –деді ызғарлы жымиып.

	– Əй, қарағым-ай, – деді Мұқадыл жалынышты кескінмен, – қайда барсаң да үкіметтің шеңгелі бар ғой, бірақ, мыналардың ұстамайтынына сен. Еліңді ойла. Біз ғой салт бас, сабау қамшы бірнеше ғана адамбыз.

	“Елің” деген сөз Елсінханды еріксіз ойға салды. Көз алдына шырылдаған бала, зар жылаған əйел, күңіренген кəрілердің үрейлі елесі келді. Ары толғанып, бері толғанып, ақыры Хан Жиңбаумен кеңес өткізуге келісті.

	Елсінханның үйіне түскеніне шай қайнатым уақыт өткен соң Хан Жиңбау өзі келіп амандасты.

	– Мына еліңді албаты қаңғытып тоздырма, – деді Хан Жиңбау күле сөйлеп, – ел шауып адам ұстағалы келгеміз жоқ. Ірге теуіп қалған жылы орынын суытпасын, тозбасын деп келдік.

	– Сөзіңіз жақсы екен, біз де ел тонаған қарақшы емеспіз. Шынжаңдағы Шым Шысайдың зорлық-зомбылығынан көз аша алмаған соң, діні мұсылман баласы ғой деп сіздерден баспана тілеп келіп едік. Мұнда да қазған орға жолықтық. Бір жағымыздан қарақшылар адамымызды атып, малымызды бұласа, бір жағынан жиынға шақырып адамымызды ұстамақ болды. Сонан соң лажсыз көшуге мəжбүр болдық. Азып-тозғанды жақсы көріп отырғанымыз жоқ. Сөздің тиянағы “қайтып барса тиіспейміз” деп құран ұстап сенім бер, – деді Елсінхан.

	– Бəрімізді жаратқан бір құдай, – деді Хан Жиңбау, – талаптарың бойынша істейміз сеніңіздер.

	Ол құранға мөрін басып, қолын қойды.

	Осыдан кейін ел кемді күнге болса да кеңіп тыныс алғандай болды. Мынау кеңдікті байқап түгел қайтып келді.

	* * *

	Ешкімге тиіспейтін болып құранға қол қойған Хан Жиңбау аяқ-астынан өзгерді. Қол қойылған құранды көресіңдер деп ел басшыларын тұтас жиып алып, елдің сыртын əскермен бір-ақ қоршады. Елсінханнан өзге басшыларды мылтықтан пышаққа дейін жинауға шығарып, “кейін кім кімнен мылтық шықса, қылышпен шауып өлтіремін” деп бұйрық берді. Қолда бар көк темірді өстіп түгел жинап алған соң Елсінхан, Құсыман, Қойшы, Ыдырыш қатарлы адамдарды тарпа бас салып кісендеп тастады. Сонан соң қалың əскер қорадағы қойға қасқырша тиісті. Терісін сыдырып, іші-қарнын төге сап, етін ыстық күнге шылбырлап кептіріп жатты. Тағы бір тобы ауылдарды аралап, елдің жылтыраған кілем, жез шəугім сияқты қымбат мүліктерін бұлады.

	Жоғарғы ауылдар таланып жатқанда жеңгесі үйіндегі ілікке жарарын салған көне тоз кілем қоржынын Байназардың қасына сасқалақтай алып келді.

	– Інім-ау, жау елді қидай сыпырып шауып жатыр. Мынаны қайтемін? – жеңгесі кемсеңдеп жылап жіберді.

	– Қазір бəрінен жан олжа, үйге апар да қазан қаптың астына тастай сал, – деді Байназар.

	Жеңгесі білегіне ілген қоржынын көтеріп шыға жөнелді. Байназар үйінің өз жағынан аяқ дүбірі мен əскердің күжілдей сөйлеген өктем дауыстары естілді. Бірақ, жез шəугімін де, ықшамдап буған кішкене кілем теңін де тыққыштаған жоқ. Бұл шақта ол өзінің жалғыз ұлы Жомарт пен ағасының шиеттей төрт баласын, жеңгесін – осы бірнеше адамның ғана бас амандығын ойлап қалып еді. Жаудың аяқ дабыры есік алдына келіп қалғанша үй ішін бір айналып шықты. Жомарт жеңгесінің үйінде еді, жау назарын өзіне бұрып айналдыра түскісі келіп қаттырақ жөткірініп қойды. Мұздай қарулы екі əскер сып етіп кіріп келді. Үш бұрыш жылан көзі сығырайған пісте танау қарасы Байназарға мылтығын кезеп, əлденеден сақсынғандай үй ішіне барлай қарады. Көзі төрдегі жүктің астына жиулы жаңа кілем теңге түскенде сығыр көз қара күлміңдеп кетті. Тең ішінде не барынан Байназардың хабары жоқ еді. Əйелі қайтыс болардан бұрын буылған ықшам тең үркін-қорқын заманда шешілмеген. Қара жүкті алқын-жұлқын лақтырып-лақтырып жіберіп теңді төр алдына аунатып тастады. Əкесінің қазынасын алып жатқандай Байназарға тіпті қарап та қойған жоқ. Теңнің ішін қылышпен қиып жіберіп қомағайлана ақтара бастады. Əуелі қолына Байназардың қасқыр ішігі мен əйелінің құндызбен жұрындаған түлкі ішігі ілінді. Қасындағы таңқы қараның да көзі қызарып кетсе керек, кимелеп келіп қаттаулы жатқан жасыл мақпал жұлып алғанда расынан бұлға оралған бір ауыр нəрсе дүріс етіп жерге түсіп кетті. Сығыр қара алтын деп ойлады білем, бас салып орауын ашып жібергенде жылан көргендей сескеніп, Байназарға зəрлене қарады. Оның қолындағы қапсыз маузерді көргенде Байназардың өзінің де жүрегі тас төбесіне шықты. “Енді құрыдым” деп ойлады ол. Бір кезде осы маузерін іздеп бəрін тінткенде теңді ақтармағанына қатты өкінді.

	Бұл маузерді төрт жылдың алдында Үлкен Қаптық деген таудан аң аулап жүргенінде мерген моңғолдан атқа ауысып алған болатын. Басқа күн туса жан қорғауға табылмайтын құрал екен деп əйеліне сандыққа тықтырып қойған. Əйелі қайтыс болған жылы сол сандықтан көрінбеген соң басқа қоржын, қобди сияқты нəрселерді түгел ақтарып таба алмаған. Ақыры əкесінен сұрағанда, ол əйелін өлтіргендерге қолды болған болу керек дей салған еді. Сонымен маузерден бір жола күдерін үзген болатын. Енді міне сұмдық болғанда жаудың қолына өзі ілініп тұр. Бір ысып, бір суып кетті. Екі əскер кілем мен киімді қолтықтарына қысты да, Байназарға жүр деп бұйрық берді.

	Байназардың бүкіл денесі ауырлап, буын-буыны құрып барады. Сұсты кескін, мылтықтың суық ауызы кеудесіне төніп келеді. “Жағалассам бала-шағам бекер арандалады ғой, неде болса өзім көрейін” деп ойлады да, мойын бұрмастан əскердің алдына түсіп жүре берді.

	Əскерлер Байназарды əкелісімен кісендеп, жеті-сегіз қазақ жігіті қамалған шатырға əкеліп тастады. Мұндағылардың көбі өзіне таныс қыршын жас жігіттер екен. Екеуін ауылдан қашып шыға бергенде ұстап алыпты. Қалғандары түгел тыққан мылтықтарын сездіріп қойыпты. Қас қарайғанша ұсталғандардың саны молая берді. Төңіректі қараңғылық басқан сайын Байназардың тынысы тарылып, тұншыға түсті. Бір кезде ағалап жылаған Жомарттың дауысы естілгендей болып, жүрегі дір ете түсті. Əкесінің ұсталып кеткенін көрмей қалған сəби енді іздеп жатқан секілді. Байназар басын сəл көтеріп қалың дыбыстың арасынан ұлының дауысын іздеп құлағын тікті. Бірақ дауыс қайтып естілмеді. “Мына жаудың қолында осы беті жазым болып кетсем, шиеттей бала мен жеңгем қалай күн көрер екен!.. Ат-көліктен айырылып, тозғындап тұрған мынау шақта сəбилер кім-көрінгеннің қолына қарап көзге түрткі болады-ау” деп ойлағанда Байназардың көзіне еріксіз жас үйірілді. Кіндік кесіп, кір жуған атамекеннен босып, ақтабан шұбырынды болып мұнда келгенде өмірдің тартқан сыйы осы болды. Отырғандардың ешбіреуінде үн жоқ. Бəрі де ештеңе айтқысы келмейтін сияқты. Өкінішке толы көкіректерін шеңбектеп, жеңіл автомат көтерген босағадағы күзетшіге əлсін-əлі қарап-қарап қояды.

	Бұл шақта Фу Лүйжаң Хан Жиңбаудың шатырында кеңес қыза түскен еді. Ол жүңсан формалы тік жағалы əскери пешпетінің түймесін ағытып, алдындағы аласа тақтайға алақанын тіреп, айналасындағыларға сүзе қарап шықты. Оң жағында Сары Ұяң, оның аяқ жағында Қара Ұяң отыр. Сары Ұяң қылтанақсыз көсе иегін алақанымен сипап-сипап жіберіп, қулық пен сұмдық ұялаған көкшілдеу шұңғыл көзін күлімдете Хан Жиңбауға қарады.

	– Сіздің бұл амалыңыз амал-ақ болды. Бұлар əрі жабайы, əрі тағы, сондықтан жыртқыш келеді. Алдайтын кезде алдап, арбайтын кезде арбап жөніне жақсы келтірдіңіз, – деді Сары Ұяң. Қара Ұяң оған көзінің қырымен ғана қарар орнынан бір қозғалып қойды да, доғаша иілген дөңгелек қап-қара қасын сəл көтеріп Хан Жиңбауға бұрылды:

	– Хан Фу Лүйжаң, шынымды айтсам сіздің босқын елді бұлай тоқтату тактикаңызға қосыла алмаймын, мал мүлкін талайтын болсақ, баста тиіспейміз деп құранға қол қоймасақ болатын еді, енді бұлар бізге сенбейді.

	Мынау сөзді естіген Хан Жиңбау қарқылдай күлді.

	– Бұлар сенгенде не қылады, сенбегенде не қылады? Бораннан ыққан аң сияқты жабайы халық қой, бас көтерерін түгел қырып, қалғанын тырп еткізбей тастау керек, – деді.

	– Қазақтың бар болғаны осы ғана болса мейлі ғой, – деді Қара Ұяң, – бірақ, бұл аржағы Қазақстанда жатқан, берісі Шынжаң, Гансу, Чиңқайға дейін созылған көп халық, бір жағы Моңғолияда қоныстанған. Оның үстіне, бұлар Шың Шысайдың қырғындауынан ығып, бізге паналағалы келген. Біз пана болғанның орнына қырғындасақ шариғат жолына да, үкімет жолына да сиымсыз болады. Қарсылық көрсетпей қаруын тапсырған соң енді қатын-баласын шулатқанымыз орынсыз. Көшіріп бұрынғы орнына апарайық, қайта бұзылса өз обалдары өздеріне.

	Хан Жиңбау Қара Ұяңның бойынан бірдеңе көргендей шекшірейе қарады. Сары Ұяң зəрлене қарқылдады.

	– Бұларды бір жайлы ету маған тапсырылған, қалай тыныштандырамын, қырып тастаймын ба, жоқ, əлде бет-бетімен қарақшылық істеуіне орай тудырып қоя беремін бе, басқа шара қолданамын ба; бұл менің өз еркімде. Ешкімнің ақылының керегі жоқ, – деді Хан Жиңбау қолын сілтей, тістене сөйлеп.

	– Қайтсеңіз де ерік өзіңізде, – деді Қара Ұяң орнынан қозғалып қойып, – бірақ, бұл қырғыншылыққа мен қол жұмсай алмаймын.

	Ол Хан Жиңбаудың шатырынан əңгіме аяғын тез жиыстырып шығып кетті.

	* * *

	Жеті қараңғы түн. Байназар əлі ой үстінде отыр. Зіл батпан ауыр кісен екі аяғын қозғалтар емес. Түннің бір уағы болғанда бір топ əскер келіп жатқандарды екі-екіден қосақтап аяқтарындағы кісендерін алып оңтүстік жаққа қарай шұбырта айдады. Байназардың ойына өлімнен басқа ештеңе келмеді.

	– Мына сұмырайлар бізді қайда апарады? – деді қосағындағы жігіт ақырын сыбырлап.

	– Қайда апарады дейсің, қашан болса да баратын жері деп жан тапсыратын жерге апаратын шығар, – деді Байназар.

	Бұлардың сыбырын айдаушы естіп қалған екен. Байназардың жауырынына қамшы сарт ете түсті, екі қолы салдырап ұйып кетті. Батыстан дымқыл леп беріп келе жатқан қою қара бұлт түн қараңғылығын тіпті қоюлатты. Су орған құрғақ ағынның жиегіне келгенде Байназар жер жағдайын біле қойды. Осы ағынның іші ұра-жырасы өте көп, ит өтпейтін қамыс болатын. Байназар жүрісін баяулатып, қатардың артына өтті де, қосағындағы жігітке сыбырлап:

	– Мен тартып қалғанда менімен бірге құла! Онан кейін өзім жол бастаймын, – деді. Жыраның жолға ойысқан кетігіне келгенде Байназар қосағындағы жолдасымен бірге жыраға қойды да кетті. Жарқабақтың бопыраған сары топырағы екеуін ағызып жыраның тағанына бір-ақ түсірді. Дегенмен, бұлардың бағы бар екен. Күзетшілер аңғармай қалыпты. Екеуі орындарынан қозғалып жыраның тағы бір түкпіріне келді де, бірінің қолын бірі зорға шешті. Дəл осы кезде төменгі жақтан арт-артынан атылған мылтық дауысы шықты. Екеуі соған құлақ түріп сəл отырды. Көзге түртсе көргісіз қараңғылық ішінде бір-біріне жүректерінің дүрсілдеп соққаны да естіліп тұрды.

	– Атып жатыр ма əлгілерді, жоқ қашты ма екен?

	– Əй, мылтық дауысы бытырап шықты қашты ғой.

	– Байқұстардың қаншасы құтылды екен?! – Байназар жолдасының үнінің дірілдеп шыққанынан оның үрейі ұшып отырғанын білді. Біраздан соң тағы да екі рет мылтық атылып, онан соң төңірек тым-тырыс болып қалды.

	Шай қайнатым уақыттан соң жеңіл автоматтың бытырлатып оқ жаудырған үрейлі дауысы меңіреу түнді тағы бір сілкініріп барып тоқтады.

	Байназар бейуаз қандастарының жазықсыз қырылғанын білді. Ішінен иман айтып, жолдасының қолын ұстады. Оның қолының дірілі Байназарды қоса селкілдетіп жіберді. Жолдасы мына сұмдықты айтпай ұғынып отыр.

	– Қайран ағам-ай, – деп өксік аралас қыстығы жылап, Байназардың кеудесіне құлады, – қарға-құзғынға жем болып қақ далада қалатын болдың ғой!..

	Жігіттің аянышты күйзелісі Байназардың жүрегін езіп жіберді. Көкірегін күйік дерті өртеп бүгіліп бара жатқан жолдасының басын сүйеп, қасына қайта отырғызды. Енді қайрат, жігер беретін сөзден басқа ештеңенің керегі жоқ еді.

	– Тəңірдің басқа салғаны осы екен. Көнбей шара жоқ. Біріміз болсақ та тірі қалайық, алда басымызға қандай күн туады, оны бір Алланың өзі біледі, – деп Байназар жолдасын жұбата сөйледі. – Арттағы қатын баланың қамы үшін екеу болсақ та тірі қалып, соларды жау қолынан құтқарудың қамына кіріскеніміз жөн.

	Екеуі қараңғыда қармалана жүріп, жыраның аласалау бір жерінен шығып, таң ата шығыс жақтағы таудың етегіне ілінді. Бұл шақта елдің бар малын тігерге тұяқ қалдырмай айдаған əскерлер Холымтыға қарай тіке тартып бара жатыр еді.

	Бірер шай қайнатымнан соң əскерлер Алтыншөке жақтағы елді де қара шобыр ғып көшіріп шықты. Байназар əркімдерді алыстан-ақ мөлшерлеп отырды. Екіден, үштен топтасып, мылтықтарын кезей қоқырақтап жүрген жау əскерлері де айқын шалынды.

	Байназар панасын бадамшалы өзекте қалталарындағы бірер малтасын қажап қас қарайғанша жатты. Елді өз ізінше қайта көшіргенін білді. “Мынау қаңсыған қақ далада екі жаяу қайтеміз” дегенді ойлаған Байназар “енді неде болса түн қатып жүріп, жау көзіне түспей ел ішіне кіріп алғанымыз жөн” деген қорытындыға келді. Сөйтіп екеуі тағы да бір түн ел соңынан жүріп, екінші күні таңға жақын Момхы өзенінің бойында жатқан елге əзер жетті. Ел шеті айнала қойылған күзет, жер жазық. Қалай қарастырса да ішке кірудің ыңғайы келмеген соң Байназар нар тəуекелге бір-ақ басты. Өйткені, таң атып кетсе келесі түнді күтуге тура келеді. Жолдасында енді бір түнге шыдайтын хəл қалмаған еді.

	Бұлар еңбектей жүріп өзен бойындағы қалың сарғалға жетті. Сонан соң сарғалдың қоян бойын жасырардай қою-қою жерлерін қуа, шеткі ауылға қарай сырғыды. Бір кезде жолдасы:

	– Ойбай-ай, ағатай-ай! – деп өзін құшақтай алды, – міне екеуі келе жатыр.

	Байназар жолдасының ауызын алақанымен баса қойды. Ылғи ақбоз атқа мінген екі күзетші тура осылай беттеп келеді екен. Жүректері тас төбесіне шықты. Байназар сонда да қатты ұстамдылық етті. Екі күзетші аттарын желе аяңдатып, алдынғы жақтарынан арқан бойы жерден өтіп кетті. Жүрегі орнына түскен Байназар тағы ілгері жылжыды. Жолдасынан дыбыс білінбеген соң артына қайырылып еді. Ол көзі бақырайып бағанағы орнында əлі сұлық жатыр екен. “Жүр” дегендей ишарат етсе де қозғалмады. Байназар жолдасының хəлі кетіп қалғанын біліп, қайта сырғып қасына келді. Аузы сөйлеуге келмей қалған екен.

	– Ағатай-ай, аяқ-қолымда түк жан қалмады, – дегенді əрең айтып көзінен жас төкті.

	– Сені тастамаймын, – деді Байназар. Сөйтті де жолдасын қолтығынан демеп тағы біраз сырғыды. Дəл осы кезде шеткі ауылдың матаулы жатқан түйелері матауымен жайыла жылжып Байназарлардың үстіне келді. Орай деген осы деді Байназар ішінен, сонан соң жолдасын қолтығынан демеп тұрғызды да матаулы түйелердің арасына кіріп тұра қалды. Бұл шақта күзетші де алыстап кеткен болатын.

	Байназар жолдасын шеткі ауылға тастап, бие байлайтын уақытта өз үйін тапты. Байназар есіктен кіріп келгенде жеңгесі мосыға шай қойып жатыр еді. Ішінде Байназардың Жомарты бар төрт бала əлі ұйқыдан оянбапты. Үсті-басы көрден шыққандай топырақ, шаңнан екі көзі ғана жылтыраған адамды көргенде жеңгесінің жүрегі тас төбесіне шықты. Қорыққанынан орнынан ұшып тұрды.

	– Амансыңдар ма? Балалар түгел аман ба? – дегенде Байназарды дауысынан таныған жеңгесі қуанғанынан ба, қорыққанынан ба сыңси жылап отыра кетті. Ол Байназардан мүлдемге күдер үзген болатын. Мылтықтарының ауызын адамдардың көкірегіне тіреп, елді шырқ иіріп айдаған қалың əскердің тегеурінінде, əйтеуір ел қарасы болып көрші-қолаңға сүйеніп топқа ілескені болмаса, өзінің де күйісі қатты кетіп еді. Байназарды көргенде қуанғанынан есеңгіреп қалғандай болды. Киімшең сұлай кеткен балалар да дабырдан оянып, бастарын көтерді. Байназар отыра бергенде орнынан ұшып тұрған Жомарт ыршып келіп мойынына оралды. Жіп-жіңішке арық қолдары əкесінің мойынына екінші жіберместей тастай болып жабысты.

	– Əке қайда кеттің? – деді ол жыламсырап, – сені əскерлер ертіп кетті деп еді ғой?

	– Балам-ай, өзіңе керегі жоқ нəрсені сұрап қайтесің, мал айдадық емес пе, – деді Байназар.

	Жомарт та басқа балалар да сене қалды.

	– Байаға, енді ондай алысқа мал айдамаңызшы, – деді ағасының үлкен ұлы жалына сөйлеп, – сіз жоқ болсаңыз тəтем жылап, біз қорқады екенбіз.

	– Енді кетпеңіз.

	– Енді жібермейміз.

	Төрт сəби Байназарды аймалай қоршап алды. Байназардың іші елжіреп кетті. “Көңілі пəк, періште жанды сəбилерім-ай, қара тұяқтан хал кетіп, шыбыжанымыз мұрынымыздың ұшында ғана тұрған заман ақыр күннің сұмдығын білер ме едіңдер, əттең! Осы зұлымдықты білмей, осының улы тырнағына ілініп шырқырамай, аман-есен тірі кететін жақсы күн бастарыңа келер ме екен! Ей, Алла, осы сəбилердің көз жасын көріп, тілегін беретін бір шағың болар ма екен...” деп Байназар Алладан іштей медет тілеп, өзіме ғана емес, ауыл-аймаққа түгел амандық бере гөр деп аят оқып, аруақққа сыйынды.

	– Байағаларың шаршап, шөлдеп келді ғой, бірер шыны сусын ішіп демін алсын, əурелемеңдер, – деді жеңгесі балаларына. Байназар өзінің қатты шөлдеп, қарыны ашқанын енді сезді де, беті қолын жуғалы қабысқан ескі мыс құманды қолына алды. “Бала-бала бəрін де ұмыттырған, бəрінен тəтті осы бала” деді ішінен күбірлеп. Сөйтті де тағы көзінің қиығымен Жомартқа қарады. Балалар жапа-тармағай отырып жатыр екен.

	– Əуелі аш қарыныңа ащы қара шайдан бірер шыны ішіп жібер, – деді жеңгесі, – əйтпесе жығылып қаласың.

	Байназар мақұлдық білдіре төрге отырып жатып:

	– Елсінхан, Құсымандарды босатпап па? – деп сұрап еді.

	Жеңгесі үнсіз төмен қарап басын шайқады.

	Екі ауылдың арасындағы болымсыз жыңғылды төмпешікке шығып, жан-жағына ұзақ қарап отырған Байназарға осынау сағым ойнаған Сайдам ойпаты адамдардың қайғы-наласын жұтып, күңіреніп жатқан сары жалқақ теңіз сияқты көрінді. Көзі қарсы қабақтағы алып құбыжық сияқты созылып жатқан қалың шатырға түскенінде тұла бойы түршігіп, тынысы тарайып кетті.

	Байназар өзінің осы төмпешікте қанша отырғанын білген жоқ, əлдекімнің атының тықырынан селт етіп есін жиды. Ат жетелеген біреу өзіне қарай келе жатыр екен. Қабдолла екенін тымағынан тани қойды.

	– Ассалаумағалейкум! – деп орынынан тұрды.

	– Уағалайкумəссалам!

	Байназардың жылағысы келіп кетті. Өткен түні атсыз далада қырылып қалған жігіттердің жайын айтайын деп еді, бір нəрсе кеңірдегіне тұрып қалғандай сөйлей алмай қойды. Екі көзі жəудіреп, бір шапағат күткендей Қабдоллаға қарай берді.

	– Е, қарағым, – деді Қабдолла жыңғыл түбіне отыра кетіп, – бəрін білдім. Екеуің аман құтылған екенсің, соған да шүкіршілік. Сəл кешіксең қатын-баладан басқа ешкім тірі қалмайтын еді. По Ложаң Елсінханға: “бастықтарға бес сұлу қыз, қорғаушыларға үш сұлу келіншек əкелдіріп бересің” деп бұйрық берген екен. Елсінхан «мен хат жазып берейін талаптарыңды орындасын» депті. По ложаң “хатты Қабдолла ел ақсақалдарына апарса, солар жеткізіп береді депті” дегенді Елсінхан айтыпты.

	По Ложаң мені шақыртып алып:

	– Елсінхан бізге бес сұлу қыз, үш сұлу келіншек беруге келісті, қағаз жазып жатыр. Əкелмесең басыңды аламын, – деді. Елсінхан қағазын жазып дайын отыр екен. Маған қағазын беріп жатып: “бүгіннен қалмаңдар” деп қабағын көтеріп ымдап қалды. Қағазын əкеліп оқысақ, жау Елсінханды тіл білмейді деген бе, білсе де кісенде жатыр не қылады деп ойлаған ба, əйтеуір көзінше əңгімелесіпті. Ертең Елсінхан, Құсыман, Ыдырыш, Қойшы төртеуіне қоса ел ішіндегі барлық азаматты ұстап, байлап-матап Шиниңге айдамақ. Ма Буфаңға бірнеше сұлу қыз апармақ, елдегі ірі қараны бір-ақ айдап кетпек екен... Қабдолла сөйлеген сайын Байназар тағатсызданып:

	– Сонда енді қайтеді екенбіз, – деді.

	– Үлкендер Қожақындікінде ақылдасқалы жатыр. Тығып қойған мылтық бірдеңең болса дайындала бер.

	– Мақұл, мақұл, – деп Байназар үйіне қарай еңкеңдей жөнелді.

	Соңынан қуа келген Қабдолла:

	– Əй, аузыңа сақ бол. Əлгі Нұрəділ сияқты тыңшылар ел ішінде жатыр. Жиналғанша бала-шағаға да айтпа.

	– Мақұл, мақұл, – деді Байназар изек қағып.

	Қабдолланың білдіртпей хабарлауымен жігіттер бірден-екіден келіп Қожақындікіне жиналды. Қожақын Елсінханның ағасы. Жасынан аң қуған мерген адам еді. Бірақ, жауға қарсы шауып көрмеген бір тоға момын кісі болатын. Бойындағы ең үлкен бір ерекшелігі бір ауыздылығы, сырға беріктігі еді. Інісінің хатын жайлап оқыған соң, отырған топқа жағалай бір қарап шықты. От шашқан шаралы көздері мен тотыққан қара қоңыр өңінен əлде қандай бір қиындыққа бел буғаны анық көрінеді. Үй іші тым-тырыс, отырғандардың барлығының жанары Қожақынға тігулі. Бəрі де мына алапат пəледен күйзелген халықты арашалайтын бір ақыл тапса дейтін сияқты. Осы үлкенді-кішілі топ жанардың үміті өзіне ауғанын Қожақын да білді. Оң қолымен бүйірін таянып, бір тізесімен көтеріліп отырды.

	– Мынау, қазақ айтатын “ат ауыздықпен су ішкен, ер етікпен су кешкен” заман емес, ауыздықпен қан жұтқан, етікпен қан кешкен заман, – деді, сыбырлай сөйлеп, – мына жау əкемізді құлға, шешемізді күңге айналдырып, қызымызды қатын, қатынымызды отын етпек. Бүйтіп қорланып намысымызды аяқ асты еттіргенше алысып шаһит болғанымыз баяғыда жақсы.





– Жөн-ақ...

	– Хақ сөз...

	– Өлімге басымызды төсеп тұратын мал емеспіз ғой. Көпшілік түгел мақұлдаған рай білдірді.

	Бұл кезде Хан Жиңбаудың əскері он сегіз шатыр тігіп, елі молырақ Жəнтекей жағын күзеткен Сары Ұяңның əскері мен он шатырмен Жəдік жағын күзеткен. Хан Жиңбаудың жайын халықты құранға мөр басып алдап, соңында бұлап-талап, қырғындағанына наразы Қара Ұяң елден қозы көш алыс жерге барып бөлек түскен. Қожақын əр шатырға оннан адам бөлді. Бірақ, қылыш, мылтық мүлде жоқ еді. Сондықтан бұлар ылғи тесе, күрек, таяныш сияқты нəрселермен қаруланды. Елсінханды Мінəн бастаған төрт жігіт, Құсыманды Қабдолла бастағандар алып шықпақшы болды да қараңғыда жаңылыс болмауы үшін білектеріне түгел ақ мата байлап шейіт болуға əзірленіп жаназаларын оқытты. Қожақын тезек салған кереге қаптың ішінен қапшығы мен жиырма бес ататын мауезерін алып шықты. Қожақында мауезер барын ешкім білмейтін. Біреу болса да мылтықты көргенде жігіттер көтеріліп қалды. Қыз-келіншектер де көйлектерін шалбарланып, қолдарына сойыл алды.

	Осы кезде Хан Жиңбау шабарманының шаңқылдаған дауысы естілді:

	– Фу Ложаңға əкелетін қыздарың қайда? Тез əкеліңдер!

	– Тақсыр, азырақ тақат қыла тұрыңыздар, – деп Қабдолла шабарманның алдынан шықты. – Қыздарға ақыл айтып жатырмыз. Ел жатсын, ұйықтасын, бəріміз Мұсылманның баласымыз əке-шешемізден ұят болады дейді. Азырақ сабыр етіңіздер... ел жатсын.

	Қабдолламен сөйлескеннен кейін шабарман ел аралап:

	– Оттарыңды өшіріңдер! Жатыңдар! – деп бір қожаңдап шықты. Ел тыныштала бере əр топ өздеріне тиесілі шатырға қарай еңбектей жылжыды. Айсыз түнгі қараңғылық өзінің қоп-қою мұнарымен төңіректі жауып, жау көзін перделеді. Осы бір бейуаз шырылдаған аз ғана елге табиғатта барлық жақсылығын арнап, тірлігін тілеп жатқан сияқты, күзетшіге қарға адым жер көрінер емес.

	Таптала-таптала бір тұтам ғана жүзі қалған ырғай сапты орыс тесені нықтап ұстаған Байназар бір топтың ең алдында келеді. Жағалай тігілген қалың шатырдың ауыл жағы иек артпа кішкене қабақ еді. Осы қабақтан шыға сала шатырдың бауын қиып, ішіндегілерді тесе, күрекпен мылжаламақ.

	Шатыр іргесіндегі қабаққа таяғанда жеңгесіне балаларды ұйықтатпай, жүгін буып дайын отыруды тапсырмағаны есіне түсті. “Əй, əттеген-ай, болмаса түйелерді қомдап қоймағаным-ай, қырғын соғыс басталса қайда барарын білмей шырылдап қалады-ау” деп ойлады. Сөйтті де бұл ойдан тез арылды. “Жау қырылса бала-шаға да құтылар” деп өзін-өзі іштей жұбатты. Осы сəтте ұрандаған Қожақынның дауысы шығып, сатыр-сұтыр сойыл ұрылды да кетті. Күзетшінің бірі қара нопырға қарай мылтық атып қалды. Төңкеріліп келе жатқан сойылды топ қойша қайырылды. Ең алдында келе жатқан Аңғалбай деген кісінің аяғына оқ тиген еді, ол ел жасқанып қалмасын деген оймен:

	– Қорықпаңдар! Қожақынның мылтығының дауысы екен, – деп айқай салды. Қылт еткенді мүлт жібермейтін мерген Қожақын екі күзетшіні қас қағымда сұлатып үлгерді де:

	– Ал Керей, қашсаң да қырыласың, қашпасаң да қырыласың! Аянбай қимылда! Соғыңдар! Жəнібек! Жəнібек! Мұхамед! Мұхамед! – деп сүрен салды. Шатырлардың бауы қиылып, шырт ұйқыда жатқан əскерлер шатырдың астынан шыға алмай қалды. Мылтығы қолына ілінгені сасқалақтай оқ атқанымен, сойыл көтерген халық олардың еркін əрекеттенуіне де, қашып құтылуына да мүмкіндік бермей төпелей жөнелді. Байназар өзі тиген шатырдың бауын қиып ішіндегі əскердің бірде-бірін шығармай мылжалап, енді мылтық іздеп шатырдың бұрышын қайыра беріп еді, əлде қалай са-са-салаған жиренішті дауыс естілген соң артына жалт қайырылды. Шығыстан жарты шеке ай көтеріліп, алакеуімдеп жарық түсіп келе жатқан болатын. Дамбалшаң бір əскер қылышын жалаңдатып əлдекіммен айқасып жүр екен. Əскер қылыш сермесе анау қолындағы тесемен қағады, анау тесе сілтесе, əскер қоян бұлтаққа салып дарытпайды. Байназар атылып келіп əскердің қылыш ұстаған қолынан ала түсті. Қолын бар пəрменімен шалқайта қайырып, шынтағын мықынына салып күтір еткізді. Əскердің:

	– Əйио! – деген үрейлі дауысы ышқына шықты. Осы сəтте жеңіл қара теседе құлақ шекесінен сарт ете түсті. Əскердің былшиған ауыр денесін тізесінен былш еткізіп құлатып жіберген Байназар: “Тез, тез!” деп жүгіре жөнелген əлгі адамның əйел екенін біліп қалды. Өз жеңгесінің дауысы сияқтанады. Ол қолына түскен жеңіл автоматты алып солай жүгірді.

	Жаздың қысқа таңы да ағарып атуға айналды. Сары Ұяңды алуға аттанған бір топ шатырдың астындағы қабаққа келгенде, Ұяң сыртқа шығып қабақтың үстіне келіп, əлденеге алаңдағандай Хан Жиңбаудың шатыры жаққа көз тастап тұрғанды. Қаһарымен төніп келген топ бір сəтке қабақтың астында бұғып қалды. Ру басыларының біреуі Сабырбай Сары Ұяңның қасында мырзақамақта еді. Сары Ұяңның соңынан шапанын желбегей жамылып сол Сабырбай да шықты.

	– Бұл не қылған мылтық? – деді сары Ұяң.

	– Кім біледі, – деді Сабырбай айналасына жалтақтай қарап. Осы кезде ат жетелеген біреу дүрсілдете шауып келіп, жайдақ атты Сабырбайға көлденең тартты. Сабырбай атқа қарғып міне бергенде Сары Ұяң оның шапанынан ұстай алды. Бірақ, ол желбегей жамылған шапанды ғана алып қалды да, Сабырбай шапқан беті елдің ішіне кіріп кетті. Сары Ұяңды алуға келгендер оның тыста ояу жүргенінен сескеніп, кейбіреулері кірейік десе, кейбіреулері кейін тартып бөгеліп қалды. Істің жаманға айналғанын біле қойған Сары Ұяң күзетшілері мен əскерлерін тұрғызып дереу атқа қондырды. Қабақ астына келген топ қайта қайтып, қомдаулы түйелеріне жүктерін артып қайта көшуге қамданды.

	Сабырбайдың ауылының тұсындағы қабаққа он шақты əскерімен шауып шыға келген Сары Ұяң:

	– Əй, Сабырбай, қайда барасың, əй, Сабырбай, қайда барасың? – деп екі рет айқай салды. Оған жауап қайтарған ешкім болған жоқ. Бұл кезде Жəнтекей руындағылар Хан Жиңбаудың шатырларын күйретіп, кескілескен арпалыс жүріп жатқан болатын. Үлкен сұмдықтың болғанын енді білген Сары Ұяң қолындағы аз ғана əскерімен ештеңе өндіре алмайтынына көзі жетіп, елдің еңіс жағына ала түсірілген, мал айдауға шығарылған моңғолдың қара атты полкі мен таңғыттардың торы атты полкін əкелмек болып тұра жөнелді.

	Хан Жиңбаудың шатырынан бірі қалмай қырылды. Ай жарығында жаудың қаруын жинастырып алған халық таң ата жүгін артып, көшуге ыңғайлана бастады. Бұл кезде Сабырбайдың елі жолға түсіп кеткен еді. Байназар мен жеңгесі жүктерінің жартысын артып болғанда:

	– Жау келді! Жау келді! – деген үрейлі айқай естілді. Мылтық дауысы сары ойдың оңтүстік жағын күңірентіп, бақырған түйенің, қаңқылдаған иттің, жылаған бала мен зарлаған əйелдің дауысы мылтық үніне тоғыса таңғы даланың аспанын тілгілеп, үрейлі шуылға айналды. Байназардың жеңгесі балаларын екі-екіден кебежеге салып, енді қозғалғанша андағайлаған атты жау сор даланы шаңмен буып келіп те қалды. – Ойбай-ай, қырылдық-ау! – деп баж етті жеңгесі. – Түйені жетеле! – деп бұйырған Байназар төніп келе жатқан жауға қасындағы жыңғылды төмпешікке жасырына оқ жаудырды. Бес-алтауы оққа ұшқан жау енді шығыс жаққа ойысып, көштің бүйірінен тиісуге ұмтылды. Осы кезде қасына төрт жігіт ертіп сол жаудың алдынан ұмтылған Қожақын көрінді. Байназар иесі оққа ұшқан ақбоз атты міне салып жөнеле беріп еді, жыңғыл арасынан шырылдаған баланың дауысы естілді. Жаудың бір бөлегі сол жыңғылды паналап осылай төніп келеді. Бала дауысы Байназарға Жомарттың дауысы сияқты болып кетті. Атының басын тартып, анықтай қарап еді, жалаң бас, қара шапанды, алты-жеті жастардағы ұл бала жыңғыл шетін жағалап ел соңынан қашып барады екен.

	Байназар ақбоз атпен құйғытып келген қалпы баланы жауырынынан іліп алып көшке қарай тартты. Оны соңғы көштегі бір əйелдің артына мінгестіре салып, сонан соң арт жақта жаудың алдын тосып жүрген Қожақындарға қарай атының басын бұрды. Енді бір топ жау шығыс бүйірден көшке төніп келеді екен. Көштегі ер-əйел қырылдық деп шулап-шұрқырап қоя берді. Атына оқ тиіп жаяулап қалған бір əйелдің жіп-жіңішке дауысы миына найзадай қадалды. Аяқ-қолы тітіреп кетті.

	– Қарғам-ай, енді қайттім! – деп айқайлаған бір қарияның қарлыққан дауысы жүрегін тіпті езіп жіберді. Шыбын жан деп шырылдаған аянышты үндер айналаны күңірентіп барады. Шұрқыраған ел зары жанын түршіктірген Байназар автоматқа оқ салды да, алдыңғы жағындағы аласа құм төбешікке шапқылай жетіп, атынан түсе қалып оқ боратты. Жазық жерде тосқауылсыз ентелеп келе жатқан жау оншақтысы жер қапқан соң қойша қайырылды. Бұл кезде көш те жау көзінен алыстап кетіп еді. Байназардың көзінен от шашырап, бойын өлшеусіз мол жігер кернеді. Жаудың қанын судай шашпай тынбайтын сияқты.

	Бұл шақта алдыңғы елді қуалай атысқан жау тау етегіне дейін барып, көш тауға ілінген соң қайта оралып соңғы елдің тағы бір бүйірінен тиісті. Уыттанып келген жау өлген-тірілгеніне қарар емес. Оның үстіне мынау жыңғылды бұйрат шеп жайып, бой жасыра қимылдауына қатты қолайлы еді. Қожақын жағдайдың тиімсіздігін шапшаң аңғарды. Осы бұйратты паналап жата бергенде көп жау ұзамай-ақ құртып жіберуі мүмкін еді. Жаудың беті қайта қалған бір əредікте Қожақын жігіттердің басын қосып:

	– Көшті дереу тоқтатып, адасқан адамдарды табыстырыңдар! Əлсіздерді, иесіз қалғандарды адамы көптерге селбестіріңдер! Жүктен қазан-ошақ, азық-түлік ғана алынсын! Енді бұйратты тастап тіке тауға тартамыз. Мен бір-екі жігітпен жауды тосқауылдайын, – деді.

	Жігіттер Қожақынның бұйрығы бойынша қас қағымда елдің жүгін түсіріп, көліктерді жеңілдеп үлгерді де, көшті тауға қарай жөнелтті. Тауға қарай жосқан көшті көрген жау əскерлері бұйраттан шыға оқ жаудырып, лап қойды. Ығы-жығы қалың көштің шетінен оққа ұшқан түйелер мойындары қайырылып, теңкиіп-теңкиіп қалып жатыр. Кейде жігіттердің астындағы аты оққа ұшып кетеді, ондайда жолдасының қосарындағы атты мінеді. Бір көрімі оқтың көбі жаудың өзіне түсті. Андағайлап шабуылдаған жау əскерінің оққа ұшқандарының аты шапқан беті оқ қоржынымен келіп қазақтардың арасына кіреді. Сақадай сай тұрған пысық жігіттер дереу оқты алып, атты қосарланады. Сөйтіп əлмисақтан бері аң ғана жортып, адам ізін салмаған Сайдамның сары ойы бейуаз елге атылған мылтық үнімен сілкінді.

	Көштің алды улап-шулап тау ішіне кірді. Жігіттер де қаша соғысып сай ауызына ілінді. Таңертеңгі өлерменнен өлермендене өңмеңдеп, өкшелей қуған қалың жау сай ауызында ойсырай қырылды. Жігіттердің кейбіреуі германка, кейбіреуі жапонка автомат сияқты оңай қолға түспейтін қарулар асынды. Хан Жиңбау ұрып өлтірілді. Жаудан бес жүзге жуық, қазақтан жетпіске жуық адам өлді. Жұртта бесігімен қалған отыз баланы əскерлер найзаға шаншып өлтірді. Осыдан соң Чиңхай өңірінен тыныштық таба алмаған бір бөлек ел Тибет үстіртімен Үндістанға өтпек болып Таңқолаға қарай тартты.

	Тибеттің итарқа сары жонын аралай төрт көшіп, бесінші қоналқаға барғанда Байназардың жеңгесі ыс тиіп ауырып қалды. Байназардың өзі де дəтке қуат болмаса, екі-үш күннен бері аяқ-қолы ауырлап əрең келе жатқан. Көштің алды аздап шөбі, отыны, суы бар кең аңғарға келіп түсті. Соңына түскен жауының өкшелей қырғындауынан секем алған ел мұнда да тұрақтай алмай тағы көшетін болды. Еріндері көгеріп, тамақ ішуден қалған Байназардың жеңгесі:

	– Қайным, менен хал кетті. Мына шиеттей үш бала өзіңе қалатын болды. Ендігі көшке жүре алатын емеспін, – деді.

	Жеңгесінің хəлінің азайғанын Байназар да аңғарған, енді не дерін білмей бөгеліп қалды. Жеңгесінің қабырғадан қан кешкен үркін-қорқында төрт балаға ие болып келе жатқан мықтылығына Байназар іштей қатты сүйсінетін. Ағасының орнына аға болған аяулы жан енді жарық дүниемен қоштасқалы жатыр. Бірер ауыз болса да көңілін жұбатарлық сөз айтқысы келіп еді, аузына ештеңе түспей қойды. Əлгі сөзді естігенде ағасының он жастан енді асқан үлкен ұлы Талғау жылап жіберді. Шешесінің жарық дүниемен қоштасып жатқанын, бұдан кейін шаршап-шалдыққанда маңдайларынан сипап, қолдарына дəн ұстататын, жол таба алмай тарыққанда күндей жарқырап алдарынан көрінетін анадан айырылғалы тұрғанын ол да білді.

	– Жылама, балам, – деді жеңгесі жылаған баланың маңдайын сипап, – сендердің сорларыңа мынау күнге жолықтық, үкімет бастықты өлтірсе де халықты қырмаушы еді. Гансу, Чиңхайда мұсылман бар, соған сүйенеміз деп қаңғып келгендегі мұсылманның сиқы осы болды. Қайран Алтай, қайран Баркөл, Мори!.. Жаудан қырылғанымыз жаудан, одан қалғанымыз мына итарқасы қиян сары жонда ыстан өліп бітеміз ғой...

	Жеңгесі Байназарға бір нəрсе айтқысы келіп біраз үнсіз отырды. Жеңгесінің ыңғайын Байназар да сезді. Оның айта алмай отырған сөзін естігісі келді.

	– Айтарың, тапсырарың болса түгел айт, – деді Байназар жеңгесіне жақын келіп, – балаларға алаңдама, бойымда жаным болса бұларды жат қолында шырылдатпаспын.

	– Айтарым бар ғой, айтарым бар, – деді жеңгесі дауысы қоңырлаған мұңлы ырғақпен жарықшақтана созылып шықты. – Ауа көшкен қазақтың оңғаны болған жоқ. Ата жарықтық айтып отырушы еді, баяғыда Бөке ауған... Тибет жеріне барғанда елі қырылып, өзі шешектен өліпті. Осы күнде сол елдің тарпы қалмады. Мынау көш те оңып бара жатқан көш емес дейтін. Тілімді алсаң мынау елден қалып, балаларды арқаңа көтеріп, аузыңа тістесең де сол бұрынғы кіндік қандары тамған ата мекендеріне жеткіз. Ей, жарықтық-ай, сол кісі біледі екен ғой. Баркөлден ауарда аһылап-үһілеп: “Ауғанды осы ел қайдан шығарды, ауғанда халық қайда барады. Адамның өзі бір кен емес пе, үкімет ел басыларын ұстар, өлтірер, жай халықты қыра бере ме, бұлар елді тоздырып, тарпын құртады ғой, мына күннің сұрқы жаман” деп еді. Айтқаны келді. Қырылып таусылуға айналдық. Үндістанға барамыз дейді. Төбемізді көкке жеткізетін мұсылманымыз дегенде мұсылманның қылғаны мынау, діні басқа оның қанша марқадам таптырарын кім білсін?!

	Байназар жеңгесінің аяқ астынан шешен болып кеткеніне қайран қалды. “Ашыққан ұры, ашынған тілді” деген осы-ау деп ойлады. Сөзінің соңында жеңгесі балаларды алып түп-түзу Шынжаңға қайтып кетуді қайта-қайта айта берді. Бұл шақта Байназарға да ой түсіп қалып еді. “Осы жөн сөз, көшкен ел көше берсін, мен жақын маңдағы көзден тайдым бір жерге тасаланып, ат-көлікті əбден тынықтырған соң, өзіміздің Баркөл, Мори қайдасың деп тартып отырайын” деп ойлады. Алда тағы қандай сұмдық күндер тосып тұрғанын ол қайдан білсін. Адам баласының басындағы осы бір айтып тіл, көріп көз жетпейтін сан-санақсыз хикіметтің өзегін əп-сəтте байқау мүлде мүмкін емес те. Біреулер құлдан да күні қаран болып, жанын қайда қоярын білмей шыбыны шырқырап жүрсе, енді біреулер адамның басын ойыншық етіп ойнайды. Жамандық пен жақсылықты тең көтеріп тұрған мынау жұмыр жердің үсті бұл күнде қандай аласапыран болса, Байназардың көңіл күйі де сондай аласапыран еді. Жеңгесінің шүңірейіп ішіне кірген көзіне, күлбіреп ісіп, күреңіткен өңіне жаңа көргендей қадала қарады. Көзінен үміт дүниесінің жапанның бір шетінде жылтырап қана жанған шырақ оты сияқты өшкін оты көрінгендей болды. Əсіресе қап-қара күрең болып түтеленген еріні Байназарды еріксіз қозғалақтатып жіберді. Өмірден көшер алдында осы дүниені қимай жатқан мына бейбаққа жаны ашып кетті.

	– Апыр-ау, жеңеше, осы құрлы неге қайта-қайта бар нəрседен торыға бердің? Үмітсіз шайтан ісі деген. Үміт адамды алға жетелейді. Үмітсіздік адамның ең үлкен жауы. Байназар жеңгесінің аз да болса желпіне қалғанын байқап, дауысын көтере сөйледі, – Алла тағала сол кіндік кесіп, кір жуған мекенді көруге нəсіп етсе аман-есен жазылсаң, ел кеткен соң ізімізбен тау сағалап қайтып отырамыз ғой.

	– Жусаны мен жуасы бұрқыраған қайран қоңыр адырым-ай! Ен ел, еркін дəуренім, қайран абақ елім-ай! – деп жеңгесі екі ауыз сөзді созып-созып айтып, ауыр бір тыныс алды да, сұлқ жатып қалды.

	Сол күннің ертеңінде Елсінхан бастаған қалың ел батыс оңтүстікті бетке алып тартып берді. Елімен бірге артынып-тартынған Байназар ығысып қалып қойды да, елдің жұртынан оқшауырақ, солтүстік жақтағы қарлы таудың бір сұғымындағы терең жыраға барып күркесін қалқайтты. Елден бөліну айтарға болмаса, Байназарға да, балаларға да оңай болған жоқ. Жыбыр еткен пендесі жоқ, қазақ Жетіоба деп атап кеткен кең аңғардың иен түкпірінде Байназардың үйінің кəрі төбеті шағынғандай ұлып жатты. Ит екеш ит те жалғыздығына налиды. Кəрі итттің жарықшақтана шыққан мұңлы дауысы жапан түзде құлазып отырған үлкен-кішінің жүрегін езіп, көңілдерін қобалжытып жіберді. Байназар оң жағында терісіне ораулы жатқан құланның етінен үлкен бір жапырақ кесіп алды да:

	– Балам, ана қара итті шақыршы, – деді Жомартқа.

	Жомарттың жіңішке дауысы шығысымен қара төбет тас түбінен сүйретіле тұрып, əлі тастап болмаған жабағы жүндерін жалбыратып, күркенің алдына жетіп келді де, ұзын тілін салақтатып, шоңқайып отыра кетті. Байназар қолындағы етті иттің алдына тастап, оның да мынау сүркей тағдырға байланып азып-тозған жүдең кескініне мүсеурей қарады, қарады да əлдене ойына түскендей теріс айналып кетті.

	Байназар төрт-бес күн осы жұртта көлік тынықтырды да тау ішіндегі жалғыз аяқ соқпақпен қайта артына көшті. Туған жерге қарай бұрылған көш көңілдендіріп жіберді ме, жоқ əлде жазылып қалды ма, əйтеуір жеңгесі жеңілденіп, өздігінен атқа жүре алатын халге келіп, Байназарды да, балаларды да қуандырды. Бұлар екі белден асып, үшінші бір кең ағынға келгенде бығып отырған қалың ауылдың үстінен түсті. Шет жағалап əркімдерден сұрап еді, Елсінханның соңынан кетіп бара жатқан Зайып тəйжінің елі екен. Байназар бір күн болса да ел ішінде ерулеуді жөн көрді. Қалың ауылдың үстіңгі жағынан өтіп, ел кеткенде іркіліп қалу үшін шығыс жақ шетіндегі бір бөлек ауылдың іргесіне келіп түсті. Байназар қазіргі əйелі Заданы, Заданың күйеуі Əлімханды сол күні көрген. Бір күн болса да іргелес қонып, дəм-тұз татысқан. Бір үйде жоқ кемтікті бір үйден алып толықтырған. Сондағы Заданың жүдеңдігін жеңіп тұрған сұлу өңі, икемді, ақ жарқын қимылы күні бүгінгідей көз алдында тұр...

	* * *

	– Ой, дүние-ай, содан бері қырық жылға жуық заман өтіпті-ау, өтіп бара жатқан заман-ай, “қырық жыл қырғын болса да ажалды өледі” деген осы екен ғой, – деп ойлады Байназар. Соза бір есінеген соң ой салмағынан арылып, жеңілдей қалғандай болды. Атының басын алдағы солтүстікке қарай сұғымдала көсіліп жатқан қожыр тасты қара тұмсыққа бұрып, артына мінгесіп келе жатқан немересі Бақыттың санын, етінен арылып саудырай бастаған саусақтарымен сипап-сипап қойды. Бағанадан бергі сүркей ой өзін бұлтты бір дүниеге апарып əкелгендей болды. Қамшылар жағындағы көк беттен тамылжыта шырылдаған жаз торғайының шырылы енді ғана құлағына естілді. Тұп-тұнық көк зеңгір аспанның анау етегінен көгілжім тартып көрінген балық жон адырға құлаған шетінде ақ мақтадай бұлт көрінеді.

	– Ата-ау, – Бақыт Байназардың ойын бұзып жіберді. – Бүгін есептен жүз, тілден жүз алдым, мұғалім мені мақтады.

	Байназар есеп дегеннің не екенін біледі. Бірақ, тіл дегеннің қайсы тіл екенін айыра алмай қалды.

	– Балам-ау, ол немененің тілі? – деді артындағы немересіне қайырыла қарап.

	– Ата ол ана тілі емес пе, міне, – Бақыт мойнындағы сары боқшасынан “Ана тілі” оқулығын суырып алып атасына ұсынды.

	Қып-қызыл галстугі бар баланың суретін салған осы кітапшаны Бақыттың қолынан Байназар бұдан бұрын да талай көрді ғой. Балалардың оқулығы баяғы əліппесі шығар дейтін. Хат танымаса да кітаптың тысындағы сурет пен жазуға бір нəрсені түсінгендей қадала қарады да, “Ана тілі” деп күбірледі. Осы Бақыттай шағында Байназар да молданың алдына барып оқыған болатын. Молданың жауырын қоралығына күйемен жазған алғашқы əріптерін жол-жөнекей өшіріп алып, оқуына екі күн бара алмағаны күні кешегідей есінде. “Құрғыр, бала күндегі бірдеңелер шал болып алжығанға дейін көңілден өшпейді екен ғой” деп ойлады. “Ана тілі, Ана тілі” деп немересінің аузынан шыққан əлгі бір сөзді тағы екі қайталады. Байназардың құлағына мына сөз бір түрлі тəтті болып естілді. Немересінің өзі тұр ғой, əкесі Жантас та естіп білмеген сөзінен көзіне өзі əулидей табынатын Қанағат сияқты оқымысты адамдар елестеді. Дəл осы кезде екі жауырынының ортасы шанышқақтап, басы зеңіп кетті. Жұтынып қалып еді, өңешіне ме, əлде асқазанның белгісіз бір жеріне ме, əлгі аты жаман бəле белдеуленіп бата қалды. Ол ауыр бір күрсініп қолындағы баласының кітабын өзіне берді. “Е, сұм ажал, сен мынау адам да, заман да оңалып, жақсылық орнаған шақта айтып келдің-ау...” Байназардың ойы енді бір сəт ауру жайына қарай ойысты. Адам үшін бір күн түгілі бір сағаттық жарық дүниенің өзі қаншалық қымбат!” Əттең, осы шүкімəйтімнің адам болып қатарға қосылғанын көрсем арманым жоқ еді ғой, шіркін, мынау тажал ауруға аяқ астынан бір шипа табылсашы! – деп армандады. Осы сəт есіне əкесі марқұмның айтқан бір аңызы оралды.

	Бұрынғы заманда Керей қалпе деп аталған, көріпкелі бар дəуперім бақсы болған екен. Оның даңқы орта жүзге ғана емес, ұлы жүз бен кіші жүздегі бар қазаққа да əйгілі болыпты. Ұзақ заман төсек тартып жатып қалған кіші жүздің бір байы осы кісіге жеңілдеу бір үйімен көшіп келіпті. Бақсы байдың үйінде күнде жын шақырып, зіркілдеп ойнай бастайды. Тегі жылан жыны болса керек:

	Кереге бойы кер жылан,

	Шақырғанда кел жылан, – деп зарлап-зарлап алып, өзімен өзі сөйлесіп жайына кетіп қалады екен.

	Бақсы қанша ойнаса да жазылмағандықтан тағаты таусылған бай бір күні:

	– Əй, қалпем, сен ойнап жатырсың, мен не болам деп ойлап жатырмын. Жының не дейді? – депті. Сонда бақсы орнынан қынжыла тұрып:

	– Байеке, бұлар маған табылмайтын жоқты тап деп жатыр, – дейді. Сөйтіп тағы талай күн ойнайды. Бірақ, ауруға шипа табылмайды. Тағы бір күні бай:

	– Қалпем-ау, сонда мені жазылмайды дей ме? – дейді.

	– Жоқты тап дейді.

	– Тап деген жоғы не? – дейді бай. Сонда бақсы бармағын шығарып тұрып:

	– Жеті жыл ту қалған қара сиырдың сүтіне, жеті жыл ту қалған қара шұбар жылан аузын малса, сол сүтті жеті жыл жер астында қалған жамбастың шұңқырынан көктеп шыққан қураймен сорып ішсе жазылады дейді, – депті.

	– Онда еліме қайтайын, – бір Алла қиуын келтірсе табылар, қиюын келтірмесе, бұл дүниенің аз күнгі қонағы болып аттанармын, сізге рахмет, – деп бай қайта көшіпті. Ұзақ жолдан арып-шаршап келе жатқан жалғыз үйлі көш бір саздағы қалың елдің шетіне келіп түсіпті. Сонда ауру адамның жайымен бірнеше күн ерулепті. Бір күні үйдегі адамдарды еру ел қонаққа шақырып кетіпті де, ауру адам ғана қалыпты. Қатты шөлдеген ол, бір жамбасымен сырғып төсектің қырына келіп, төсектің бас жақ жанында тұрған сүтке көз салыпты. Бірақ, ішейін десе қолы жетпейді. Сол шақта есіктен бір жуан қара шұбар жылан кіріп, əлгі сүтке аузын малып азырақ ішіпті де шығып кетіпті. Ауру байды шөл қинапты. Осы кезде төсектің басымен жарыса шығып тұрған қурайға көзі түсіпті де, төсек жанынан пышағын алып, қурайды қолы жеткен жерінен қиып алып, табақтағы сүтті сорып іше бастапты. Ішкен сайын сарайы ашылып, көңілі жадырап сала беріпті. Қонаққа кеткендер қайтып келгенде басын өзі көтеріп отыруға жараған бай көп өтпей ада-күде сауығып кетіпті. Кейін тектеп көргенде, сенсең сен, сенбесең қой. Бəрі де баяғы бақсы айтқандай болып шығыпты... Расында жерге айналған жамбастың шұңқырынан көктеген қурай екен. Жылан да жеті жылғы ту жылан болса керек. Сөйтіп, аурудың емі қиуадан табылған.

	– Ойбой, осы мен неменені ойлап кеттім, – деді Байназар. – Ондай ақ сайтаны бар нелер дəуперімдердің өзі де осы қылтамақтан о дүниеге аттанып жатпай ма! Мүмкін ол жазылатын ауру шығар. Əй, кім біледі, сол байдың ауруы менің осы ауруым болмасына кім кепіл?! Осындай ауруға шалдыққан кейбіреулер тана сияқты дөңгелек-дөңгелек қара шұбары бар жыланды қайнатып жеп жазылып кетіпті деген сөз де бар. Адыраспанның ұрығын жеп жазылып кеткендер де болыпты. Мүмкін маған да шипа болатын бір нəрсе бар шығар. Бірақ, сол құрғыр табылмайды деші! Ойбой, осы менің жаным неге тəтті болып кетті? – деп ойлады Байназар. Ол ойлаған сайын өзіне де аяқ астынан бір елеусіз дəрі табылып, сол шипа болып жазылып кететін сияқтана берді. Сөйткен сайын өзінің көзі жетпеген, көзі жетсе де көңілі жетпеген бір жерде, тіпті өзінің үйінің елеусіз бір түкпірінде сол дəрі, сол тылсым тұрған сияқтанады. Байназардың ойын мінгесіп келе жатқан немересі бұзып жіберді:

	– Ата, осы жел неге соғады? Сіз білесіз бе? Мұғалім бізге бүгін соны оқытты, – Бақыт оң қолымен атасының иығынан ақырын тартты. – Ата-ау, ол оңай екен. Жел күз бен көктемде неге қатты соғады, білесіз бе? Оны да бізге мұғалім айтты. Жер бетіндегі, əсіресе күн нұры тік түсетін жерлердегі ауа ысығаннан кейін жоғары көтеріледі. Сонан соң күн нұры көлбеу түсетін теріскей жердегі салқын ауа ығысып сол ауаның орнына барады, сонан жел пайда болады. Жел кезең асу жерлерде көп соғады. Үлкендердің кезең асу жерлерге ұйықтамаңдар дейтін сөзінің жаны бар. Онда адамға жел тиіп, бет-аузы қисайып қалатын құбылыстар да болады дейді. Ата, кезеңге ұйықтаса адамның бет-аузы рас қисайып қала ма?

	– Ойбой, қарағым-ай, – деп Байназар соза бір тыныс алды, – бəрін де үкіметтің ғылымы біліп жатыр ғой. Жансыз нəрсені зарлатып сөйлетіп қойды. Сендерді де оқытып сол радио сияқты машина, ұшақ сияқты үлкен нəрселерді жасайтын адам етпекші.

	Атасының мына сөзіне Бақыт қуанып кетті. Алдына ұмсынып атасының белін қатты қапсыра құшақтады:

	– Ата, мен кейін институт оқып машина жасағанда сізге жақсы машина əкеліп берем, сонда мына атқа мінбей, машинамен жүретін боласыз, – деді Бақыт қуана сөйлеп.

	Байназар артына қайырылып, қолтығының астынан еркелей жабысқан Бақыттың басын сипады. Етінен арылып, сіңірі адырайған саусақтары сəбидің жібектей майда шашына тигенде тұла бойы дірілдеп, көңілі босап кетті. Ащы жас əжім басқан шұңғыл жанарына жас тола қалды. Екі шекесі суырыла солқылдап, екі құлағы дыңылдап кетті. Буын-буындарының босап, салдырап бара жатқанын сезді. “Мынау жақсылық емес, жақсылық емес, қарадан-қарап бордай үгілгенім не, маған не болды?” деді ішінен күбірлеп. Сөйтті де ұйқыдан шошып оянғандай, қатпарланған қабағын көтеріп айналасына барлай қарады. Кəрі қоңыр төбел үйреншікті жалғыз аяқ жолмен үй қайдасың деп соза аяңдап келеді. Байназардың ойы да қоңыр төбелдің басқан ізі іспетті бірде өрге тырмысса, бірде шүңет тереңге тартады. “Ей, Алла” деді Байназар екі көзін жеңімен сүртіп, “мұныңа да шүкіршілік, сол күндерде бүйтіп немере сүйіп, осы заманды көремін дедім бе!..”

	Осыдан соң Байназардың ойына сонау ақтабан шұбырынды болған жылдардағы ұмытылмас күн оралды. Сонымен қосқанда Байназар үш рет ажал аузынан қалды. Елу алты адамнан он бір адам тірі қалған сол күнгі аянышты шайқас күні бүгінге дейін есінде...

	* * *

	Елсінханнан бөлініп, Зəйіп тəйжінің еліне қосылған күннің ертеңінде Ма Буфаңның Елсінханды қуып жете алмай уыттанып қайтқан қуғыншы əскерлері жайбарақат жатқан ауылдың үстінен түсті. Күн бата елдің бас-аяғын түгел қоршап, алыс жолдан шалдығып шырт ұйқыда жатқан елге таң ата керней тартып, оқ жаудырып лап қойды. Ауыл адамдары ес-ақылы шығып, шулап-шұрқырап бет-бетіне қашты. Гранаттар құлақ тұндыра гүрсілдеп, жеңіл автоматтар дамылсыз ажал бүркіп, тажалша сақылдады.

	Түнімен жүрегі лоблығып, əлденеге алағызып ұйықтай алмай жатқан Байназардың таңға жақын кірпігі талып, көзі ілініп кеткені сол еді, ызыңдаған керней, тарсылдаған мылтық дауысынан шошып оянды да, дереу киімін шала киініп, бес атарын білегіне іле салып тысқа шықты. Жан-жақтан «са-са-салай» андағайлаған əскерлер елді əлдеқашан басып алған екен. “Не де болса бала шағаммен жеңгемді ерте жөнелейін” деген оймен қайта үйге кіріп еді, жеңгесі балаларды киіндіріп үлгере алмапты. Бол-болдың астынан алып жүріп киімдерін шала киінген балалар мен жеңгесін тысқа алып шықты. Бұл шақта төрт-бес əскер қылыштарын үйіріп осылай ұмтылып келе жатқан еді. Байназар есігінің алдындағы жырашыққа қарғып түсіп, өңмеңдеп келе жатқан əскердің екеуін арт-артынан ұшырып түсірді. Қанша жауыз болса да ет жүректі пенде ғой. Екеуі сұлаған соң өзгесі бір топ жыңғылды паналап, сəл қайрандап қалды. Осы орайда жеңгесі Жомарт пен өз балаларын жетелеп, үйдің арт жағынан өтетін су орған құрғақ жыраға түсіп үлгерді. Байназар олардың аз да болса ұзаңқырап жау көзінен таса жерге кетуін ойлап əлгі екі-үш əскермен атысып едəуір отырып қалды. Ол арт жағын байқамаған екен. Балаларын қолтығына қысқан екі жігіт таудың өзенге сұғымдалған тұмсығына қарай зыта жөнелді. Екі əйел жете алмай соңдарынан шырылдап барады. Тегі кескілеп өлтірмекші болса керек. Бес-алты əскер қылыштарын жарқылдата үйіріп, адамдардың үрейін алатын бір түрлі барылдақ дауыспен «са-са-салап» ышқына айқайлайды. Байназар көрген жерден таныды. Қашып бара жатқан жігіттің соңғысы Əлімхан екен. Екі қолтығында екі баласы жүр, киімдерін де киіндіре алмапты. Соңында Зада жығылып-сүрініп əзер кетіп барады. Үрейі ұшып, буыны құрып кеткен сияқты. Байназар шыдамай кетті. Əйелдерге таяп қалған алдыңғы екі əскерді арт-артынан атып ұшырып жіберді. Соңғылары шұбар жыңғылдың арасына жата-жата қалысты. Осы орайда Байназар өзі жатқан аласа жыраны өрлеп еңбектей жөнелді. Қырсық шалғанда жыраның басы жадағайланып кетеді екен. Əлдекімдерді қуған екі атты əскер Байназардың баранын байқап қойды. Өзінің көзге түсіп қалғанын Байназар да білді. Жарты шақырым жылжыса тау ішіне кіретін терең жылғаға ілінеді. Оқ біресе оң жағынан, біресе сол жағынан ысқырып өтіп жатыр. Айналасын тау қоршаған осы кең аңғардың ішін шыңғырған адам дауысы, ұлыған ит, бақырған түйе, дамылсыз тарсылдаған мылтық дауысы күңірентіп жіберді. Байназарға əлгі екі атты əскер ғана емес, қалың топ төніп келеді. Даланы дүрсілдеткен үрейлі ат дүбірі барған сайын жақындай түсті. Мына пəледен құтыла алмаспын, не де болса жастығымды ала жатайын деп ойлаған ол бес атарының сирағын бүктеп жіберіп қабақ соқтыдағы үйілген тастың арасынан сығалап еді, жау су орған терең жыраның арғы қабағын жағалап, баяулап қалған екен. Байназар олардың өзінен көз жазып қалғанын біле қойды да, таяз жыраның ішімен екпеттей өрледі. Онан ары тар жылғаның аузына ілінген соң түрегеліп жүгіре жөнелді. Енді ол алдындағы қожыр тасты қара шоқының иығындағы кетікке шығып, үлкен аңғардың ішіне көз салды. Əлгіндегі үрейлі ұзын-шұңғыт дауыстар басылып қалған ба, жоқ естілмей жатыр ма, əйтеуір мылтық үнінен басқа ештеңе білінбейді. Өкпесі аузына тығылып, тынысы тарайып кеткен екен, тізесін басып аз демін алды. Екі самайынан сорғалаған терді көк сұр шекпен шапанының жеңімен сүртіп, төрт баланы жетектеген жеңгесі түсе жөнелген əлгі терең аңғардың жоғарғы тұсына көз салды. Қыбыр еткен пенде жоқ.

	– Шіркін-ай, жаратқан жар болып сол байқұстар құтылып кетсе екен, – деді өзіне-өзі күңірене сөйлеп. Дауысы жылау араласа қарлығып, дірілдей шықты. Көз алдына жеңгесінің соңынан кетіп бара жатып өзіне əлденеше рет үрейлі көзбен алақтап қараған Жомарттың кіп-кішкене сəби кескіні елестегенде кеңсірігі удай ашып, екі көзінен жас төгіліп кетті. Олар тірі болса осы биіктің жау көзінен таса бір жырасына жеткен шығар деп межелеп, əлгі кетіктен үлкен аңғардың өзіне жақын жоғарғы жағына тағы көз тастады да, шошына орнынан атып тұрды... Ұсақ балалары бар бірнеше əйелді үш атты əскер аңғардың арғы жағалауын құлдата айдап барады екен. Байназар көзінің жасын жеңімен сүртіп, əйелдердің арасынан жеңгесін іздеп қадала қарады. Бірақ, аралықтың шалғайлығы жыға тануға мүмкіндік бермей қойды. Біреуі біресе жеңгесі сияқтанады, біресе ұқсамай қалады, соңында кетіп бара жатқан бір кішкене ағасының кенжесінің дəл өзі сияқты болып кетті.

	– Əй, қарғаларым-ай! – Байназар кеңкілдей жылап отыра кетті.

	– Бəрі де құтылмаған екен-ау!

	Байназардың мұң араласқан аянышты дауысы тауды жаңғырықтырып, күңірене шықты. Ол өз дауысынан өзі шошып селк етті. Жынданған адамша өзі отырған иықшаға сұғымдалған аласа қыратпен жүгіре жөнелді. Кенет естілген “Байназар!” деген таныс дауыс оны сол жерде қаққан қазықтай сілейте қойды. Жақын маңнан шыққан таныс дауысты іздеп айналасына алақтай қарады. Еңіс жағындағы аласа тастың қалқасынан үш жігіт түрегелді. Өз адамдары екенін таныған Байназар қуанғанынан солай жан ұшыра жүгірді. Байназардың шошынып қалғанын олар да білсе керек. Біреуі қолынан ұстап жұбату айтса, енді біреуі жүрегін аптап үрейін басуға көмектесті. Бұлар қалың əскер ауылды басып қалғанда құр жандарын алып шыққан жігіттер екен. Байназарды сай аузынан тартып көріп отырыпты. Жау болар ма деген күмəнмен бастабында дыбыс бере алмапты. Бағанадан жанын қоярға жер таппаған Байназар мына жігіттердің қасына келгенде рулы елге келгендей болып едəуір тыныстап қалды.

	Осы күнгі ымырт үйірілгенге дейін сол тауға қарай жанын алып шыққан қырыққа таяу жаяу-жалпылы жігіт бірден-екіден құралып бас қосты. Жау алғаш тигенде шеткерірек отырған сергек ауылдардан екі жүзге тарта үй сытылып шығып, Елсінханның соңынан кетіпті. Бала-шағасы, əке-шешесі қолды болып, соқа басы қалған жігіттер үш күн бойы осы тауда сенделді.

	Қашып құтыла алмай қолды болған елді Ма Буфаңның əскерлері үшінші күні таң бозынан айдап Шиниң жаққа қарай жөнелді.

	* * *

	Сай-салада жан сауғалап жүрген тозғындар жау бараны үзілісімен шулап-шұрқырай қосылып, кең аңғардың шығыс жақ жиегіндегі тазғыр дөңге жиналды.

	Байназар үркердей ұйлығысқан бірнеше топ адамға жүгіріп барып еді, бала-шағасы жоқ болып шықты. Жау кеткен соң күркеге оралды ма екен деп күркесін тіккен жерге жүгіріп келді. Басын буа салған қара күркесі күйреп жатыр екен. Тым болмағанда өлігін болса да табайын деп бағана жеңгесі балаларын ертіп қаша жөнелген терең жылғаны өрлей жөнелді. Көп ұзамай су орған ағынның бір бұрылысынан екі баласын құшақтай жығылған жеңгесінің өлі денесін тапты. Жеңгесін балалардың үстінен көтеріп алып су шайған ақ топырақты тақырға жатқызды. Екі баланың денесінде найза тимеген сау жер жоқ. Аққан қан қап-қара қоңыр болып шұбатылып, қамсекті шұңқырға ұйып қалыпты. Байназардың буын-буыны босап, екі көзінің алды тұманданып кетті. Сол тұманның ішінен ағасының екі баласын шырылдата найзалап жатқан, көзі сығырайған қара сұр жендеттің жауыз кескіні көрінді. Екі сəбидің ақ топырақты тақыршада құлында-құлыны шыға шырылдап бірін-бірі құшақтап безілдеген аянышты дауысы құлағына естілгендей болды. Ол жынданған адамша жыраны өрлей бір жүгіріп, құлдай бір жүгіріп айналсоқтады да қалды. Бұл төңіректе бұлардан басқа адам өлігі көрінбеді. Ағасының кіші ұлы мен өзінің баласы Жомарт көрінбейді. “Оларды да бір жерде өлтіріп кетті ғой, керекке жарамайтын ұсақ баланы не қылады” деп ойлады ол.

	Байназар безектеп жүгіріп жүр, жылап жүр. Күңгірлеп сөйлеп жүр. Бір уақытта қабақтың үстіне шығып, екі сəби бір шұңқырда тығылып жатыр ма деген болымсыз үмітпен:

	– Жомарт! Күнім, Жомарт! – деп айқай салды. Жылау араласқан қарлығыңқы ашынышты дауыс жаңғырығып тіпті ащы шықты. “Əй, əттеген-ай, сол күні ел ішіне неге қосылып қондым екен. Шеттеп бірер бел асып қонсам əлдеқалай аман қалуым мүмкін болар ма еді?! Əй, қаңғыртқан құдайым-ай десеңші! Мынау итарқасы қиян сары жонда қырылып-жойылып тұқымымыз құрып кететін болды ғой. Жаратқан пендеңе жар болатын əділ құдай қайдасың?” Байназардың ойының соңы ащы дауысқа ауысып, ғажайып қорқынышты шықты. Ол көп жерді аралады. Бірақ, екі сəбидің сүйегін таба алмады. Жеңгесі мен оның екі баласын бірнеше жігітті ертіп келіп жерледі. Үйілген болымсыз топырақтардың үстіне белгі үшін бір үлкен, екі кішілеу тасты дардай жерден əкеліп қойып, өзі білген аятын шын пейілімен оқыды.

	* * *

	Адам аяғы ілуде бір тиетін Тибеттің сары жоны мынау бейуаздарға налығандай, қара көк мұнармен тұмшаланып, үнсіз мүлгіп тұрды. Осыдан қырық жыл бұрын осы сары жонды шығыс солтүстігінен батыс оңтүстігіне қарай таспадай тіліп жүз үйлі Бөке батырдың көші өтіп еді-ау, адам баласының ізі тимеген осы меңіреу өңірге тұңғыш басқан адам аяғы болып солардың жіп-жіңішке көш жолы қалмап па еді. Чиң үкіметінің қанды тырнағынан мысықтан қашқан тышқандай ығып босқан сол Бөке көші де құдіреттің құрығынан құтыла алмаған. Солардың Чиң əскерлерінің қырғынынан қалған тамтығы ақыры 1907 жылы қайта əкелініп еді. Зака Заңбудағы қырғыннан қашып құтылған үш ауыл кейін жиырма үй болған екен. Солар 1920 жылдарда Сикким арқылы Үндістанға өтіпті. Тірлігі, діні, тілі басқа сəйкеспеген сол сорлы ауылдардың адамдары аз күннен соң “Жабайы қарақшылар ауру таратады” деген желеумен түгел көлге тасталған екен. Осы аянышты қырғын сол өңірдегі үндістандықтардың ауызында əлі күнге дейін аңыз болып айтылып келеді...

	Ма Буфаң əскерлерінің аянышты қырғындауында өлген алты жүзге жуық ер-əйел, бала-шағаның əлі беті жасырылмаған екі жүзге жуығын жаяу-жалпы қалған алпысқа тарта жігіт бас қосып көмді.

	Жапан түзде жаяу қалған осы топ қанаты сынған қарлығаштай шулап-шұрқырай берді. Бұл шақта Байназардың мүлде есі шығып кетіп еді. Отбасы толы екі үлкен қордалы жанұядан сояудай сопиып жалғыз өзі ғана қалды. Бірін-бірі құшақтап жылап жатқан ағайынды жігіттерді көргенде қабырғасы сөгіліп бара жатқандай болды. Көкірекке қатқан қайғы мұзын ерітуге бірге жылайтын туыс-туғаннан біреудің болғаны да ғанибет сияқты сезілді. Тіпті құшақтасып жыласып тұрған аға-інілер өзіне қарағанда əлдеқайда бақытты жандар секілді көрінді. Төбесінен не екені белгісіз зіл батпан бір нəрсе басып тұрғандай басы зеңіп, жүрегі айнып, құсқысы келді. Сол зеңіп тұрған басын қолымен шеңбектеп тақыршаққа жүресінен отыра кетті. Төңірегіндегі адамдардың күңіренген зарлы үнін естігені болмаса, оларды мүлде көрмеді.

	– Ей, құдай, қазақты неге сорлы, неге осынша қор қылып қалың жауыздың ортасына жараттың? Бүйткенше төте ажалыңды беріп сол туған жердің топырағында-ақ өз нəлетіңмен қырсаң не етті! Ей, Алла, бармысың, жоқпысың мынау қынадай қырылып зар жылаған пендеңнің көз жасын көресің бе? Көрсеңші Алла, көрсеңші!

	Байназардың үні қыстығып барып, жіп-жіңішке болып шықты. Екі көзінің жасы сұр шапанының етегіне суша сорғалады. Бір кезде Жомарттың дауысы сияқты бір кішкене баланың шырылдай жылаған дауысы естілгендей болып, елеңдеп басын көтеріп жан-жағына алақтай қарады. Бала тұр ғой, баланың көлеңкесі де жоқ. Баяғы сол топ-топ болып күңіренген адам.

	Жаз маусымының қапырық ыстығы мынау тымырсық мұнармен бірге масыл болып адамдардың еңсесін басып, барған сайын тұншықтырып барады. Кенет шаңқылдай шыққан кекке толы ащы дауыс Байназарды селк еткізді. Дауыс шыққан жаққа жалт қарады. Елге енді танылып жүрген мерген əрі балуан Ақжігіт дейтін азамат болушы еді, сол екен. Қолында жарқылдаған жап-жаңа жапон автоматы бар, бірдеңе айтатын адамша оң қолын көтеріп тұр. Қабағы қатулы, аққұбаша өңі сұрланып, қуқылданып алыпты. Қолындағы автоматты осы жолы жаудан түсіріп алса керек.

	– Ей, азаматтар, жылауларың енді жетті, – деді айқайлап сөйлеп, – сөзге құлақ салыңдар. Көз жасы ешкімді тірілтпейді де, ешкімді құтқармайды. Біз шегіртке емеспіз ғой қырса қырыла беретін. Жауға қатын-бала, қан-қарындасты олжалатып қоя беріп тірі жүргеніміз азаматтық емес. Шаһиттерді жерледік, енді көздің жасын тыйыңдар. Бас қосып ақыл құрайық.

	Ақжігіттің саңқылдай шыққан жігерлі дауысы күңіренген сұңқылды су сепкендей басты. Бəрі де көз жастарын сүртіп, бастарын көтеріп, үмітті кескінмен оған қадала қарады.

	– Дұрыс, дұрыс, – деді қара мұртты, шоқша сақалы бар, орақ тұмсық, қысық көз қара кісі. – Қатын-баланы жауға беріп, енді неменеге тірі жүреміз. Көбіміздің мылтығымыз бар екен, жаудың соңынан түсіп бейғам бір кезінде тап беріп, қатын-баланы құтқарып келейік. Құтқара алмасақ сол жаудың қолынан шаһит болып өлейік.

	– Мақұл.

	– Жөн-ақ.

	– Бала-шағаның жолында өлейік, соларды құтқарып келейік!

	– Қатын-баланы жауға беріп, қайтіп дəтіміз шыдайды!

	– Қазірден бастап жолға шығайық. Кешіккен сайын жау ұзай береді.

	Ақыры шешімді тағы Ақжігіт айтты:

	– Ал, жігіттер, қолдарыңда бар шикілі-пісілі азықтарыңды ауырсынбай алып алыңдар. Аяқ киімдеріңді жеңілдеп, қару-жарақтарыңды сайлаңдар.

	Алпысқа жуық адам туыс-туған, руына қарай үш қос болып бөлінді. Байназар Ақжігіттің қосына кірді. Туыс-туғаны олжаланып кетсе де көзіне жас алмаған, тіпті титтей де салбырап, сағы сынбаған Ақжігіттің тайсалмайтын жау жүректігі Байназарды едəуір ширатып тастады.

	Жау басқанда бірер көлігі байлаулы тұрып үй ішімен қашып шыққан, бірақ, Елсінханның соңынан кеткісі келмеген жиырмаға жуық үй жаяу-жалпылы тау сағалай қайта көшті. Бастарын бəй тігіп, жауға кетіп бара жатқан азаматтарға қолда барлары аздап оқ жəрдем етті. Кейбіреулерінің құдандалы ілік-шатыс ағайындары көздерінің жасын төгіп ақ жол тіледі.

	Қағылып-соғылып жыра-жықпытта қалып қойған үш түйеге қазан-ошақ, азық-түлік нəрселерін артқан елу алты жігіт жаудың ақ шаңдақ жол етіп жосып кеткен ізімен түнге жастап жүріп берді. Етектерін беліне түрген өңшең сайлауыт жігіттер таңға таяу жаудың дамылдап аттанған жеріне келді. Түн ортасы ауа туған ай жарығында қазан асқан жер ошақтар, тақыршақталған шатырлардың орыны қаз қалпында ап-анық көрінді. Еті шала мүжілген сүйектер шатыр-шатырдың жұртының маңында бей-берекет жатыр.

	Ма Буфаң əскерлері бұлап алған жиырма қораға жуық қойды моңғол əскерінің алдына салып, өздері қолға түскен ер-əйел, бала-шағаларды шұбыртып жаяу айдады. Ат тұяғымен қазылып ақшаңдаққа айналған жол бойындағы жырашықтардан ісіп-кеуіп танылмай кеткен адам өліктері жолығады. Киімдерінен ғана қазақ екені байқалады. Шаршап-шалдығып келе жатқан жаяулар қаптап жүріп өліктердің бетін жасырып отырды. Көбін найзалап өлтірген екен. Байназардың жаны түршігіп кетті. “Мына жауыздар Шиниңге жеткенше малды да, адамды да құртып болады екен” деп ойлады. Ойға еңкейген сайын күн ысып, жаяуларды жол меңдете бастады. Өмір бойы тақымынан ат кетпеген, қарға адым жерге жаяу жүргісі келмейтін қазақ баласы сары жондағы неше күндік жолды жаяу басып келеді. Байназар да буын-буыны босап, аяқ-қолы салдырап шаршай бастағанын сезді.

	– Алдыңғы жақтан шаң көрінеді, – деді деді бір жігіт.

	– Рас, шаң екен. Жауға жақындап қалған сияқтымыз, – деді тағы бір жігіт.

	– Мен анығын білейін, – деп Ақжігіт түйенің біріне міне салып, алдыңғы жаққа дүрбі тартты, – мөлшері екі қорадай қой екен. Бір əскер айдап барады. Əуелі осы қойды түсіріп адамнан тіл ұғайық. Жігіттердің бəрі де мақұлға келді. Ақжігіт жанына бір мықты жігітті ертіп топтан оза жөнелді де, өзеннің құрғақ аңғарымен бой жасырып келіп, жалғыз əскерге тап берді. Əскердің аты мықты екен қойды тастай салып зыта жөнелді.

	“Бұл құтылса бізге жақсылық жоқ” деп ойлаған Ақжігіт оны қарауылға алып ұшырып жіберді. Иесі жер құшқан соң ат айнала шауып қойдың ішіне келді. Іле-шала жігіттер де жетті. Ақжігіт оның мойнындағы жап-жаңа жапон автоматын алып, үлкен балдызына берді.

	– Жау алыс емес екен. Екі жігіт қойды шығысқа қарай көлденеңдеп айдап, ең шеткі сарғалда тосып жатсын. Аман-сау оралсақ сол жерден табысайық, – деп Ақжігіт кесе сөйледі. Тамақтан соң жасы кəртең, жаяу жүрісте шалдығыңқырап қалған екі адамды қой айдауға шығарып, қолдарына бір мылтық ұстатты. Ыстық миды қайнатып, даланың топырағын қуырып барады.

	Əуелде жігіттерді тер басып болмап еді, жүре келе терлері де құрғап, түкіріктері ауыздарына желім болып жабысты. Түйе үстінен қайта-қайта дүрбі тартып келе жатқан Ақжігіт бесін еңкейе:

	– Тоқтаңдар! – деді дүрбісін қолына алып, – алдымызда жетелеген көлігі бар бір адам келеді. Кім болса да осыдан тіл алайық. Екіге бөлініп жолдың екі жағына жасырыныңдар.

	Жігіттер дереу түйені жыраға шөгеріп, бой тасалап жата қалысты. Жақындай келе анық болды. Жүргінші бір кəртең əскер екен. Соңғы жақта қалып қойған қойды іздеп келе жатса керек. Ақжігіт мылтығын кезеп орнынан тұрғанда тұра қашпақшы болып атының басын кейін бұрды. Осы кезде жан-жағынан мылтық кезенген жігіттер шыға келді. Əскер зəресі ұшып, сілейіп тұрды да қалды. Атып тастайды деп ойласа керек.

	– Не қажеттерің болса да берейін, не сұрасаңдар да айтайын, – деп бүгжең қағып, бəйек болды.

	– Біздің елімізді шауып бара жатқан əскерлер қазір қай жерде? – деді Ақжігіт зілденіп.

	– Онша алыс емес, – деді ол қолымен мөлшерін көрсетіп, алдарыңда бір кішкене өзен бар, соның бойында көліктерін тынықтырып жатыр.

	– Мөлшері қанша адам?

	– Қанша екенін білмеймін.

	– Мөлшерін білерсің?

	– Мөлшері бес жүзден артық. Əй барғандарыңмен құтқара алмайсыңдар ғой, сендер жаяусыңдар, олар атты.

	Ақжігіттің көзінен от шашырап кетті. Екі білегін сыбанып орнынан ұшып тұрды.

	– Шамамыз келсе де, келмесе де бала-шағамыздың жолында осы жаудың қолында өлеміз.

	Күн батып, қараңғылық түсе бастады. Барлығы ақылдасып, жауға таң ата тисейік деп келісті.

	Үш қостағы жігіттер таң ата түгел орындарынан тұрды. Міне сұмдық, əлгі қолға түскен əскер жоқ. Кеше кеште оның жылы сөзіне сеніп, жігіттер қол аяғын бос қойған, оның үстіне қазақшылық етіп, ана қостағылар қарайды деп мына қостағылар, мына қостағылар қарап жатыр деп ана қостағылар ойлаған. Қараусыз қалған əскер зытып берген. Қайтерін білмей қатты ашуланған Ақжігіт шапанының етегін шеңбегімен қысып-қысып жіберді.

	– Бізге обал жоқ, осы қылық, осы мінезбен қайда барып оңаламыз?! – Кіммен жауласып, кімнен есе аламыз?! Əй дуа тимегендер-ай!

	Ақжігіттің торыққан дауысы күңіреніп шықты. Үш қостағы жігіттер бірінен-бірі көріп, бірін-бірі жазғырып дуылдасып кетті.

	– Ол жауға хабарымызды баяғыда жеткізді, – деді біреуі.

	– Жау сақадай сайланып, сақтығын күшейтіп алды ғой!

	– Тіпті бізді əбден қоршап алғаннан сау ма?

	– Үй, жағыңа жылан жұмыртқалағыр, нені көкіп тұрсың?!

	– Енді жау бізді алмаса, бізге алдыртпайтын болды, – деді аласа, тығыршықтай сары жігіт.

	Байназардың көз алдына ұлы Жомарт пен ағасының баласы елестеді. Екеуі де жеті-ақ жаста еді. “Əй, дəрменсіз сəбилерім-ай, мына қиын заманда сендерді қанатымның астына ала алмайтын болдым-ау, балапанын жыланға алдырмайын деп торғай екеш торғай да шырылдап қарсылық қылады ғой. Құдайым-ау, болмаса торғай құрлы да болмадық-ау!” ойлаған сайын Байназардың өзегі от болып күйіп кетті. Қолына ілінген нəрселердің бəрін күл талқан етіп күйретіп жібергісі келіп, бір жойқын күш денесін еріксіз қалшылдатып барады.

	– “Ит бір сүрінсе қырық сүрінеді” деген осы, – деді шоқша сақалды, сығыр көз қара кісі. – Жолымыз болмай қырсықтың шалғаны осы. Тілге көнсеңдер, бəріміз бір-бір атадан қалған соңғы ұрпақпыз. Елге, ата-бабаның аруағына ұрпақ керек. Мұздай қаруланған əскердің қолына барып қырылғанша, тауға бұрылып ел табайық, тобымызды молайтайық, астымызға көлік тауып мінейік. Онан соң сол жаумен алысайық. Жау деген атысып ойнайтын ойыншық емес, мына түрімізбен қашып та құтыла алмаймыз.

	Бұл сөзді жігіттердің көбі қолдамады.

	– Қолымызда мылтық бар. Күндіз жау баранын байқап алсақ, түнде ең болмағанда бала-шағаны алып шығуымызға мүмкіндік болар, – десті. Ақжігіт пұшпақ тымағын қолына алып:

	– Ой, көпшілік мынау қыртып уақыт өткізетін кез емес, жанымыз қолымызда тұр. Қатын-баламды жауға қоя бергенше солардың жолында жау қолында өліпті деген атақ баяғыда артық. Енді тұратын дəнеңе жоқ. Бармайтындарыңа жол бос. Таныс-біліс, ағайын-туыстарға сəлем айтыңдар, баратындарың соңымнан ілес! – деді дауыстап.

	– Барамыз, барамыз!

	– Не көрсек те бəріміз бірге көрейік, – деді əлгі шоқша сақал жігіт райынан қайтып.

	Ақжігіт бастаған елу төрт жігіт жаудың ізімен таң ата тағы жолға шықты. Жатқан жерлерінен бір-екі шақырым жүрген соң, түйе үстінде дүрбі тартып келе жатқан Ақжігіт:

	– Алдымызда көп жылқы жатыр, солай қиыстай жүрейік, – деді жолдастарына.

	Енді біраз жүрген соң бұйраттың жиегіндегі тақырда жайылып тұрған жүзге тарта жылқы анық көрінді. Бəрі де сол жылқыға бір жетсек жауға оңай-оспақ алдыртпаймыз-ғой деп ойласты.

	Ақжігіт төңіректің бəріне көз жүгіртіп еді ештеңе көрінбеді. Жау кеткен екен деп ойлады. Жігіттер жалғыз аяқ жолмен шұбырып келіп, белдеріндегі жүген-ноқталарын алып, бытырай жайылып жатқан аттарға жапа-тармағай жүгірді. Түгел тоқымдығы терлеген əскердің аты екен. Алды мініп те үлгерді. Осы кезде алыстағы аласа төбелердің қалқасынан жігіттердің жан-жағын қоршап қалың атты əскер лап қойды. Əлгі аттар танауымен жер тіреп, бұрлығып тұрған аттар екен. Бірде-бірі андай төбеге желіп шығуға жарамады. Жігіттер лажсыз аттарын тастап жазықтың орта шеніндегі үлкен шұңқырға келіп жиналды. Төрт жақтан қоршаған атты жау антағайлап ұран салып төніп келеді. Ақжігіт адамдарды төртке бөліп, төрт жақтан қоршаған атты əскерге оқ жаудыруға бұйырды. Жер жазық болғандықтан төрт жақтан қоршаған атты əскерлер алды ойсырап жеңілген оққа ұшқан соң амалсыз қайта шегінді.

	Жау шегінісімен Ақжігіт айқай салды:

	– Жігіттер! Шырғаға түсіп қалған екенбіз, енді басқа лаж жоқ. Бүгін түнге дейін осы шұңқырда жаумен жағаласамыз. Оқтарыңды албаты атпаңдар. Бір тал оқ болса да үнемдеңдер.

	Жаудың беті қайтқан соң жігіттер сəл тыныстап қалды. Мынау жазықтың қиыс жақ шетіне ала жаралған мың қойдың орнындай қазан шұңқыр екен. Жігіттер шұңқырдың ішіндегі қопсыған шымдарды жағалауға тізіп бекініс жасады.

	Жау енді жыра-жыраны паналап келіп жаяулай шабуылдады. Пилометтен оқ жаудырып, гранат лақтырып, сеп жая ұмтылды. Айналасын тау қоршаған ұлан-асыр жалпақ дала гүрсілдеген мылтықтың, ұрандаған əскердің қым-қуыт шуылына ұласты. Жігіттер бекініп алған шұңқырлардың айналасы су бетіндей тегіс жазық еді, шабуылдаған əскерлердің өлігі жусаған қойдай сұр бөрте болып айқасып қалды. Екінші ретте де беті қайтқан жау тіпті уыттанып, іле-шала тағы шабуыл бастады.

	Жазықты гранаттың түтінімен көміп, жер бауырлап сырғыған əскерлер едəуір жақындады. Автоматтан оқ жаудырып отырған Ақжігіт жігіттерге жақындап:

	– Ең алдында өңмеңдеп келе жатқан үшеуді атпаңдар, əбден жақындап он метрдей қалғанда ғана атыңдар, мылтығы мен оғын алайық, – деп ұқтырып шықты. Өздеріне оқ дарымаған соң үш жендет тіпті өңмеңдей түсіп, жиырма метірдей қалғанда гранат лақтырды. Қосақталып келіп түскен гранат шұңқырды көк түтінге толтырды. Ақжігіт пен қасындағы Бəйкелді деген жігіт “Алла” деп ұшып түсті. Үш жау да табанда жер тістеді. Ақжігіт пен Байкелді екеуі де аяқтарынан айырылыпты. Байназар жүгіріп барып Ақжігіттің қан жоса болып кеткен екі аяғын өзінің жейдесін жыртып орап тастады. Жаудың беті үшінші рет қайтты. Жиырма қадамға жетпейтін жерде айқасып жығылған үш əскердің қаруы мен өлігі жатыр...

	Байназар тоқта дегенше қасындағы жас жігіт жаудың қаруын əкелемін деп шұңқырдың қабағынан асып еңбектей жөнелді. Ол жау өлігінің қасына енді жеткенде оқ жауып кетті. Бала жігіт “Алла” деп, бір аунап шалқасынан барып түсті. Оң жағындағы жігіт ұмтылмақ болып еді, Байназар етегінен тартып жібермеді.

	– Қазір жау алдырмайды, гранат лақтырып, түтін жауып кеткенде əкел, – деді сыбырлап. Байназар аузын жиғанша жау тағы құтырынды. Шымды жазықтың үстін гранат түтіні жауып кетті. Жау əскерлері өздерінің алдыңғы өліктерін паналап, тағы да жер бауырлап шабуылға өтті. Байназар оң жағындағы жігіттің еңбектей жөнеліп, əлгі үш өліктің қасына барып үлгергенін байқамай қалған екен. Ол екеуінің қаруы мен оқ қапшығын сыпырып алып, үшіншісіне қол созған шағында жау көзіне шалынып қалды. Айналасын оқ жауып, қайта алмай қалды. Байназар шыдамай кетті. Енді өзі ұмтылмақ болып еді, бір қарымды қол желкесінен баса қойды. Бет-аузын қан жауып кеткен біреу екен Байназар тани алмады.

	– Байназар жынды болдың ба? – деді ол зілденіп, – жақындағандарын дəлдеп қана атып отырыңдар, ептеп күнді кешке айналдырсақ бір жағына ығысармыз.

	Байназар басыла берді. Жаудың беті төртінші рет қайтарылды. Түс ауған. Мылтық дəрісінің қапырық иісі қолқаларын қауып, ыстық тұмшалаған сайын жігіттердің қаны кеуіп, тілдері ауыздарына симай кетті. Енді жау емес, шөл қинауға айналды. Оқтары да азайып барады. Шұңқырдың ортасында жатқан Ақжігіт қарулары жоқ екі бала жігітті шақырып алып, құдық қазуға бұйырды. Екі жігіт қызыл қолдарына пышақ алып, саздауыт жерді белге дейін қазды. Айналасының бəрі саз болса да, қырсық шалғанда ойпаттан су шықпай қойды. Шөлге шыдамай кеткен жігіттер құдықтан шыққан дым топыраққа бет орамалдарын көміп, дым тартқан соң ауыздарына басып отыра қалып, сəл тыныстаған соң қайта барып жаумен атысып жатты. Бесін шаққа дейін үш жігіт қаза тапты, үш жігіт ауыр жаралы болды. О жер бұ жерінен оқ дарып өткендер бір талайға барды, көбі шөлден əлсіреп кетті. Жаудың бесінші реткі шабуылын тойтарып, алтыншы шабуылы басталғанда, бір жігіт шүңқырдан сырғып шығып, өлген жаудың қаруын алуға ұмтылды. Гранат түтінінің ішінде əйтеуір қаруға жетті. Үш мылтықты үш қапшықты сүйреп қайта сырғыды. Он бес қадамдай жер қалды, он қадамдай жер қалды, мұндай шақта қарға адым жер қаншалық алыс болып кетеді дейсіз! Қалың өліктің ішінде жаралы жатқан біреуі бар екен. Автоматтан оқ жаудырып, əлгі жігітті түтіп жіберді. Оның бір мылтықты шұңқырға қарай жандарман лақтыруға ғана шамасы келді. Есіл жігіт бір мылтық үшін қаза тапты. Жігіттердің көбінің оғы таусылып, мылтық дауысы барған сайын сирей бастады. Жаудың мақсаты да бұлардың оғын тауысу сияқты.

	Байназар оқ салған тері тұлыбына қол салып еді, он неше тал ғана оқ қалыпты. Оның үстіне тілі аузына симай, шөл əкетіп барады. Шөлге шыдамаған кейбір жігіттер құдықтан шыққан дым топыраққа беттерін басып жата-жата қалады. Бір кезде Байназардың басы зеңіп, екі көзі қарауытып кетті. “Осы шұңқырдан бірде-біріміз аман шықпайды екенбіз” деп ойлады. Сол минуттағы барлық жігіттің ойы да осы болатын. Қашып құтыларлық, панасын боларлық сынық қурай да жоқ.

	Күн батуға айналған шақта жаудың шабуылы сəл толастады.

	Ақжігіт басын көтеріп:

	– Ей, азаматтар! – деп айқай салды, – енді оқтарыңды үнемдеңдер, қашып құтылуға шамаларың келетіндерің дайындалыңдар, ақшам қараңғылығы кіре жау басып кіреді. Бəйкелді екеуміз əйтеуір өлген адамбыз, аяғымыз жоқ, осы екеумізге молырақ оқ беріңдер. Біз жаудың бетін қайтарып шырғалап тұрайық, бəрің қараңғы түсе жылжыңдар.

	– Менде оқ қалмады. Біреуің екіден оқ беріңдер, – деді Бəйкелді. Жігіттер оқтарын екі-екіден Бəйкелдінің тұлыбына салды. Күн қараңғы тарта бастады. Ақжігіттің екі балдызы екі жағынан құшақтап, жылап-еңіреп қоя бермей жабысып алды. Бəйкелдіні көтеріп шұңқырдың жиегіне əкелгенде қияқ мұрт қара жігіт оны құшақтап, солқылдап жылап қоя берді. Жүректері езілген жігіттер жанқияр азаматтарын өлімге тірідей қиып кете алмай жылап-сықтасып біршама бөгеліп қалды. Осы кезде жау ұран салып оқтың астынан алды. Ақжігіт өзін құшақтап жылап тұрған екі балдызын кеуделерінен итеріп жіберіп:

	– Ой, өңшең ездер, енді не бітіріп тұрсыңдар, кетіңдер! – деп ашына айқайлады. Жігіттерді шұңқырдан шығармай, қылыштарын үйірген қалың жау екі мылтықтың тосуына қарамай бекіністі басып кетті. Жаудың алды бекініске түскенде он неше жігіт бекіністен қашып шықты. Байназар қасындағы жапон автоматын ұстаған бала жігітті ерте қашқан, шыға келе бекіністің іші шарқылдаған мылтық пен қылыштың қақтығысқан үніне айналып кетті.

	Шұңқыр ішінен əлдекімнің “Алла-ай! Алла-ай!” деген аянышты үні естілді. Іле шала тағы екі адамның аллалап ышқынған жан түршігерлік даусы шықты. Автомат ұстаған бала жігіт шыдамай кетті. Автоматының шақшасын жүгіре ауыстырып, бекініске қарай қайта жүгірді. Байназар бір-екі рет:

	– Тоқта, тоқта! – деп дауыстап еді, оған қарамады. Бекіністің бергі қабағына шығып, бекініс ішіне автоматтағы оқты төгіп-төгіп жіберді. Жау əскерлерінің де шыңғырған ащы үндері шықты. Кенет қатты шыққан мылтық дауысымен бірге бала жігіт те бекініс қырынан шалқалап ұшып түсті. Байназар серігінің мерт болғанын білді де тағы біраз жүгіріп, үрпиген бір топ шоқ қамысқа келіп тығылды. Енді қамыстан əрі қашпақшы болып, басын көтере берген ол сілейді де қалды. Алдынғы жағында жаудың қалың атты əскері тізіліп тұр екен. Əбден үміті үзілген Байназар шоқ қамыстың арасына бүк түсіп жата кетті. “Бүгін тірі құтылмайды екен” деп ойлады. Осы кезде бекініс жақтан қашып келе жатқан екеуді көрді. Алдыңғысы бір қолын мойнына асып алыпты, артқысының бір аяғынан оқ тиген сияқты, ақсаңдап əрең келеді. Олар Байназар бұғып жатқан шоқ қамыстың өкпе тұсына таяғанда артынан қылыш үйіріп, өлермендене қуып келе жатқан бір əскер көрінді. Қолын таңып алған кісі ақсап қалған жолдасына қарайлап, “тезірек жүгір” дегендей қылады. Бірақ, ақсап қалған жігіттің енді жүгіруге дəрмені қалмаған сияқты.

	– Мен мына жаланған қылыштан құтылмаспын, сен қаша бер, маған қарама! – деп жүрелеп отыра кетті. Байназар қараңғылықта жау əскерінің баранын қараға алып үлгергенше ол жүрелей кеткен əлгі жаралыға қылышын сілтеп өте шықты. Қылыш мылтығына тиіп шарқ ете түсті. Əскер жаралыға қайта ұмтылды. Бұл жолы да жаралы мылтықтың дүмімен қағып, оның қылышын дарытпай қойды. Жау əскері тебінімен бір өтіп шыққанда Байназар тартып қалып еді, қырсық шалып, оқ дарымай кетті. Аяғын оқ жұлған жаралы шөліркеп əрі қансырап кетсе керек, əскердің қылышынан бұрын құлап кетті. Анау қылыш сілтегенше Байназардың екінші оғы оны да сұлатып тастады. Байназар өзі бет алған жаққа қарап еді, жау əскері баз баяғысынша тізіліп тұр екен. Ортасында ақбоз атқа мінген еңгезердей біреу көрінеді. Тегі бастығы болса керек. Əлгі жан үзген жаралының жолдасы жау жақты қарауылға алып жата қалған екен. Оның мылтығы тарс еткенде тізілген атты əскердің ортасындағы ақбоз атты бастық құлап түсті. Тізіліп тұрған қалың жау соған топырлап, алдыңғы жақ иен қалды. Осы сəтте Байназар да, əлгі жаралы да солай жүгірді. Байназар қанша жүгірсе де алдында кетіп бара жатқан жаралы жігітке жете алмады. Айқайласа жау естиді. Ақыры ол бара-бара ұзап, Байназардан қарасын үзіп, түнгі қою қараңғылыққа сүңгіп көзден ғайып болды. Байназар қашқан беті шұқанақ-шұқанақ бір сазға келді. Етпетінен түсіп құлай кетіп, мал ізіне толған шалшық суды мейірлене жұтты-ай келіп. Өне бойы балқып, терге малшынып кетті. Қою қаймақты шай ішкендей тынысы кеңіп, сарайы ашылып, буын-буынына əл кіргенін сезінді. Мылтық үні əлі толастаған жоқ. Қаша атысып жүргендер əлі де бар сияқты. Шалшық сумен əлденіп алған Байназар таң атқанша тау ішіне кіріп, жаудан қарасын үзу үшін жолдастар уəде берген жаққа қарай тартып берді. Дегенмен су ішерлігі бар екен. Таң ата тау ішіндегі ағында жатқан бір топ құланға кез болды да, бірін атып азық қылды. Жеті күн жүріп қой айдағандардың қосын тапты. Бұл кезде өзінен басқалардан ешкім келмеген екен. Байназардың түрін көріп қой айдағандар шошып кетті. Ертеңінде бір биені жетелеп тағы төрт жігіт келді. Бұлар жау əскерлері бекініске басып кіргенде қаша алмай, қылыш сілтеген жауға мылтықтарының дүмімен қарсылық жасаған жігіттер екен, Байназардың қасындағы бала жігіт қайта қайырылып барып автоматтан оқ жаудырғанда жаудың оқ тигені құлап, оқ тимегені жата қалыпты, осы орайда төртеуі бекіністен қашып шығыпты. “Өлмегенге өлі балық жолығады деп, түнімен жүріп таң атқанда əлдекімдердің көшінен қалып қойған құлынды биеге жолығыпты. Құлынды сойып жеп, биенің емшегін кезек еміп əзер жеткендері осы екен.

	Байназардың қасындағы жігіт қайта қайырылып оқ жаудырмаса, бұл төртеуі де құтылмайды екен.

	– Өткір қылыштың қасында мылтықтың дүмі таяқ құрлы болмайды екен, – деді бір жігіт, – оның үстіне бірімізге бестен алтыдан қаптап кетті.

	– Əттеген-ай, – деді енді бірі, – марқұм Ақжігіт кетіңдер деген кезде жылап-сықтамай екпеттеп сырғып кеткен болсақ, көбіміз аман қалғандай екенбіз! Амал қанша!

	– Ия, марқұм Ақжігіт жігіт екен ғой, Ақжігіт десе ақ жігіт екен. Есіл ерім-ай, кеудесін оққа төсеп қалды ғой, – деді Байназар көзіне жас алып, – ондай ерлер ілуде бір кезігер.

	Мойынын шытымен ораған бір жігіт он күннен кейін əрең келді. Бекіністен төрт жігіт қашқанда ол да қашқан екен. Бір қылышты əскер өкшелеп соңынан қалмай қойыпты. Кедір-бұдыр шым төмпешіктің үстімен бұлтақтай қашқан ол əскер қуып жетіп, қылыш сермегенде қылышын мылтығының дүмімен қағып ұшырып жіберіпті. Атуға мылтығында оқ жоқ. Əскер қылышына жүгіргенде тағы қашып алыстап кетіпті. Бірақ, мұның соңынан əлгі əскер тағы қуыпты. Қырсық болғанда алды жүре алмайтын құй батпақ екен. Ол жан ұшыртып келіп сол батпаққа түсіпті де кетіпті. Қуып жеткен əскер оны көк желкеден қылышымен бір салыпты да жолына түсіпті. Тегі өлді деп ойласа керек. Бір уақытта ептеп басын көтерсе таң ағарып атып қалған екен. Шалшық судан ішіп есін жиыпты. Сүйретіліп орнынан тұрып, төңірегіне қараса ешкім көрінбепті. Қағырға шығып, алысқа көз салғанында майдан болған ойдың оңтүстік жағындағы құмдауыт адырда қалың əскердің өз өліктерін көміп жатқан қарасы байқалыпты. Бір топ шоқ қамысқа кіріп, əскерлер бұл өңірден кеткенше бұғып жатыпты. Сөйтіп, жау кеткен соң тау етегіне ілініп, құланның жемтігін қақтап жеп, əлденіп алып, құлан ішегіне су құйып алып талшық етіп он күн дегенде жеткені осы екен.

	* * *

	Сол күнгі елу төрт азаматтан он бір адам ғана тірі шыққан екен. Үздік-создық бас құраған осы жігіттер бөлініп көшкен елдің соңынан тартып отырды да, ертеңінде шағын бір ауылға жетті. Топтың ең алдында келе жатқан Байназар анадайтын жердегі күркенің іргесіндегі туырлықтың үстінде отырған баланы көріп сілейіп тұрды да қалды. “Жомарт!” деді дауыстап, жалт қараған Жомарт бастабында əкесін тани алмай қалды. Байназар өз көбіне өзі сенбеді. Шапанының жеңімен көзін сүртіп жіберіп Жомартқа қарай бүгежектей жүгірді. Жомарт əкесі Байназарды əбден қасына келгенде ғана таныды. Орнынан ыршып тұрып, əкесінің құшағына сүңгіп кетті. Жомарт та жылап жатыр, баласының бетіне бетін басып Байназар да жылап жатыр. Əр үйден жиналған əйелдер де жылап қоя берді. Бүкіл ауылды əке мен баланың елжірей табысқан сағынышы езіп жіберді. Көзіне жас алмаған пенде қалмады.

	– Балаңды тірі тауып алған соң болды, – деді отырғандар Байназарға басу айтып.

	Кішкентай Жомарт енді əкесінен өмір бойы айырылмайтындай, мойнынан тас қылып құшақтап алыпты. Əкесінің жоқтығы жанына қатты батқан сияқты. Шай үстінде əкесінің алдында күлмің қағады. Көзінің жасы сонда да тыйылмады.

	Байназардың баласының аман қалуы бір хикая екен. Төрт баланы ертіп қаша жөнелген жеңгесін жау көріп қойыпты. Атты жау оларды көп ұзатпай қуып жетуге айналыпты. Сол шақта шешелері мен ағаларына ілесе алмауға айналған екі сəби су орған жарқабақтың астына кіріп кетіпті. Екі күн бойы сонда бұғып жатып, үшінші күні таң ата екеуі тысқа шықпақ болып, Жомарт алдымен шығыпты, енді ағасының баласы шығарда қобырап əрең тұрған жар құлап, ағасының баласын басып қалыпты. Содан кейін Жомартты осы ауылдың адамдары тауып алыпты.

	Осылайша Байназардың ағасының үйінің түтіні өшті. Ал, Байназар осылар үшін ажалға қарсы шауып өлімнен оралып отыр.

	...Байназар қырық жылдың алдында ажал аузынан қалған осы уақиғаны кəрі қоңыр төбелдің үстінде тағы бір рет көз алдынан өткізді де, ұйқыдан оянғандай соза есінеді. Артына мінгесіп келе жатқан Бақыт əлдебір сабағын міңгірлеп жаттап келе жатқан сияқты “сол Жомарт, – деп ойлады Байназар, – баласының алды жиырмаға таянып, менің аяғымды басып қалды...” Байназардың ойы осы араға келгенде көз алдына Гүлғайша елестеп, көңілі бұзылып кетті. Кеңсірігі ашып, көз шарасына жас тола қалды. Қоңыр төбел соза аяңдап үйінің өкпе тұсындағы жадағай кезеңге шықты. Үй төбесі көрінген соң Байназар қайта ширай бастады. “Мен не көрмедім, бұл дүниенің маған арналған ырыздығы да таусылайын деген шығар, мың жасайтын шайтан емеспін ғой, мынау тыныштық күнде балаларым аман болса, Байназардың ұрпағымыз деп тіршілігін көріп, ел арасында жүрсе, сол да менің жеткенім емес пе?” деп ойлады.

	Байназар атынан түсіп үйіне кіргенде кемпірі Зада май тұздап жатыр екен. Шалы келген соң сусын бергелі қолын сүртпекші болып ашадағы орамалды қолына алды.

	– Сусынды асықпай ішейін, – деді Байназар төсегіне қисайып жамбастап жатып, – майыңды тұздай бер, ана сайдағы жылқышылар бие байлапты, Қуандықтың үйінен бірер тегене қымыз ішіп едім, сарайым ашылып, жадырап қалдым.

	Зада шалының көңілді келгеніне қуанып қалды.

	– Дəрігерге бардың ба, олар не дейді? – деді майын тұздап жатып, шалына көзінің қырымен қарап.

	– Не деуші еді олар, баяғы “Созылмалы асқазан” дейтін бір сөзді қайта айтты. Дəрімен тез арада жазылып кетпейсіз, онан да қымыз ішіп, үйде күтініңіз дейді. Менің ауруымды дəрігердің өзі де дəп басып таба алмай отырған сияқты. Құрғырдың аузынан арақ сияқты бірдеңенің иісі бұрқырап тұр, екі беті күреңітіп алыпты.

	Байназардың сөзін Зада киіп əкетті:

	– Құдай-ау, сол дəрігерлер кешке дейін ішіп жүреді деп екінің бірі айтады. Оларға үкімет бірдеңе демей ме? Елдің тамырын қайтіп айырады екен?!

	– Ойбой, онда сенің нең бар, – деді Байназар кейіп, – оларды жөндейтін үкімет сен болмаған соң шайыңды қайнатып ішіп тыныш отыра бер. Түбінде бір тектеу болады ғой.

	Байназар орынына енді ғана жайланып жата бергенде сəлем беріп Қонысбек кіріп келді. Есіктен екі бүктетіліп əрең кірген ол Байназарға күле қарап, жітірмелете амандасты. Бұрышы қажалып ақжолақтанып кеткен қоңыр сөмкесін мойынынан алып оң жаққа қойып, төрге таман келіп жайғасып отырды. Қонысбектің бір жылдан бері осында мас болмай сау келгені осы еді. Байназар қайран болды. “Байқұс жетім бала еді, енді осы беті ішпей қойып кетсе жақсы болды ғой, бала-шағалары да тозып кеткен екен” деп ойлады.

	Қонысбек Байназардың ауырып қалғанын бүгін ғана естімегенімен, не ауру екенін ешкімнен анықтап сұрамаған болатын. “Əйтеуір көңіл сұрай кіріп, тұмаудың мына таблеткаларын берсем, Байнекең алдыма арақ қоймаса да Зада шешей кебежесінің түбіндегі қатты-құтты бірдеңесін асар” деген тəтті оймен жеткені еді.

	Əттең, ұстараның жүзіндей аударылған дүние-ай! Бір кезде қойының толған ақшаға табылмайтын қаз мойындар міне енді мөлдіреп көздің жауын алады. Бірақ, бұл қай кез? Бұл – Қонысбектің мойнын əтіреттің қарызы басып, қалтасынан ақшасы қағылған кез. Сондықтан сарығын кəсібіне сүйеніп басуына тура келетін еді.

	– Қонысбек, өзі бір-екі айдан бері төбең көрінбейтін болып кетті ғой, əлгі өткендегіні ауыр алып жүрмісің? – деді Байназар басын көтеріп.

	– Жоқ, жоқ, – деп Қонысбек ыржың-ыржың күліп, ата қаздың мойынындай ұзын мойнын тұқыртып, көк шалбарының тізесіндегі сары жамауды сұқ саусағымен шұқи берді.

	– Бүгін ішіп келетін болсаң менен таяқ жейтін едің, əйтеуір Алла өзі нысап берген екен. Əкең марқұм өзі дегенге сан етін кесіп беретін ақ көңіл, ер мінезді адам еді, – Байназар алақанымен бет-аузын сипай сөйледі, – əй, “атаға тартып ұл тумас, шешеге тартып қыз тумас” деген осы екен ғой, əкеңе сорайған мойныңнан басқа ештеңең тартпапты. Бүгін ішпей келгеніңе өз балам келгендей қуанып отырмын.

	Байнекеңнің сөзіне Қонысбек тез желденіп қалды.

	– Үш күн болды, Байнеке, осы арақ деген пəлені ауызға алмауға ант ішіп, бір жола қойдым, – деді Қонысбек. Басқаның ебін келтірмесе де мұндайда өтірікті қиыстыруға əр қандай кəнігілерден шебер еді. Байназар оның сөзіне əбден сенді. Əсіресе арақ ішпей, қылжақтамай келгендігі үшін сенді. Оның қалтасы қағылып отырғанын қайдан білсін. Арақ деген ақ бастаудың суы емес қой шөміштеп ұрттай беретін. Мұның кеңірдегін бүгін жоқшылық буып отыр. Бұрын тік тұрмада рюмкалас болып жүретін ағайын-достары да бірден-екіден қатардан кетіп, ығысып азайған.

	– Сізді ауырып қалды деп естіп, əншейін бір барайыншы деп..,

	– Қонысбек сəл кібіртіктей сөйледі, – менде де өзі жақсы дəрі қалған жоқ. Бас аурудың дəрісі мен тұмаудың дəрісі ғана бар.

	– Болды, балам, – деді Байназар басын изеп, – мені емдеп жазбай-ақ қой, арақтан тиылдым дейсің тегі осының шын болсын. Жиған-тергеніңе балаларыңа киім алып, үстін бүтінде, арақ деген баяғы құмар, тапқан табысың селге кеткендей кетеді, басыңа мүйіз шықпайды, құтыртып-құтыртып түбіңе жетеді.

	Байназардың сөзі ұзарған сайын Қонысбектің өзегі төмен тартып, ішектері шұрылдап тынышын ала бастады. Қайта-қайта жаңа түсірілген шəугімдегі шайға қарағыштай берді. Қонысбектің қоңқылдап отырғанын Зада біле қойды. Көне тоз көк ала дастарқанға нанды молырақ турап, төрге жайды. Байназар дастарқанға бейімделіп төрге таман келіп отырды. Ащы қайнатылған бір шыны шайды асыға қолына алған Қонысбек обырлана қауып ұрттап, тамағын күйдіріп алды. Екі көзінен жас сау ете түсті. Оқыс қылығын Байназар мен Задаға білдірмеуге тырысты. Тұқырайған беті наннан бір жапырақ алып аузына салды. Дегенмен Зада көптен бері арақ жайлап, мандытып тамаққа тоймай жүрген Қонысбектің асқазанының сауабын бір алды. Табаға пісірілген жұмсақ нан мен сары шайға Қонысбек қалжа жегендей балқып терлеп, маңдайын жеңімен сүртті де отырды.

	Байназар Қонысбектің кескініне таң қала қарады. Бұрынғы жып-жылтыр болып тұратын қара торы өңі мүлде өзгеріпті. Маңдайы мен екі ұрты қатпар-қатпар əжімге толып, пістиген танауы ғана сорайып қалыпты. “Кеше ғана уыздай үлбіреген қыршын жас еді-ау, енді міне үңірейген шалға айналыпты. Ой шіркін, аттай желген заман-ай, пəни ғаламның дəм-тұзын тауысып, жолға түскелі мен отырмын. Ертең-ақ менің ізімді осылар басып, бұлар да бір қара шолақ шал болады-ау”. Байназардың көзіне Қонысбек əлден-ақ шалға айналып кеткендей көрінді. Ұзын, жіңішке денесі садақша иіліп, екі иығы алдына қарай құнысып, кепкен теріше қуырылып, бұрынғысынан көп кішірейіп кетіпті.

	– Е, – деді Байназар соза бір есінеп, – сендей кезімде Тибеттің іргесінде жаңбырша бораған оқтың астында қан кешіп жүріп едім. Бұл күнде атпен жүріп жете алмайтын жерлерге, ол күнде жаяу жортып едік. Жау-жалам жоқ тыныш елдің ішінде өліп қалғалы жүрген түрлерің мынау, жаугершілік заман болса ең алдымен жемтікке айналатын қудың бірі сенсің ғой.

	Қонысбек Байназардың сөзінің ұзын ырғасы болмаса, толық мазмұнын ашалап ұғынған жоқ. Əйтеуір ақыл айтып жатыр ғой деп қана ұғынды. Шайға қанып жадыраған сайын тəбеті тағы бір нəрсені қажет еткендей болды. Арақтың жағымды қышқыл дəмі қайта-қайта аузына келіп, шөлі қанса да мейірі қанбағандай екі ұртынан еріксіз төгілген сілекейлерін жұтып, арақ жұтқандай рахаттана қылғынып қойды. Ащы арақтан келістіріп көмей толтыра бір жұтып жіберер болса, құрыс-тырысы бұдан əрі жазылып, тіпті де жадырап кететін сияқтанды.

	– Осы арақтың пайдасы бар екен ғой, – деді Қонысбек нанның бір жапырағын сындырып жатып, – ревматизмге, тұмауға, əйтеуір көп ауруға дауа екен.

	Мына сөзді естігенде Байназардың екі көзі шатынап кетті. Еріндері дірілдеп, əлде бірдеңе айтайын деп тұтығып қалды. Ес-ақылы араққа ауып отырып оқыс сөйлеп алғанын Қонысбек енді сезіп, қайтерін білмей сасқалақтап қалды.

	– Ішкенде біз құсап мас болып ішпейді ғой, дəрі орнына аз-аздан ішеді, – деді жыпылықтай сөйлеп.

	– Дəрінің ең күштісін, ең жақсысын тапқан екенсің, əуелі осың өлген адамға жан салатын болып жүрмесін, – деді Байназар мысқылдай сөйлеп, дауысы ысылдап бір танауынан шықты.

	Қонысбек оң қолмен желкесін сипалап ыржың-ыржың күле берді. Ішпей келді деген күннің өзінде Қонысбектің қимылы мен сөзі Байназарға мүлде өзгеше сезілді. Баяғы мас адам сияқты, айналып-айналып келіп сол арақты мақтайды. “Бір кезде бұл да жөнді жігіт еді-ау, мұны бүйтіп қойған сол арақтың кесірі ғой... Ей, Алла, менің ұрпағыма, асса күллі қазақтың баласына осы індетті жұқтырмасаң екен. Апиын адамдарды уландырады дейді, мына арағың да одан кем түспейді екен ғой. Жастар бір ұрттап алса өзін ұстай алмай іше береді екен. О, құдірет, алды атқа сүйретіліп өліп, арты аяқ-қолын үсітіп жүр...” Байназар дұға оқыған адамша іштей күбірледі.

	Шалының не ойлап отырғанын Зада да білді. Дастарқанды жиыстырып жатып:

	– Бізге осы Алланың қарғысы тиген секілді, – деді кейісті кескінмен шалына қадала қарап, – мен ес білгелі қазақтың ортасы толып, бүтінделіп отырғанын көре алғам жоқ. Қайда барсаң тозып жүрген тағы біздің қазақ. Бір заманда ауыл-ауылымызбен жаудан қырылып едік, тағы бір заманда ауыл-ауылымызбен сары аурудан жусадық. Азат болған жылы кері төңкерісші деген пəле шығып талай адам айдауға кетті. Енді біраз ес жиғанда “сырынбаңы” шықты. Ол жоғалып еді, бала-шағаның бəрі зəмзəм суындай емешектері үзіліп мынау арақ деген бірдеңені ішетінді тапты. Оны бұрын кім көрген, құдай-ау, сақтай гөр, арақ ішкен адам да бір, у ішкен адам да бір екен ғой. Əнеукүні əлгі Ақай молданың кіші ұлы мас болып алып, анау бастаудың басында анасынан туғандай болып бір-ақ шешініп тастап, тап əкесі өлгендей өкіріп жылады-ау келіп, көрде қой, құдай-ау, өзін-өзі жұлып дөңбекшіді де жатты.

	– Ойбой, қайдағы бірдеңені айттың ғой, – деді Байназар жақтырмаған раймен, – бəрі де у емес пе.

	– Мен арақты қанша ішсем де ондай мас болмаймын. Олар баяғы көтере алмайтын байқұстар ғой, – деді Қонысбек ернін шүйіре.

	– Ант ұрсын! – деді Байназар орнынан тұрып бара жатып, – мына мақұлыққа дауа жоқ екен.





ҮШІНШІ БӨЛІМ





АРЫСЫ ҚҰЛАҒАНДА




	Қоңыр адырдың биылғы жазы жаңбырлы болып өтті. Сай-саланың құлын көрінбейтін шалғыны енді сарғыш тартып, күздің келе бастағанын аңғартты.

	Жыл басында əтірет малды бақташыларға түгел көтертіп берді де, кəрі-құртаңы, ауру-сырқауы бар үйлердің көбі биыл ой жайлап Жомарттың отауын жайлауға көтермеге алған бір қора қоймен жіберіп, ой жайлап қалған Байназар шал əтірет кеңсесіне жақын шилі қобыда қалды. Ауру меңдеген Байназар бұл шақта етінен арылып, жүріс-тұрысынан қалған еді. Бүгін жаңбырдан кейінгі тұнық ауаны жұтып, күншуақтап жатқысы келіп, үйінің бет жағындағы көгалға сырмақ салдырды. Соған енді ғана жантайып еді, əтірет кеңсесі жақтан шаңдатып бір жеңіл джип машина жетіп келді. Байназар таңғалыңқы кескінмен басын көтерді. Машинадағылар түгел таныс адамдар екен, бірі ауылдықтың Қайса дейтін кəртең бастығы, енді бірі Қанатбай екен. Екеуі де сəлем беріп, əуелі Байназардың қасына келді.

	– Ақсақал, хəліңіз қалай? – деді Қайса Байназардың қолын алып, қасына жүрелей отырып.

	– Тəуірмін, қарағым, тəуірмын.

	Екі күннің алдында ғана келіп көңілін сұрап кеткен Қайсаның енді машинамен келуі Байназарға тосын сезілді. Сұңғыла қария өңнен бідеңе сезгісі келгендей Қайса мен Қанатбайдың жүзіне қайта-қайта қадала қарады.

	– Жайша жүрсіңдер ме? Мұнда ерте келіпсіңдер ғой, – деді Байназар сəл таңқалған шыраймен.

	– Əншейін сіздің амандығыңызды білейік деп, балаңыз Жомарт ауырып қалған екен, отауын арғы жоннан кеше бергі ел ішіне көшіріп келдік. Тегі соқыр ішек секілді, алып жүрсе жарылып кете ме деп, ауданнан дəрігер алғалы жəне операция болса сіздер басы қасында болсын деген оймен ала кетейік деп келдік, – деді Қайса.

	– Апырай, аман болса екен, жүрістерің жаман көрінеді, өлгелі жатқан шалды бекер сүйреткелі отырған жоқсыңдар ғой, – деді Байназар күңірене сөйлеп. Бірақ, сөзінің соңын ұзатпай, орнынан лып етіп тез тұрып кетті. Мына хабарды естігенде Заданың жүрегі тас төбесіне шықты. Киімдерін ауыстырып киюге дат қылмай, үйлерін көршісіне тапсырып, асығыс жолға шықты. Байназар Қайсаның “Жомарт соқыр ішек секілді” дегеніне іштей сенген жоқ. Қайта қазбалап сұрауға аузы бармады. Кішкене Бақыт джип машинаға отырғанына мəз, машинаның терезесін ашып тастап, шалғыны жайқалған жол жағасына, қарлы тауға көсіліп жатқан күзгі далаға шаттана қарайды. Жол жағасынан кезіккен қарақұйрықты көріп шаттана айқайлайды. Қайда бет алып, қайда кетіп бара жатқанын сəби жүрек сезер емес. Түйемен көшкенде үзеңгіде аяқ талып, үш күн бойы таусыламайтын сары даланы жеңіл машина екі-ақ сағатта басып, етек жайлауға көшіріліп əкелінген Жомарттың отауына түс əлетінде тұмсығын тіреді. Ауыл маңы қара шобыр адам екен. Байназар машинадан жылай құлап түсті. Дайын тұрған екі жігіт қолтығынан іліп əкетіп отауға енгізгенде шырқыраған ащы əйел үні сай сүйегін сырқыратып жіберді. Келіні Айжанның дауысы екенін білді. Заданың қарлығыңқы дауысы сəлден соң барып əрең шықты. Байназар екі құлағы шыңылдап, отауының төріне іліне есін білмей құлап түсті. Енесі Заданы тас қып құшақтаған Айжанның дауысы бара-бара жіңішкеріп, үні шықпай қалды. Топтасқан əйелдер екеуін ажыратып, үлкендер дауыс айтып жатыр.

	Шұрқыраған қалың топтың ішінде не болғанын білмей қалған Бақыт үйге кіріп, оң жақта керулі тұрған жасыл шымылдыққа үрейлене қарады. Қарады да төр алдында талықсып сұлап жатқан атасын барып құшақтай алды.

	Үйі жеңіл болғандықтан Жомарт биыл арғы жон тауға шыққан болатын. Екі күннің алдында қой жайып отырып іші оқыс бұрап ауырды. Əуелі жел қарыстыға жорыған ол елемей біраз жүрді. Күн түске ойыса келе тіпті шыдатпай кетті. Амалсыз қойын үйіне ертерек қайтарды. Жайлаудан түсетін мезгіл жақындап, күзге тартып қалғандықтан Айжан жүктерін буып ыңғайластырып жатқан. Науаға дүркіреп жеткен қой дүбірінен “Неге ерте келді екен” деп ойлап тысқа шықты. Жомарт көрінбеді. Қойдың соңына көз салып еді, жоғарғы тұмсықта жүрелеп отырып қалыпты. Ауырып қалғанын біле қойды.

	– Ағаңа барып келші, – деді алты жастағы қызы Балғайшаны жұмсап.

	Қызы келгенде Жомарт орнынан əзер тұрды. Баласын қолынан жетелеп, бір шай қайнатым уақытта қарға адым жердегі үйіне əрең жетті.

	– Маған бір пəле жабысты, – деді Жомарт əйеліне, – жақсылап төсек салып жібер, мынау отар қостағы Ақай молданың балаларына айт, төменгі елден дəрігер шақырып келсін. Əй, мына аурудың түрі жаман, бүгіннен қалмаймын ғой деймін.

	Айжанның зəресі ұшып кетті. Қол-аяғы жерге тимей зыр жүгіріп салт жігіттердің қосына барды. Қоста қалған екі жігіт бір табақ қуырдақты енді алдарына алып, орта құмыраны бөліп ұрттап отыр екен. Айжан кірген жерден:

	– Кел, жеңгей, кел, – жеп екеуі кəукелек қақты.

	– Өзі мұнда келмеуші едіңіз, шөп сындырайықшы. Айжанның қатқыл шыққан дауысы екеуін селт еткізді.

	– Мына зəрлеріңді кейін ішесіңдер, үйде Жомарт қатты ауырып, бүгіннен қалмаймын деп жатыр. Сендерге тез дəрігер шақыртсын дейді.

	Айжанның қаны қашып, ақшыл тартқан кескіні екі жігіттің үрейін алып жіберді. Екеуі дастарқандарын жиюға да үлгермей Айжанмен ілесе Жомарттікіне жүгірді. Айжан ашуланып ақыра сөйледі:

	– Аттарыңды əкеліп ерттеп, дəрігерге барыңдар. Ажалдан сендер арашалап қалушы ма едіңдер?! – деді.

	Лезде Жомарттың ерні көгеріп, бетін моншақ-моншақ тер басып кетті. Тыныстап қалған бір əредікте Айжанды қасына шақырды.

	– Əй, “жаман айтпай жақсы жоқ” деген, мына аурудың беталысы жаман, ары болам ба, бері болам ба белгісіз. Əкем ғой ол дүниенің адамы, Бақыт – жас, туған шешемнің өңін-түсін көргенім жоқ, тумасам да туған шешемдей мəпелеп ержеттіріп еді. Шешемді ренжітпе, бəрінен де сол байқұсқа қиын болатын болды...

	Жомарт сөзінің соңын айта алмай Айжанның қолын қатты қысты. Көзі бір жұмылып барып баяу қайта ашылды. Жомарттың адам болмайтынын Айжан да сезді. Ерлі-байлы болып бір күркеде отырғалы жиырма жылдан асып бара жатса да екеуі бірінің бетіне бірі ежірейе қараған емес. “Неке ғайып” дегендей, Айжан мен Жомарттың қосылуы да оқтың қиюындай болып еді.

	* * *

	1957 жылдың маусым айы болатын. Ел жайлауға көшуге қамданып, малын түгендеп, жоғына сұрау сап жатқан кез. Мал ішінен көзге түспегеніне бір қауым болып бара жатқан екі атын іздеп ертемен атқа қонған Жомарт ыстықта көп жерді арылтты. Көлденең жатқан бір қыратқа шығып еді, аты алдындағы теріскенді сайдың жоғарғы жағына елеңдей құлағын тікті. Сайды құлдап бір жалғыз түйе желіп барады екен. Жомарт түйенің қашып келе жатқанын біліп, желіп сайға түсті де, түйенің алдынан шықты. Түрулі сары ала бұйдасы бар екен, жануар атты адамды көргенде байырқалап тоқтай қалды. Осы кезде жоғарғы жақтағы тұмсықтан жаяу жүгіріп келе жатқан бір адамның бараны көрінді. “Осы түйені қуып келесің ғой” деп ойлаған Жомарт түйені жетелеп жаяудың алдынан шықты. Басында көнетоз ақ шыты бар, он алты, он жеті жастардағы қыз екен. Алты айрығынан тер ағып, түтігіп кетіпті. Етектері қыршылған шынтақ жең бешбет киіпті. Мынау түйе Жомарт кезігіп қалмаса оған жеткізе қоймайтын сияқы.

	– Мына түйені қуып келесің бе? – деді Жомарт.

	– Бастауға ешкіммен қосып суғаруға апарып ем, жер көксеген түйе секілді, қашып, жеткізбей... – деді қыз имене сөйлеп.

	– Үйлерің қайда?

	– Жоғары.

	Жомарт қыздың киімі жүлең болғанымен дөп-дөңгелек шаралы көздері мен күнге күйіп тотыққан қоңырқай өңінен бір түрлі жағымды биязылықты байқады. Қайта-қайта қарағыштай бергенін қыз өңінің қызғылтым тартып, ыңғайсыздана қалғанына сезді.

	Түйенің бұйдасын қыз қолына беріп жатып:

	– Мініп ал, жетелеп алайын, – деді.

	– Бас біледі, – деді қыз Жомартқа көзінің қырымен ұрлана қарап.

	Жомарт қызға ілесіп қораның аумағындай ғана шиі бар кішкене бастауға келді. Бастау басында бірді-екілі қойы бар, отыз тұяққа жақын ешкі жатыр екен. Күні бойы жоқ қарап қаңсып кеткен Жомарт атынан қарғып түсіп, бастауға беті-қолын жуып, көзден су ішуге ұмсынып еді:

	– Су ішпеңіз, үйден шай ішіңіз, – деді қыз.

	Қыз дауысы Жомартқа періштенің үніндей естілді. Беті-қолын сүртіп орнынан тұрды.

	– Əнеу тұмсықтың ар жағында үй бар, бара беріңіз, – деді қыз жоғарғы жақты нұсқап. Жомарт қыз сөзін екі етпей үйіне тартты. Күркедей ғана кішкене лашық үй екен, сəлем беріп кіріп келді. Сақал шашы тегіс ағарған, сайман салған талысын алдына қойған арық сары шал төрде етік жамап отыр. Əлгі қызға құйып қойғандай ұқсайтын саркідір əйел ет турап жатыр.

	– Кел, балам, жоғарыла, – деп шал қасындағы талысы мен қолындағы етікті артына қойып қолын жуды ды, сіңірі адырайған ұзын саусақтарымен жер тіреп кейін шегініп отырды.

	– Ия, балам, қайдан жүрсің?

	– Жоқ қарап жүрмін.

	– Е, кімнің баласысың?

	– Байназардың баласымын.

	Шал да, кемпір де Жомартқа қадала қарады.

	– Ерназардың інісі Байназар ма?

	– Ия, – деді Жомарт.

	– Шешеңнің аты кім?

	– Зада.

	Шал басын шайқап кемпіріне қарады. Онан соң Жомартқа қайта бұрылып:

	– Туған шешең сол ма? – деп əжім басқан қабағын көтеріп қойып, қадалай сұрады.

	–Туған шешем Жанбала деген кісі екен, ертерек қайтыс болыпты.

	Жанбала дегенде кемпірі жылап жіберді.

	– Күнім-ау, аман жүрсің бе? Сені де көреді екем ғой, – деп шылауышының етегімен көзінің жасын сүртті.

	Жөн сұраса келе кемпір туған шешесі Жанбаланың сіңлісі болып шықты. Дастарқан жайылып, шай құйылған шақта əлгі қыз да жетті.

	– Балам, Айжан, мына бала бөлең екен, – деді шал Жомартты қызына таныстыра сөйлеп, – бір кезде жеті обада түгел қырылып қалыпты деп естіп едік, міне, дəм айдап тірі көрісіп отырмыз. “Өліспеген көрісер” деген осы екен ғой.

	Жомартқа Айжан бір көргеннен-ақ ғажайып ыстық сезілді. Сол күннен тартып бөлелік жақындықты сылтауратып ара-тұра келіп-кетіп те жүрді. Бірақ, біріне-бірі тіс жармаған болатын. Аяқ астынан екі шал сүйек жаңғыртамыз деп Жомарттың көңілінен шықты да, жылға жетпей тойларын жасай салды. Содан бері аттай желіп тағы жиырма жыл өте шықты. Бұл кезде Айжанның əке-шешесі де қайтыс болған. Тағдырдың мынау мейірімсіз қатал жазуымен қаймағы бұзылмаған лəззəтты тұрмыстың балдан тəтті көрешегі шайқалып, Жомарт пəни дүниеден көрем бе деген қызықты көре алмай, жарық дүниемен қоштасқалы жатыр. Айжан екеуі бірге өткен осы аз ғана өмірінде тұрмыстың сан қилы салмағын тең көтерді. Бірге жылады, бірге күлді. Жадырап, жайнап келген шат заманның шұғылалы нұрына маңдайларын бірге төсеп, ұрпақтарының нұрлы болашағы жағындағы тəтті қиялдардың көз жетпес қиырына, сонау арман белесіне бірге талпынуда еді.

	Сонау елу тоғызыншы жылдардағы “зор секіруде” емшектегі баласын енесіне тастап, Жомартпен бірге темір қорытуға барды. Алпысыншы жылдары тай қазаннан тамақ ішкен ашаршылық кездерде де екеуі біріне-бірі сүйеніш болып, талай тоғандарды қазып, қораларды салуға қатынасты. Соның бəрінде Жомарт бір тоға орнықтылықпен үнемі озат болып шыға келетін. Айжан Жомарттың қолын сипап отырып жылап жіберді. Тағы да айтарың бар ма дегендей Жомартқа қадала қарады. Айжанның ойын ол да түсінсе керек.

	– Өтінерім сол, аш-жалаңаш жүрсең де балаларды оқуынан қалдырма, сауатсыздықтың зардабын бір кісідей тарттық қой, – деді.

	– Мақұл, мақұл, – деді Айжан басын изеп, – тірі болсам осы екі баланың оқуын бөгемеспін.

	Дəрігер келісімен Жомарт тынысын үзді. Дəрігердің де, отар қостағы жігіттердің де ес-ақылы шығып кетті. Сол күні күзем жұмысының дайындығымен тауға шыққан Қуандық əкім Жомарттың қатты жатқанын естіп жонға келе жатыр еді, хабаршының дəл алдынан кезікті. Сол жерден бір жігітті түн қатып ауылдықтағы Қайсаға хабарлауға жөнелтті де, өзі хабаршымен бірге көлік алып, сүйекті үйімен осында көшіріп түсірді.

	Жомарт жерленгеннен кейін Байназар орнынан тұра алмай қалды. Неше күннен бері өзін алмай қыршын баласын алып, тірлігінің тірегі арысын құлатқан қатігез тəңірге нала айтып, күңірене зарын төкті. Кеңірдегінен дəнді қойып, енді су да өтпей қалды.

	Жомарттың жетісін ойда беру үшін отауын машинамен көшіріп үлкен үйінің қасына əкелді. Байназар ескі ағаш төсегінде бүк түсіп жатқан беті басын көтермеді. Шалының Жомарттың күйігінен күн сайын таусылып бара жатқаны Задаға қатты батты.

	“Ей, жаратқан Алла, мынау пендеңе жар болсаңшы, қарығымыз тарқағандай жақсы күнге енді жетіп едік қой, не деген əділетсіз тағдыр еді бұл!” күбірлей сөйлеген Зада көзінің жасын сүртіп, шалының төсегіне басын сүйеп үнсіз отырып қалды. “Ей, Алла сол кезде Əлімхан отыз бес жаста еді еді-ау, Жомартым биыл қырық жеті жаста екен.” Заданың көз алдына қырық жылдың алдындағы Əлімханның өлімі елестеп кетті. Бəрі де кеше ғана болғандай көз алдынан шұбырып өте бастады.

	* * *

	...Ол күнде ауған елдің неше ру, қанша түтін екенін Зада білмейді. Елсінханның соңынан кетеміз деген сөзді үлкендердің аузынан ғана естиді. Ақ шаңыт мұнар басқан, таусылмайтын осынау шет-шегі жоқ үлкен сағалды ойда будақ-будақ шаң қалдырып ауған қалың көш бөкендей жосып келеді. Гансу жеріне өткенде жылқыдан ада-күде айырылған бұл елде бірен-саран болмаса түйеден басқа бұт артар көлік те қалмаған еді. Жүгі жеңілдеген түйеге кəрілер мен балаларды шығарып, жастар түгел көш соңынан жаяу келеді. “Ма Буфаңның қуғыншы əскері ана ауылға шауып, бесіктегі балаға дейін найзалапты. Мына ауылға шауып, əйелдерін олжалап, ерлерін қырып кетіпті” деген үрейлі хабарлар күн сайын жетіп, елдің ес-ақылын кетіріп, ұйқысын қашырды. Ел бірер бастау басына байыздап ыстық су да іше алмады.

	Осылайша жеті күн көшіп, сегізінші күнге келгенде Зада мен қайын сіңілісі Бəтима көш соңына ілесе алмай қалуға айналды.

	Түн жастанып үдере тартқан қалың көш қылтаны жоқ тастақ тақырда шығысты бетке алып шұбырып келеді. Заданың белі айналып түсіп, екі тізесі бастырмай, отыра кеткісі келеді. Сонда да бүйірін қолымен таянып, тісін-тісіне басып түйе аяңынан қалмайды. Бір уақытта қолдасып келе жатқан Бəтима сүрініп кетіп:

	– Тəте, тəте! – деп айқайлап жіберді.

	– Не болды? – деді Зада таң қалып.

	– Алла-ай, ұйықтап кетіппін ғой, – деді Бəтима үрейлене сөйлеп.

	– Ештеңе етпейді, – деді Зада Бəтиманы жұбатып, Заданың өзінің де екі-үш рет көзі ілініп кеткен болатын, – қорықпа, жүріп келе жатып көзің ілінсе недəуір тыңайып қалады екенсің. Денең жеңілдеп, ширап кетесің.

	– Əлгіндей емес, кішкене көрім болып қалдым, – деді Бəтима. Түн ортасына таяғанда Бəтима жүре алмауға алуға айналды.

	– Тəте, ағама айтшы, кішкене дем алып барып жүрейік, – деді жалынышты дауыспен. Бəтиманың дауысын көшпен қатарласып бара жатқан Əлімхан да естіп қалды. Ол түйені тоқтатып, Зада мен Бəтиманың қасына келді. Тастақ далаға сылқ етіп отыра кеткен қарындасы мен əйеліне жаны ашып кетті. Бірақ, елден қалып байырқалауға болмайды. Тіпті қиын болатын, əрі қауіпті еді.

	– Азырақ қайрат етіңдер, алда су бар екен, соған жетіп дамылдаймыз. Шыдамай кетсеңдер мынадан ұстап отырыңдар, – деп Əлімхан соңғы түйенің шомынан екі жіптің ұшын шығарып, Зада мен Бəтимаға ұстатып қойды. Буындары құрып енді бір жағынан ұйқы меңдетіп келе жатқан Зада мен Бəтима жіптен ұстаған соң атқа мінгендей жеңілдеп кетті. Жаз шығып майдың ортасынан ауған шақ болса да, бұл жердің түні едəуір суық еді. Зəйіп тəйжінің елі дейтін мыңға жуық түтін Сайдам ойпатының солтүстігін қырқып өтіп, Тибеттің сары жоны қайдасың деп Көксал тауына қарай қайқая тартты.

	Енді ғана он сегізге шыққан Бəтима қатты өңді еді. Мінезі де жібектей биязы, ауылдағы үлкен-кішіге бірдей ағалап-інілеп үзіліп тұратын. Зада желек жамылып келін болып түскенде ол əлі етегін жаппаған сəби еді, міне енді құдайға шүкір толықсып бойжетті. Мына үркін-қорқын заман келмесе құдаласып қойған жеріне əлдеқашан ұзатылып та кетер еді. Зада Бəтиманы жанындай жақсы көреді. Сырын да осыған ашады. Бəтима да Зададан сырын жасырып көрген емес. Қайшасынан айырылғалы осы Бəтима ғана мұңын бөліп, жаралы көңіліне медеу болып қасынан шықпады. Таң бозынан шыққан көш таулары шалқайып жатқан кең сары ағынды өрледі. Зада мен Бəтима күндегі дағдылары бойынша түйе шомына байланған құрдан ұстап кеңесіп келеді.

	– Осы Мырзағали бірнеше күннен бері көрінбейді ғой, – деді Зада Бəтимаға күле қарап.

	– Түнде біздің үйге келіп Əлімхан ағама əлденелерді айтты да, итарқа болғасын отыруға ыңғайсызданды ғой деймін, көп аялдамай шығып кетті, – деді Бəтима мұңая сөйлеп.

	Көштің алды ағынға сұғымдалған үлкен, жадағай тұмсықтан асқан кезде көлденең тұстан ерттеулі ұзын қара атты жетелеп келе жатқан Мырзағали көрінді. Тура өздеріне келе жатқанын Бəтима да, Зада да біле қойды. Қайдан тапқаны белгісіз, осы түнде Əлімхан бір ат тауып мінген, соны да Мырзағали əкелгенін Бəтима мөлшерледі. Бəтима мен Задаға жақын келген Мырзағали:

	– Мына атқа мінгесіп алыңдар, – деді. Зада айтарға болмаса қуанып кетті. Жүгіріп барып Мырзағалидың қолынан аттың шылбырын алды. Бұл шақта Бəтима Мырзағалидың нұрлана күлімдеп тұрған қызыл сары өңіне ұрлана қарап қалған еді. Қыз көзінен ұшқын болып атылып шыққан ризашылықты Мырзағали көзімен де көңілімен де қабылдады.

	– Жақсы бала-ау, неге тұрсың? Мінгес, – деді атқа мініп алған Зада. Өзінің тұрып қалғанын Бəтима енді сезді. Жүгіре басып Зада мінген атқа жанасалап еді, мейіздей қатқан жарау ат Задаға күш бермей тықыршып шыр айналды. Мырзағали атынан қарғып түсіп, аттың сулығынан ұстап, Бəтиманы қолтығынан демеді. Білегіне тиген жігіт қолы Бəтиманың тұла бойын дір еткізді.

	Бір жылдың алдында Мырзағалидың əкесі құдалық сөйлесе келгенде Қамбас ақсақал: “Мінезді, қолынан құт үзілмегендей жүзі нұрлы бала екен, осыдан кем қор болмаспыз” деп Бəтиманың ықтиярынсыз құдаласа салған. Адам көңілінің қиырына шек жоқ қой. Мырзағалидың бойының сəл шарғалығын қораш көрген Бəтима сырт тартып бір жылға жуық жақтырмай жүрді. Тіпті бірнеше рет орайы келіп жеке кезігіп қалғанда қатқыл сөйлеп ренжітіп те жіберген кезі болған. Ондайда Бəтиманың ыңғылынан хабарлы Зада оған:

	– Жақсы бала-ау, үлкендер “түсі жылыдан түңілме” дейді. Жарқылдаған мінезді, аңғарлы азамат екен. Үлкендердің ақ батасын аттағанда немене солыңнан ай, оңыңнан күн шығады дейсің, тəңірдің жазуы да осылай шығар. Адамның ойынан Алланың жазуы қиын ғой, – деп ақыл кеңес беретін. Сонда да Мырзағали Бəтиманың көзіне қолынан көп ештеңе келмейтін, сылдырап сөйлей беретін, өр кеуде біреу сияқты болатын да тұратын.

	Қай заман, қай дəуірде, қай елде болса да əуелі адамды түсіну, сол адамдар тістесіп, сілкілесіп күн көретін қоғамды түсіну расында қиын-ақ.

	Жүз жасаған бақытты жұбайлардың жұптасып өткен сексен жылы да сол екеуінің бірін-бірі түсінуіне аздық ететін шығар...

	Қара жорғаның үстіне шыққан соң Зада да, Бəтима да бұлтқа мінгендей желпініп кетті. Бəтима жел үрлеп көзіне түсірген жібектей сарғылтым кекілін саусағымен қайырып, Заданың иығына маңдайын тіреді. Басқа ауыр күн туған мына азапты күндерде сүйеніш болғаны үшін Мырзағалиға іштей сүйініп келеді. Ол Мырзағалидың тек өзі үшін бұл дүниеге келгенін, өзі үшін ат жалын тартып мініп азамат болғанын, өзі үшін түн ұйқысын кешіп, жанын аузына тістеп арпалысып жүргенін енді түсінді. “Басымнан ештеңені кешпеген надан балалығым-ай, тірлік таразысының ақылдан да жіңішке есебі барын білмеппін-ғой, енді ренжітпеспін, көңіліңді ауыртқан сол кіналарымды адал арыммен жуармын” деп ойлады. Бəтима өзінің ой жетегінде күбірлеп сөйлеп кеткенін білген жоқ, оның дауысын шалаңғырт естіген Зада артына қайырылып:

	– Жақсы бала бірдеңе айттың ба? – деді.

	Заданың арқасына сүйеген басын жұлып алған Бəтима өзінің дауысының шығып кеткенін сонда аңғарып, сөзімді түгел естіген екен деп ыңғайсызданып қалды.

	– Ештеңе дегем жоқ, əншейін мына аттың жүрісі не деген тынышты дегенім ғой, – деді кібіртіктей сөйлеп.

	– Е, – дей салды Зада, одан артық қузаған жоқ.

	Созыла тартқан қалың көш күн екінтіге айналғанда айналасын биік-биік қара жаңқа тау қоршаған кең аңғарға келіп түсті. Ат үстінде тың келген Зада мен Бəтима еркектер жүк түсіріп итарқа тіккенше, су əкеліп, шай қайнатты. Неше күннен бері жұлары жоқ құмдауыт кер далада бұрлығып келе жатқан ат-көлік бетегелі аңғардың шалғынына обырлана бас қойып, адамдар да жадырай қалды. Шай-шалаңын ішіп қаужалған соң ауыл бастықтары бас қосып, ақыл құрды.

	– Адам да, көлік те ұзақ жол, тақыр далада ашығып, бұрлығып кетті. Мынау малға жайлы жақсы жер екен. Екі-үш күн көлік тынықтырып көшейік, – деп келісті.

	Бəрі бір ауыздылыққа келіп, топ тарайтын шақта есік жақта отырған шоқша сақал бүкір қара шал керегенің сағасынан ұстап орнынан тұрды. Сөйлейтін сыңай білдіріп көпшілікке қарады:

	– Ел бастап жүрген азаматтар, сендерге айтар екі ауыз сөзім бар, – деді екі саусағын шошайтып, – осынша қалың елде кереге жайып үй тіккен екі үй бар екен. Мынау қатындардың қасында жайланып жатып ұйқы қандыратын заман емес. Мұндай күнде үй тіккендерің басқа пəле тіккендерің ғой. Осындай шөбі шүйгін, суы мол жер қазақтың түбіне жетіп, тұқымын құртып келе жатқан жоқ па, мол шөптен екі жұлса көліктің қарыны тояды, шөлі қанады. Алла амандық берсе ертең ерулемей-ақ үдере тарта бергеніміз жөн. Ұзақ жол қажытып шаршап-шалдыққаннан ба, жоқ мынау қораш шалдың сөзін алымсынбады ма, əйтеуір ел басыларының көбі шалдың сөзін жақтырмады.

	Шалдың сөзін құптаған жалғыз Меңдібай дейтін, аздап көріпкелі бар, есалаңдау жалқы жігіт болды. Ол қазан астында бықсып жатқан қодас жапасын қағыстырып қойып, сəл қылилау сол көзін қысып, оң көзімен төрдегіледі ата қарап орнынан тұрды:

	– Мына жердің суы қан татиды екен, көшпесеңдер қойыңдар, жау алатын малым жоқ, жаным аман болса болды. Түнде анау биік шоқыға барып жатамын, соның басынан күн жай қайтады екен, – деді бірдің басын, бірдің аяғын айтып.

	– Онда бəріміз де сол шоқыға барып жатайық, – деді жігіттердің біреуі мысқылдап.

	Сөзі жерде қалғанына шамданды ма, секпіл бет бүкір қара шал кеңестің аяғын тоспай шығып кетті.

	Көп келесі: “жаудың қазірше біздің көшімізден хабары жоқ, сондықтан шет-шегі жоқ мына сары жонда бізге төніп тұрған жау да жоқ” деген байламға келді де, екі күн еру болуға келісті.

	Ертеңіндегі ақшам кезінде осы еру жұртта Əлімханның итарқасына Мырзағали келді. Бəтима мен Зада осында шай ішіп отырған. Зада Мырзағали мен Бəтиманың алдына жаңалап шай құйып, бір нəрселерін жөндестіруге тысқа шықты.

	Айсыз ақшам қараңғылығы қуықтай итарқа ішінде ештеңені көрсетер емес. Бұрынғы кезі болса Бəтима əлдеқашан шығып кетер еді. Бүгін оның керісінше болды. Мырзағалиға шай құйып, жамбасымен сырғып жақындап отырды. Бір сəткі үнсіздікті Мырзағали бұзды:

	– Саған жолығайын деп келдім, некемізді қиып бір күркеге бас сұқпасақ та ата-аналарымыз ақ батасымен құдаласты ғой, алда қандай заман болып кетеді. Екі күннен бері қорқынышты түс көріп жүрмін. Бағана үйде шай ішіп отырсам Меңдібай барыпты: “Түнде үйге жатпа, далаға, ауылдан алыс барып жат, мына жердің суы қан татиды екен” дейді. Ел соның айтқаны келеді деп жүруші еді, бүгін ерулемеңдер деп үлкендерге де айтқан секілді. Ол жындының сөзін олар тыңдай ма?!

	– Түс түлкінің боғы емес пе, əлден үрейленіп, кетеуің кетсе жау келіп қалса қайтесің, – деді Бəтима қалжыңдай күліп. Сөйтті де селк ете түсіп, – құдай сақтасын, құдай жаудан сақтасын, – деп Мырзағалидың иығына басын сүйеді. Қыздың тəтті лебі бұрқыраған жібек шашы бетіне тигенде Мырзағалидың денесі өзі біліп болмайтын бір ғажайып күйге түсті. Бақал саусақты алақанымен Бəтиманың маңдайын сипады. Қыз маңдайы от болып күйіп тұр екен. Оң қолын мойынынан асырып құшағына тартты. Жігіт құшағына құлаған Бəтима буын-буыны босап, өзге бір лəззатты сезімге бөленді. Осы құшақта мəңгі қозғалмай жата бергісі келді. Жігіт ерні қыз бетіне төніп келеді. Дəл осы кезде сыңғырлай сөйлеген Зада əлдене нəрсені көтеріп итарқа есігіне келген еді. Бəтима Мырзағалидың құшағынан сытылып шығып өз орнына барды. Зада екі жастың бал минутын бұзып жібергенімен үйге кірген жоқ. Тағы да бір нəрселерін жөндестіріп сыртта айналсоқтай берді.

	– Бүгін оңаша бір əңгімелесейік, біраздан соң тысқа шықшы, – деп Мырзағали Бəтиманың қолын сипап өтіне сөйледі.

	– Бұл жолы ренжіме, – деді Бəтима да жалынышты дауыспен, – атам түні бойы көз ілмей шығады, ауру емес пе, қасынан екі елі айырылсам ренжиді. Кірпік айқастырмағаныма үш күн болды.

	Мырзағали Бəтиманың сөзіне сенді əрі қатты жаны ашыды:

	– Алла амандық берсе тағы бір кезігерміз, – деп орнынан тұрды. Бəтима Мырзағалиды шығара шықты. Түн көзге түртсе көргісіз қараңғы. Аш көліктердің үй айнала жайылғандағы біркелкі сырт-сырт дыбысынан басқа сыбдыр білінбейді. Қалжырап келген елдің барлығы тегіс ұйқыға кеткен тəрізді. Мырзағали Бəтиманың қолынан ұстап аз тұрды. Көңілінде бір нəрсе айтқысы келді. Бірақ, не айтары өзіне əлі белгісіз сияқты. Қалай зорланса да аузы сөзге келмеді. Төңіректі тұмшалаған меңіреу түнде жүрегіндегі сол қимас сезімді Бəтиманың сүйрік саусақтарын ұстаған алақанымен жеткізді.

	Зада итарқаның босағасында тұр. Ол барқыт түннің, əсіресе мал мен адам жадырай қалған қас-қағым шақтағы тыныштық мезетінің сəл де болса тірлік атаулыға рахат бағыштаған сəтінде көз алдында тұрған қос қара көлеңкеге ет жүрегі елжірей, аса бір сүйінішті тілекпен күлімсіреді. Қою қараңғылық ұялаған сарғыш даланың қоңырқай бетінен, тынық түнгі аспанмен шектескен шетінен, түн түнегін қоюлатқан қап-қара бұлт шоғырының шеті қылтиып келеді.

	“Апырай, ертең күн жауады-ау, жүкті жиыстырыңқырап тастайыншы” деп ойлады Зада. Сөйтті де қайтып итарқа есігіне айналды.

	Зада байқамапты, үлкен үйдің итарқасынан келіп Əлімхан шешініп жатыр екен. Заданы көріп:

	– Əлі жатпадыңдар ма? – деді.

	– Мырзағали келіп жаңа кетті, – деді Зада итарқаның есігін туырлықпен қалқалап жатып, – бүгін көңілім бір түрлі болып тұр, неге екенін білмеймін.

	Əлімхан үндеген жоқ. Өзі де бүгін неге екені белгісіз алақызады. Əкесі Қамбастың сырқаты ауырлап, күн сайын ентігі күшейіп кетті. Əлімханның үндемегені Задаға тіпті қорқынышты сезілді. Итарқаның ірге жағында бырдай болып ұйықтап жатқан үш баласын қайта жауып, қымтап қойды. Көңілі алақызғандікі ме, киімін түгел шешкісі келмеді. Əлімханның қасына жантайып жатып:

	– Бір жерің ауыра ма неге сəлсің? – деді.

	– Ендігі көште əкем көлікке жүре алмай қояр ма деймін. Жер жұтаңдаған сайын тынысы тарылып, ентігі күшейіп барады, – деді Əлімхан мұңая сөйлеп.

	– Алланың бір жазғаны бар шығар, аузымызға тістеп, арқамызға көтерсек те басқа келсе жөнін табармыз, – деді Зада Əлімханның көңілін жұбатып.

	Құлақ тұндыра гүрсілдеп, тарсылдаған мылтық пен гранат дауысынан Əлімханның үй іші шошып оянды.

	– Ойбай, жау басып қалған екен!

	Əлімхан киінгенше, киімшең жатқан Зада жүгіріп далаға шықты. Таң ағарып атып келеді екен. Айналадағы кең аңғарға бытырай қонған елдің бəрі ұлар-шу, төменгі ауыл жақтан бір топ сұр киімді жау осылай оқ жаудырып келеді. Зада қайта жүгіріп итарқаға кіріп:

	– Ойбай-ай, келіп қалды! – деп үш баланың бірін ала жөнелді. Əлімхан да шала киініп, мылтығын мойнына іле салып, екі баласын қолтықтай далаға шықты. Итарқаның айналасына оқ жауып кетті. Аңдып атайын деген оймен ыңғайлы жер қарастырып еді, оңаты келмеді. Ешбір панасын жоқ жазық жерге түскенін Əлімхан сонда білді.

	– Тауға қарай қашыңдар! – деді Задаға айқайлап. Жүгіріп əкесінің итарқасына кіріп еді, Бəтима атасын қолтықтап шығып келеді екен. Екі қолтығында екі баласы бар Əлімхан:

	– Тезірек, тезірек! – деді сасқалақтап, Қамбас қария есік алдына шығып, ауылдың шетінен оқ жаудырып кіріп келе жатқан жауды көрді. Кірпігі сояуланған шұңғыл көзін солай қадап:

	– Маған қарамаңдар, тез жөнеліңдер! – деп өзіне жабысқан Бəтиманы иығынан итерді. Соның арасынша қарт қатты тіксініп “Алла” деп қалды. Аузынан қан бұрқ етіп, Батиманың қолынан сусып құлап түсті.

	– Жүр, Бəтима, жүр! – деді Əлімхан екі баласын қолтықтап қаша беріп, Бəтима əкесінің қасынан əзер тұрып, Əлімханның артынан жан ұшыра жүгірді. Екі баласын көтере қашқан Əлімхан дөңге қарай теріс қашқан Заданы көріп тіпті буын-буыны босап кетті.

	– Зада! Зада! – деп қатты айқай салды.

	Əлімханды көрген Зада қайта қапталдай жүгіргенде алды-артынан оқ қарша борады. Қолындағы баласы ауырлап, кеудесі ып-ыстық болып кетті. Ол құшағы қанға толып кеткенін білген жоқ. Əлдене нəрсе аяғын қағып ұшып түсті. Қолындағы оқ тиген бала өлігі есік пен төрдей жерге барып бір кесек еттей былш етті. Əлімхан Заданың жығылғанын көрді. “Ойбай, бітті-ау,” деді қашып бара жатып, артынан өкшелеп қалмай Бəтима келе жатқан секілді. Əлімхан əлде қалай тағы бір қайырылып қарап еді, Бəтиманың қасында Зада да келе жатыр екен. Екеуі қолдасып алыпты. Заданың қолында бала жоқ. Он шақты жау андағайлап, қылыштарын үйіріп арттарынан қуып келеді екен. Əлімхан ілгерілеген сайын алдыры тігілдеп тауға айналып бара жатқанын байқады. Бірақ, əзірге бет қалқалап атысарлықтай далда, болмаса кісі бойын жасырар жыра кездеспеді. Сондықтан тағы біраз ілгерілеп бір дөңге жетті де, екі баласын жылатып отырғыза салып мылтығын қолына алды. Зада мен Бəтима да таяп қалған екен. Соңдарындағы жау да өкшелеп келіп қалыпты. Масаны асыға екі рет басып еді, мылтығы оталмай қойды, таңдайына жез тұрып қалса керек.

	Əлімханның тынысы тарайып, демі сығыла берді. Заман ақыр күнін бұрын құлағымен естісе, енді көзімен көргендей болды. Өне бойы бір ысып, бір суып түршігіп кетті.

	– Құрыдық, құрыдық, – деп Əлімхан мылтығын лақтырып жіберіп, екі баласын қолтықтап, Зада мен Бəтиманы ілестіре тағы қашты. Алдындағы көлденең жатқан қара қыраттан көзін алмайды. Содан асып кетсе мына жаудан құтылатын сияқты.

	Əскерлердің ұрандаған қорқынышты барылдақ үні тіпті жақындай түсті. Ма Буфаңның əскерлері еркектерді түгін қалдырмай қырып кететінін естіген Бəтима ағасының енді құтылмасын білгендей еді.

	– Ағам-ай! Ағатайым-ай! Жау келіп қалды, андағы екеуін тастай салып қашыңызшы! – деді зар жылап.

	Əлімхан балаларын тастағысы келмеді. Артына қарамай қаша берді. Жаудың жендет сұсты жүзі мен жарқылдаған қылышын көргісі келмесе керек. “Ауыл басшыларының қария мен Меңдібайдың алдыңғы күні сөзін тыңдамағаны-ай, соларға Алла тағала білдіріп, сөйлетіп тұрса да, қан басқырларды қан басып тұрған екен ғой” дегенде іші өртеніп бара жатқандай, аузынан демі жалын болып шықты. “Түбімізге жетті-ау ақыры” деп ол зарлап, бар лағынатын сол шақта жауға емес, елді ата мекенінен аударып тоздырған ел басшыларына төгіп келе жатты.

	Жаяу жаудың соңынан атты жау да жетті. Биік кереге жартастың етегіне іліне бергенде Зада мен Бəтимадан ағып өте шыққан ақ атты жау Əлімханның бала құшақтаған оң иығын шауып өте шықты. Оң қолымен бірге баласы да ұшып кетті. Жан ұшыртқан Əлімхан сол қолындағы баласымен бұрыла қашқан еді; əлгі жауыз келіп сол жақ иығынан келіп тағы шауып өте шықты.

	Əлімхан баласымен бірге құлап түсті. Мына ғұрлы жауыздықтарынан титтей де именбеген екі қанішер Əлімханның басы еңіске қарап жығылған шалажансар денесінің қасына келді. Зада мен Бəтима да жақындап қалып еді. Тұқырайған еңгезердей қара, шырылдап Əлімханның құшағында тыпырлап жатқан үш жастағы баланы желкесінен іліп алып еңіс жағындағы сандықтай тасқа былш еткізіп бір-ақ ұрды. Сағым қуған сары даланың күн қуырған қуаң белінде күнəсіз сəбидің шырқыраған үні аспанда өшіп тындым болды. Əлімханның оң қолынан ұшып кеткен бес жастағы ұлы алғашында үні шықпай шекесінен жараланып талып қалған екен, Зада мен Бəтима келгенде ыңыранып басын көтерді. Зада тұра ұмтылып еді, былшиған семіз қара əскер қолынан шап беріп ұстай алды. Əлімханның қан жапқан денесін құшақтай құлаған Бəтиманы екі əскер жұлқып қайта тұрғызды. Бес жастағы баланың көзі ештеңені көрмей қалса керек, айналасына қолын созып:

	– Аға! Аға! – деп жан ұшыра шырылдады. Сəбидің аянышты үні жауыздардың құлағына жақпады білем, əлгі еңгезердей қара мылтықтың көкпеңбек үшкір найзасын шығарып, айналасын тырналаған сəбиге аш қасқырдай төніп, айналасынан құтқарушы іздеп шырылдаған осы бір жапырақ етке қанды шеңгелін салды, баланың ақ жүрегінен “кірш” еткізіп найза салып тік көтерді. Сонда:

	– Алла! Алла-ай! – деп жан дауысы тəңірге жеткен Зада ышқына барып құлап түсті. Бəтима мына сұмдыққа жаны төзбей одан бұрын талып кеткен еді.

	Тазығыр тау шоқтығына таман біткен, арқар бойы тіп-тік қара жартас жаңғырып қайтқан жас ананың əлгі жан дауысы бұлт бүркеген сұп-сұр аспанды найзадай тілді. Сан ғасырды меңірейіп мелшиюмен өткерген қара жартас жас ананың сол жан дауысы мен қос сəбидің ақтық шырылдаған үнін көпке дейін күңгірлеп қайталап тұрды да, қақ ортасынан сызат алып қатты бір сілкінгендей болды. Əлемнің жарығы – күн де жер бетіндегі жауыздықтан өртенгендей қара қоңыр мұнар бүркеніп, күреңітіп қарауыта берді. Жеті обаның бетегелі қойнауы лезде қанға батып, өксіген жетім бала мен жесір ананың аянышты зарымен тербеліп тұрды.

	Қаңырап қалған қара күркелердің іргесінен көкке қарап ұлыған иттердің беймаза дауысы адам зарына тоғысты.

	Адамзат тарихында қан судай аққан, адам еті шөптей туралған сан қилы қанды қырғын соғыс болғаны хақ. Бірақ, соның бəрінде жазықты кім, бейуаз кім екені айырылған ғой.

	Зада түс ауа есін жиды. Өліп қайта тірілген адамдай жарық дүниеге меңірейе қарады. Екі құлағы тұнып ештеңе естімей қалған сияқты. Айналасы бірін-бірі құшақтап жылап отырған өңшең əйелдер мен балалар. Қасында сұлап Бəтима жатыр. Бəтиманы құшақтай алып басын көтерді. Оның кеудесіне жабысқан қан қап-қара болып ұйып қалыпты.

	– Жақсы бала-ау, жақсы бала! – деді солқылдай жылап, осы кезде су етіп құлағы ашылып кетті. Айналасы күңіренген зарлы жылау. Бəтима əрең есін жиды. Задаға бажырая қарап аз отырып барып, ышқына еңіреп құшақтай алды. Екеуі бірін-бірі тас құшақтап жылай берді, жылай берді...

	Күж етіп айқай салған, мойнына қылыш асынған атты жаудың үрейлі дауысы күңіренген елдің шуылын су сепкендей басты. Кішкене балалар көздерін жұмып, шешелерінің құшағына тығылды. Бастық іспетті, ұзын шекпенін желбегей жамылған еңгезердей сығыр көз қара аттан түсті де, ырғала басып, қалың əйел мен балалардың қарсы алдына келіп тоқтады. Қасында білектерін сыбанған, қолдарына жарқылдаған қылыш ұстаған екеу бар. Бастығы кімді меңзесе соны шауып тастағалы тұрған сияқты. Бастық өз тілінде былдырлап, қолдарын сермеп бірдеңелерді сөйледі. Ешкім тілін ұққан жоқ. Ұқпаса да ұқпадық деген пенде болған жоқ. Отырғандарда ондай үн шығаратын жан да жоқ еді. Бастық қолын арт жағына сермеп еді, имең қаққан, шоқша сақалы бар, жіп-жіңішке арық қара біреу жетіп келді. Тегі тілмəш болса керек. Көпке қарап қолын қусырып тұра қалды да, бастықтың қолын сілтеп сөйлеген сөзін, өзінің əрең сөйлейтін бірер қайырым ұйғырша тілімен үзіп-үзіп əрең жеткізді.

	“Жүктеріңді жиыстырып ел ішіне қайта көшуге дайындалыңдар, бірде-бірің шетке шығып қашып-пыссаңдар атып тастаймын” депті əлгі сығыр қара. “Енді біздің өлгеннен басқа неміз қалды. Байдан, баладан түгел айырылған соң, тірі жүріп қайтеміз. Тіпті тірі жүргенде мына жау енді бізге не күн көрсетеді” деп ойлады Зада.

	Қанша ел аман кетіп, қанша ел қырылғаны белгісіз. Үш мыңнан аса жаны бар, мыңға таяу түтіннен бараны мыңға жуық адамды бір жерге жиыпты. Тақыр қабақшаның үстінде қос-қостан маталып қырықтай ер азамат тұр. Бəтиманың көзі Мырзағалиды іздеп сол топтың арасын тінткілеп жүр. Көбі түс таныс адамдар екен. Маталған малша ретсіз ұйқы-тұйқы тұр. Бергі шетінде Мырзағали көрінбейді. Бəтима жаудың сөзінің ештеңесін ұққан жоқ... “Сол маталған топтың ішкі жағында бар ма екен...жоқ əлде қашып кете алды ма екен... жауыз жаудың кескілеуі мен қорлауына түспей кетіп қалса екен-ау” деп тіленді ішінен.

	Қара шобыр болып əр жерге үркердей ұйлыққан он шақты топтың ең аяққы, қараңы молаңдауынан ақ шытын басына орай тартқан, белі иіліп бүгілген, жетпіс жастардағы қария екі қолын алдына қусырып орынынан тұрды. Əуелі екі алақанын жайып аспанға қарап алып, бір ауыз аятты зор дауыспен зарлап оқып, онан соң:

	– Дат! – деп дауыстады.

	Бастық “немене?” дегендей қылышының сабынан ұстап, қынабын айбармен толғап қойып, қарияның алдына барды. Қария иіліп тұрған белін онан əрі маңдайы жерге тиетіндей иіп екі рет тағзым етті. Онан соң екі қолын тізесіне тіреп басын əзер көтерді. Бастықтың соңынан бүкшеңдеп əлгі тілмəш та солай барды.

	– Бастықтан өтінеріміз бар, – деді əлгі молда тілмəшқа қарап. Бастық тілмəштің аузынан шалдың сөзін ұқса керек “айт” дегендей ишара білдірді.

	– Бəріміз де бір Алланың құлы, діні мұсылманның баласымыз, көп адамымыз қырылды, шаһит болды, бəрінің беті жасырылмай жатыр, Мұсылман адамның өлігін көре тұра бетін жасырмау шариғат үкіміне дұрыс келмейді, бізге рұқсат берсе бүгін өлген адамдарымыздың бетін жасырсақ, қарға құзғынға жем қылмасақ, – деді молда.

	Күн екінті болған шақта екі қария Зада мен Бəтиманы уата жүріп, Əлімханды үш баласымен жерледі. Төртеуіне арнап басына төрт тас қойды...

	Мезгілсіз қаза көрген есіл азамат үш баласымен осылайша бір биік қара шоқының етегіндегі тепсеңде қалды. Ал, əкесі Қамбас өзеншенің жиегіндегі тақырға жерлене салды...

	Зада осы күні марһұмдардың соңынан кетуге бел буып басын көтерді. Бəтима екі алақанымен бетін басып, анадайтын жерде бүкшиіп жатыр екен. Қара мақпал шашы дудырап бетін жауып қалыпты...

	Аяу ма, меңіреу ме? Ол Бəтимаға тесілді де қалды. Соңынан: “мен өлсем мына бейбақ жалғыз қалады-ау” деген қиял кешті. Сөйтті де екі қолымен басын шеңбектеп: “Ей, Алла, осылайша шулатып, қанымызды мына қара жүректерге төктірерің бар, несін жаратқансың бізді?! Бейуаздың жазықсыз төгілген қаны мен көз жасын көретін, əділ құдай, қайдасың, қайдасың?!” деп бар дауысымен айқай салғысы келді.

	Күйік оты көкірегін жалап, сабырынан сарқылған сол минутта тасы Қамбастан естіген “өзін-өзі өлтіру – ең кешірілмейтін ауыр күнə” деген сөз есіне түсті. Сонан соң əлгіндегі өлуге бел буған қорқынышты ойынан аздап сейілгендей болды. Оң қырынан бүк түсіп жатқан Бəтиманың бетін сипап еді, қолы шылқылдаған жасқа шыланды. Сонда барып оның ұйықтап жатпағанын, жылап жатқанын, оның да мынау қатал тағдырдың басқа салған ауыр күнін бордай үгіліп, күйреген көңілмен терең сезініп жатқанын білді.

	Елді шырқ үйірген жау ертеңінде малды да бір жерге иіріп, қалағанынша сойды да, алдын шылбырлап кептіре бастады. Ақсақалды шалынан баласына дейін мал десе өлетін қазақтың мынау күнде малын шетінен кіріп соймақ түгілі түгелдей қырса да мойын бұрар шамасы жоқ. Бірнеше үйден бірігіп жарымдап қана қалқита салған күркелерінің астында ұйлығып-ұйлығып отыра берді. Балалардың үрейі əбден ұшқан екен, тіпті көбінің үнін шығарып жылауға да бата алар емес. Бойында жан жоқтай буындары құрып, аяқ-қолдары қалтыраған əйелдер орындарынан əзер қозғалады. Балалар ересектерді пана тұтып қолтығына тығылса, əйелдер байлаудан қалған өлмелі шалдарды пана тартып, соларға жақындап төңіректеріне үрейлене көз тастайды. Жарқылдаған қару ұстаған сұп-сұры бөрте əскерлер бір түрлы суық ызғарын сыртына шашарып, қызылды-жасылды киінген əйелдер мен қыздарға қабатын итше сұқтана қарайды.

	Күн кешкіруге айналға мезет болатын, Зада мен Бəтима енді бір ыстық суды алдарына алып отырған. Күн бойы екеуінің де тіс айқастырғаны осы еді. Соны да тағдырлас екі қарияның қайта-қайта қузауымен əрең еріндеріне алған болатын. Өздерін қанша зорласа да тамақтарына бірдеңе тұрып қалғандай жұтым атаулыға титтей де тəбеттері тартпайды. Сөйтіп отырғанда есік алдына өңдері бір-бірінен айырғысыз екі əскер жетіп келді. Екеуінің де ұп-ұқсас сығыр көздері бірдей Бəтимаға қадалды. Бұлардың бір сұмдықпен келгенін Зада да біле қойды да, қолдары қалтырап, орнынан қозғалуға шамасы келмейтіндей денесі салдырай берді. Бəтима жау сұрының өзіне қадалғанын алғашында білген жоқ еді, əлгілер мылтықтарының шақпағын шатырлата қайырып, қолдарымен өздері жатқан көп шатырды нұсқап, жүр дегендей гүж етіп айбарлана қалғанда барып, қауіп-қатердің өз басына төнгенін білді.

	– Ойбай-ай, Зада тəте-ай, мыналар қайтеді, – деп Заданы құшақтай алды. Тірі жібергісі келмеген Зада Бəтиманы құшағына тарта беріп еді, екі жендеттің қарулы қолдары Бəтиманы Заданың құшағынан еріксіз жұлып алды. Бəтиманың етегіне жабысып орнынан сүйретіле тұрған Заданы біреуі кеудеден қағып ұшырып жіберді. Онсыз да қайратынан айрылып əлсіреп отырған Зада қайтіп орнынан тұра алмай қалды. Екі құлағы шыңылдап, жер көшіп бара жатқандай болды да, көзі қарауытып кетті.

	Екі жендет Бəтиманы сүйреген беті қалың шатырдың шығыс жақ шетіндегі үлкен ақ шатырға əкелді. Шатыр есігінен кірісімен Бəтиманың танауына бір түрлі сүркей жағымсыз иіс келді.

	Шатырдың төріндегі төсекте басы айнадай тап-тақыр, қою қара қасты, қияқ мұртты, жасы қырықтар шамасындағы біреу отыр екен. Өз тілінде былдырлай сөйлеп, орнынан күле түрегелді. Бəтима “ұқпаймын” дегендей басын шайқады. Осы тақыр бастың есік пен төрдей ұзын ақбоз ат мініп ойқастап жүргенін кеше де көрген. Оның əскердің үлкен бастығы екенін білді. Бастық əлде бірдеңелерді айтып қолын сілтеп еді, əлгі екі жендеттің бірі шыға жөнелді де, көп айналмай ұзын қара шапаны бар, қайсы ұлт екені белгісіз, шала-шарпы қазақша сөйлейтін біреу жетіп келді. Бастыққа маңдайы тізесіне тигенше иіліп сəлем берді. Бұл тілмəш екен, бұны да кеше бірнеше рет көрген, Бəтима тани қойды. Бастық екі қолын кеудесіне айқастыра ұстап орнынан тұрды. Үнсіз айналасындағыларға көзінің қырымен барлай қарап еді, бəрі жапа-тармағай шыға жөнелді. Сосын əлгі тілмəшқа бұрылып бідеңелерді айтты. Тілмəш каукелек қағып, Бəтимаға жымия орындық əкеп қойды да:

	– Мына кісі Ма шауие, бүгін сізді қасымда қонады дейді. Не қажет болса да, не талабы болса да орындаймын дейді, – деді жыпылықтай сөйлеп. Құтылуға болмайтын жауыздықтың сұм қармағына мықтап ілінгеніне Бəтиманың көзі жетті. Тұла бойын еркінен тыс бір түрлі намыс пен кек кернеп, іштей толғанып аз үнсіз отырды. Қолма қол қарсылық қылғанда оның нəтижелі болмайтынын да білді. Ақылы ар-намысымды таптатқанша ебін тауып жастығымды ала жатайын деген бекімге келді.

	– Ұлықтың бұйрығына қарсылығым жоқ. Бірақ, өзі сұрап отыр ғой, қоятын жалғыз талабым бар, – деді Бəтима, – елімізді қынадай қырып қолына қаратып отыр. Қарсылық қылғанда қолымыздан не келеді. Десе де бəріміз бір мұсылманның баласымыз, Алланың үмбетіміз, бүгін маған рұқсат берсін, көшіп-қонып, азып-тозып келеміз, киім жаңалап, жуынып-шайынып алайын, Ма Шауиенің талабын ертең орындайын.

	Ма Шауие қабағын көтеріп сəл ойланды да:

	– Мақұл, бүгін жақсы демал, – деп Бəтиманы қоя берді. Бəтима Ма Шауиенің шатырынан шыққанда тұншығып барып тынысы ашылған жандай соза бір тыныс алды. Əлгі екі жендет лезде қайта сап ете қалды. Бəтима күркеге келгенше екеуі бірдей қаздай қатарласып еріп келді.

	Бəтима келгенде Зада иен далада қалған жандай құлазып, жалғыз жылап отырған болатын. Батима бүгін мұндай тез оралады деп ойламаған. Бəтима кіріп келгенде өз көзіне өзі сенбеді. Шылауышының етегімен көзінің жасын сүртіп тастап, қайта қадала қарады.

	– Қоя берді ме? – деді үні дірілдей шығып.

	– Қоя берді, – деді Бəтима бір жола құтылмаса да Заданың көңілін орнықтырғысы келіп.

	– Сені енді жібермейді ғой деп ойлап едім.

	– Осы бір күнге рұқсат алып келдім, бір күн болса да қасыңда болайыншы деп.

	– Ей, Алла, мынау тарыдай шашылып, ата мекенінен айырылған аз ғана елдің арын таптап, қанын судай шашқан тойымсыз қара жүрек жауыздарға жасыл түсірсеңші! Күңіренген кəрілер мен сəбилердің көл болып көлкіген көз жасы мен ащы зарын көрсеңші... Алладан тілек тілеп, бар наласын төгіп жылау аралас зарлана сөйлеген Зада орнынан тұрып Бəтимаға тағы қадала қарады. Оның өңі бұрынғыдай сынық емес, бір түрлі көкшіл тартып сұрланып, бойына бір түрлі ажар бітіп кеткен сияқты, кескіні ғажайып тікшіл көрінді. Мынау ел басына заман ақыр орнағалы қаралы күндердің қайғысы оның бойынан алас болып көтеріліп кеткендей. Төңірегіндегі барлық нəрсеге орнықты көзбен зілдене қарайтыны қалай? Заданың көзіне бұл Бəтима бұрынғы Бəтима емес. Басқа бір Бəтима сияқты, басқа Бəтима болғанда дүниенің ұңғыл-шұңғылын əлі барлап жетпеген, ұяң, нəзік Бəтима емес, көп нəрсені көрген, жамандық пен жақсылықты əбден түсінген, ештеңеден тайынбас Бəтима сияқты көрінді. “Ей, құдай-ай, сұмырай жау не қылса да мына албастыны торына түсірген екен ғой, ақылдан айырылған қу сайтан сол, қолдары өз туысқандарының қанымен боялған жендеттердің құшағында қайтіп жатты екен. Енді жарық дүниенің бұған не керегі бар, бүйткенше өлсе еді ғой...” деп ойлады Зада. Жаны өзімен бірге жаралғандай көретін, талай заман бірге күліп, бірге жылап, көргілікті бірге көрген ардақты қайын сіңлісі енді көзіне бір түрлі сүркей, адам баласы жақындаса болмайтын жиренішті адам сияқты көрінді. Миын осы ойлар торлаған сайын Бəтиманың бетіне қарағысы келмеді. Тіл қатпай түнеріп бірталай отырды. Сонан соң жынды адамша орнынан бір бұлқынып қойды. Өзін осы күйге түсірген мынау ит қиян тұрмыстан кеше салғысы келді: “Əй, сорақы албасты, сұмырайлар сені бекер қоя берген жоқ қой” деді өзіне өзі іштей күбірлеп.

	Бəтима Задаға тіс жарып ештеңе айтқан жоқ. Басын буған күркенің бір түкпірінде жатқан шешесінің қызыл борлатпен оюлаған, қара киіз қабы бар қобдиын сол түкпірге жүгіп отырып ашты. Қобдидың ең түбінде қаракөк торғынға қабатталып оралған, жезбен екі жерінен сақиналанған ағаш қыны бар өткір сары мойнақ кездікті қолына алды. Кезіктің еш қылау түспеген көк селеу жүзіне қадала қарап ұзақ отырды. Осы кездіктің Баркөл жеріндегі кездерінде шешесі Бəтиманы ертіп төркіншілей барғанда нағашы атасы берген еді.

	– Қартайып көзім нашарлап барады, қолыма балға ұстағалы қырық жылға таяды. Өмірімнің дені осы шықылдақпен өтті. Қолымдағы бар өнерім осында, өңі сəл солғын болғанымен өткірлігінде мін жоқ. Қарғам, күндердің күнінде бұның да бір ес қатар шағы болар, көзімдей көріп ұстап жүр. Саған мінгізген атым осы, – деп нағашысы Бəтиманың қолына ұстатқан.

	Бəтима ол күнде кіп-кішкене кездікті пəлендей құнды нəрсеге баламаса да, нағашы атасының қол болған соң ардақтап, кес теленген орамалға түйіп, өзінің жіп-су, теңге-моншақ салып сақтап жүрген кішкене қобдишасына салып сақтап қойған. Сары мойнақ кездік сол қалпында жарқырап тұр. Кездікті алақанына салып, ары-бері төңкеріп тағы біраз отырды. “Шіркін, сол кезде осы кездікті қолыма алғанда шешем марқұм сияқты мұнымен тон пішіп, ою оямын, ақ батамен ақ тілеуге сойылған малымызды бауыздатып, жақсылыққа жұмсармын деп ойлап едім ғой, басыма мұндай күн туып, мұнымен адам өлтірем деп ойлаған ба едім, шіркін! Не де болса арам өлгенше жастығымды ала кетейін. Адам қанын ішіп тоймаған мынау қара жүрек жаулардың шеңгелінде көкірегі шерге толып, у жұтып отырған сорлылардың аз да болса тынысы кеңісін” деп ойлады. Сөйтті де кездікті тағы да аударып-төңкеріп қарады. Өрнек салынған сары мойнағы алтын сияқты жарқ-жұрқ етті. Кездіктің талай жылдан бері ештеңеге тимеген көкшіл жүзін мешпетінің етегіне сүртіп, көзінің қырымен Задаға қарады. Заданың өңіндегі өзгерісті Бəтима да білді. Сонда да Заданың өзіне неге жирене қарағанын түсінген жоқ. Көңіліндегі түйдектеліп өрекпіп тұрған сөздерінің шетін шығарып тыныстағысы келді.

	– Мынау нағашы атамның қолы еді, талай жылдар сол кісінің көзіндей көріп, ырымдап сақтап жүріп едім. Мына жаудың сұры өте жаман, маған жарық дүниеден қараңғы дүние жақын секілді. Басқа қолдан келер не бар. Жанымда жүрсінші деп алып жатырмын. Бүгіннен бастап жалғыз қалсаң өзіңе-өзің берік бол. Аман болсаң елді-жерді табарсың... – Бəтима сөзінің соңын айтпай үнсіз тұрып қалды.

	Зада Бəтиманың жайын енді түсінгендей болды. Оның өмірден, мынау ит құйрық тірлік дүниесінен біржола үміт үзгенін де іштей межеледі. Жүрегі зу етіп тас төбесіне шықты. Көздері қарауытып, кеңсірігі удай ашып, тұла бойы еріксіз дірілдей бастады. Тоңғандай немесе күйіп-жанып бара жатқандай хал кешті. Ақыры неше оқталып барып аузы сөзге əрең келді:

	– Ондай торықпашы, қарғам! – деп кемсеңдей сөйлеп оны құшақтай алды, – жаудан өлсең өл, жазықсыз қырғындалған көп шаһиттың бірі боларсың, жалғанда өзіңді өзің өлтіре көрме, өзін-өзі өлтіру ауыр күнə.

	– Өзімді неге өлтіреді екем? – деді Бəтима үні қатқылдау шығып, – зұлымдардың бастығының бірін ала кетемін. Əсіресе анау шой қараны жаһанамға, əттең, өз қолыммен жөнелтсем, жаудың қолынан туралып өлсем де арманым қалмас еді.

	Зада Бəтиманың ойын енді толық түсінді. Бəтиманың сөзінен де, өзінен де ғажайып қатқылдық байқалы тұр. Қаны əбден қарайып, басын бəй тігіп, өлімге əлдеқашан бел буып алған сияқты.

	– Қарғам-ай, саған не деймін! – Зада кемсеңдей келіп Бəтиманы тағы құшақтады. Бір ойнап, бірге күлген, жаны бірге қайын сіңлісін өлімге мүлде қиғысы келетін емес. Бəтиманы құшақтаған бойы сыңсыған зарлы үнімен ұзақ сұңқылдап жылады. Бірақ, Бəтима жыламады. Қара көк торғын мешпетінің етегін бұрап ұстап, тісене шеңбектеді.

	Түн бойы Зада да, Бəтима да көз ілген жоқ. Алысырақтан жаралы біреу қиналып ыңырана зарланады. Көрші күркедегі қайта-қайта булыға жөтелген кəрі шал тəңірге тіл тигізіп, қарғанып-сіленеді. Анау шеттен тоқтаусыз шырқырап жылаған бір жас баланың жағы сембеді. Баланың дауысы онсыз да елжіреп жатқан Заданың жүрегін тіпті езе түсті. Зада өксік атып ауыр күрсінді де оң қырына аунап түсті. Екі баласының өлімі көз алдына елестеді. Жан үзер алдындағы жандай көрпенің қолына ілінген бұрышын шеңбектеп екі бүктетіліп ышқынып кетті. Көзінен аққан жас кеудесіне жұмарланған талдырмалы көрпені шылқытып жіберді. Екі баласының сол күнгі шырылдаған дауысы дəл құлағының түбінен естілгендей болып, кеуде сүйегі қақ айырылып, екі құлағы шыңылдап сала берді де, содан əрі не болғанын білмей қалды. Едəуір уақыт бүтін денесімен солқылдап, ықылықтап жатты. Сəлден соң шиқ-шиқ еткен дауыс шығып, ықылығы тоқтап қалды. Бəтима Заданың жылап жатқанын білді. Жұбатқысы келіп неше оқталды. Бірақ, қалай жұбата алады?.. Сосын: “жыласын, жыласын, сексеуілдің шоғындай ішін күйдіріп бара жатқан күйік отын көз жасымен бассын” деп ойлады.

	Ұйқысыз жатқан Бəтима басын көтеріп төңірегіне көз салды. Шығыс жақтағы құмды даланың жиегіне сұғынып жатқан қара көк аспанның шеті ақтаңлақтанып келе жатқанын байқады. “Ей, құдірет, жаңа ғана кеш болмап па еді, көзді ашып жұмғанша таң атуға айналыпты. Шапқан аттай зулаған есіл дүние-ай! Кешегі жарқырап жанып тұрған жанар бүгін сөнген, кешегі от басы балаға толы қордалы жанұяның бүгін түтіні өшкен. Бір шеті жап-жасыл болып көгеріп келе жатса, бір шеті опырылып түскен хикіметіне көз жеткісіз қақсал дүние-ай!” деп өзіне-өзі күбірлеп, тірліктің соғылып жатқан соңғы сағатын естігендей болды. Сөйткен сайын жүрегінде қалған орыны толмас өкініш іші-бауырын онан əрмен шеңбектеп, көзге көрінбейтін сұмдық бір күш құрсаулап құрыстыра түсті.

	Таңның алакеуім шағында төңірегін осқылаған əр қилы зарлы сұңқылдарға құлағын түріп тағы біраз отырды. Сүйріктей ұзын аппақ жаралған саусақтарымен тақыр жердің шағыл араласқан сары топырағын шеңбектеп ұстап, қатты-қатты қысты. Аппақ иегіне тиіп тұрған мақпал шапанының жағасын маржандай мөлдір тістерімен тістеп көзін жұмды. Жапыраққа тұрған шық сияқты жас тамшылары қыр мұрынының екі жағындағы жас ағармен маржандай домалап, төгіліп-төгіліп кетті. “Əттең опасы жоқ қу жалған-ай, алдап соқтың-ау, жемісіне ұмсындырып, ұмсындырып, ақырында гүл шеңгелдетіп кеттің ғой. Сонда Мырзағалидың бетін неге қайтардым екен. Шіркін-ау, азырақ оңаша кезігейікші деп өтініп еді ғой. Сонда осындай бір заманақыр күннің келіп, аз ғана елдің түте-түтесін шығарып тоздыратынын көңілі сезді ме екен əлде?! Сонда маңдайынан сипап, көкірегіне басымды қойсам, бір күн болса да қызық көрсем, шіркін, арманым болар ма еді!..” Бəтима екі күннің алдындағы Мырзағалимен кездескен қас қағым шақты ойлаған сайын өзін-өзі кінəлап, Мырзағалиға жаны ашып, іші-бауыры күйе түсті. Көз алдында Мырзағалидың мүсеуіреңкі сынық кескінмен ала көлеңке ақшам жарығында тартына қарап, жалына сөйлегені, айналасына əлсін-əлі үрейлене құлақ түргені ап-анық елестеді. “Ей, жаны пəк, көңілі жарқын сабазым-ай, неткен жуас, неткен сабырлы едің! Сол күні ыстық құшағыңа тартар болсаң кеудеңнен итеріп, бетіңді қайтармас та едім ғой. Махаббат құшағында бір күн, бір сағат болса да еркін тыныстар едім-ау” деді іштей күбірлеп.

	Зада таң атқанда басын əрең көтерді. Екі көзі жылай-жылай көлкілдеп ісіп, жұмылуға айналыпты. Заданың көнек болып ісініп кеткен жүзін көріп Бəтима шошып кетті. Жүгіріп қасына келді. Бетінен сора-сора болып ағып тұрған жасты өз орамалымен сүрткен Зада қайта қисайып, бүк түсе қалмақшы болып еді, Бəтима зорлап басын қайта көтертті.

	– Тəтем-ай, біреу болсақ та тірі қалайықшы, бір ауыл бір-ақ құрып кететін болдық қой, – Бəтима жылау аралас сөйлей отырып, Заданың ғажайып дірілі бар қолын ұстады, – тəте, сен қайрат ет, жау мені қоятын емес, сен қайтсең де тірі жүріп елді, жерді тап!

	Заданың бойына сəл жан кіргендей болды. Бəтиманың зорлауымен беті-қолын жуып, бір-екі шыны жылы су ұрттады. Зада тағы жылады. Балалары ұстаған шыны, балалары ойнаған жер, əсіресе кіші ұлы сүйретіп жүретін ойыншық арбаны көргенде көкірегіне от түскендей іші-бауыры тағы да өртеніп кетті. Бүйірінен оқ тиген жандай қолындағы шынысын қоя салып, құрысып құлай кетті.

	– Үйбай-ай, бір жерің ауырып кетті ме? – деп Бəтима басын сүйемек болып еді. Қолын сілтеп одан əрі құрыса түсті:

	– Ішім от болып күйіп барады. Шіркін-ай, құлындарымның дауысы құлағыма естіліп тұрғанын қарашы! – Зада жынданған адамша қайта басын көтерді. – Жақсы бала-ау, күнім, қарашы, біреу айқайлап тұрған сияқты. Сыртқа келіп тұр ғой деймін.

	– Ол ойлай бергендікі емес пе, жантайып біраз деміңді алшы! – Бəтима зорлап Заданың басын қайтадан жастыққа тигізді.

	Түс ауғанша Бəтима жалықпай кішкене кездігін қайрады... қайраған сайын ұзақ жыл орауда жатып қоңырқай тартып қалған кездіктің жүзі жарқырап ашыла түсті. Былай қарағанда ол сабы мен басы қосылғанда бір сүйемге толмайтын кездік емес, адам баласына қастас ғажайып бір мақұлықты турайтын қырық кез наркескен қайрап отырғандай күйде еді. Бір кезде кездікті тізесінің астында жатқан оюлы көне от киіздің шетіне сүртті. Кездіктің қайрақ жалап күмістей жарқыраған жүзі күркенің саңылауынан түскен болымсыз жарыққа шағылысып жарқ-жұрқ етті. Бос ұстаса қолынан түсіп кететіндей ұқыптап ұстап, еш нəрсеге орамастан етігінің қоншына қыстырып қойды. Бəтима бүк түскен бойы оң жақ бетін жастыққа тіреп, ғажайып бір сырлы көзбен өзіне тесіліп жатқан Задаға қарап аз тұрды. Оның көзінің айналасындағы ісік сол қалпы екен.

	– Тəте, басыңды көтеріп бір-екі кесе шай ішпейсің бе, – Бəтима сөйлей жүріп, есік жақтағы құманның қасына барды. Бірақ, Зада жауаптың орнына жастықтан басын сəл көтеріп шайқап қойды.

	Заданы ырқына көндіре алмаған соң Бəтима басын жуып, тырнақтарын алды. Ретті таза киімдерін киді. Судай жаңа мақпал шапан мен өрнек салған қос етек ақ торғын көйлек Бəтиманы құлпыртып жіберді. Зада күркенің қазан жағындағы орнында əлі бүк түсіп жатыр. Екі көзі Бəтимада. Бəтиманың мынау тойға баратындай жасанып жатқанын өз көңілінде тым жақтырып кетпесе де сұрағысы келмеді. Басқалай бір нəрсе айтқысы келгендей болады, бірақ, не айтары əңкі-тəңкі болған миына түк келмейді. Сөйлейін деп оқталса болды, көзіне жас тола кетеді де, көмейіне бірдеңе тұра қалғандай үні бөгеле береді.

	Сөйтіп кірпігін қанды жасқа малған мынау бір күнде жылжып өте бастады. Күн батып, жер бетіне көлеңке толық жайылған шақта мылтық асынған екі əскер есік алдына жетіп келді. Шала жабылған есік саңылауынан Зада оларды анық көрді. Бəтиманы əкеткелі келгенін біліп басын көтерді. Бəтима бұларды əлі көрген жоқ еді. Ол ақ көйлегінің етегіндегі бырысып қалған жерін қолмен жазып отырған болатын. Əскердің тарпылдаған аяқ дыбысымен есікке жалт қарағанда барып, сұмдық уақыттың жеткенін білді. Ең алдында тұрған еңгезердей қара əскер мылтықтың ұшымен “жүр” дегендей есікті нұсқады. Шапанының жағасын түзеп есікке барған Бəтима кілт артына қайрылып, от басына қарай сырғып келіп сілейіп қалған Задаға сырлы кескінмен күлімсірей қарады. Бір нəрсе айтатын жанша иегін көтеріп барып тоқтап қалды. “Жүр” деп мылтықтың суық ауызын көкірегіне төндіріп келген əскерге ішіп-жеп кектене қараған ол кеудесінен итеріп жіберіп, Задаға дауыстап қысқа қош айтты:

	– Қайда болсаң да, не көрсең де аман жүр, тəте, Алла ақ жол берсін, елді, кіндік кесіп, кір жуған ата мекенді көруіңді нəсіп етсін! Ұмытпа мені, ұмытпа!

	Зада қайырып қош айта алмады. Екі алақанымен бетін басып жылаған қалпы, оң жағына қарай оқ тиген адамша сылқ етіп құлап кетті.

	Заданың ышқына күйзелген зарлы наласы Бəтима күркеден алыстап едəуір жерге барғанға дейін естіліп тұрды. Көз шарасына толған жасты жеңімен сүртіп, жападан-жалғыз күңіреніп қалған сорлы жеңгесінің күркесіне əлденеше рет қайрылып қарады. Зада тысқа шыққан жоқ. Оның сол шақта тысқа шығар қауқары да қалған жоқ еді.

	Биік шоқылардың жүйрік басында ғана батқан күннің болымсыз қызғылтым алауы қалған. Сай аңғарына қараңғылық ұялап, кең сары ағынды меңіреу түн тұмшалай бастаған. Күркелер маңында шайтан отындай жылтыраған əлсіз жарықты қоршап, балаларын құшақтап, бір-бір тоғаға телміріп үрпиіп отырған, аштықтан сүлдері қалып, шақпаған жандары шырқыраған кəрі аналар мен өлмелі шалдар көрінеді. Анда-санда жаралы адамдардың күңірене ыңыранған аянышты дауысы естіледі...

	Бəтима екі əскердің алдына түсіп жаяу жүріп келеді. Оған анау орқаш-орқаш шыңдар, онан бергі ат сауырындай көсілген жон-жоталар, тіпті мынау аяқ астында қалып бара жатқан қиыршық тастар мен мұртына адам қаны жұққан ақ бетегелер де зауал шақтың меңіреу қараңғылығы арасынан “енді бізді мəңгі көре алмайсың” деп күңіреніп тұрғандай сезілді. Ол оң қолымен бүйірін таянып, жүрегін өртеп бара жатқан ащы қайғыны сыртына жалын етіп шығарды...

	Екі əскер Бəтиманы айдаған беті түп-түзу Ма Шауиенің шатырына əкелді. Шатырда еш өзгеріс жоқ екен. Кешегі қалпы. Ма Шауие кеңкілдей күліп, сұлап жатқан жайма төсегінен шинелін желбегей жамылып түрегелді. Сығырайған жіп-жіңішке балауыз шамның жарығында тап-тақыр қылып етіп қырып тастаған жылтыр басының шамға қараған жақ шекесі жылтырап тұр. Қолының сыртымен өз иегін өзі үйкеп-үйкеп қойып, Бəтимаға оңаша қойылған қамыс орындықты нұсқады. Бəтима да іркілген жоқ. Аяғын дік-дік басып орындыққа барып отырды. Ма Шауие Батиманың мына қимылына іштей разы болса керек, кеудесін солқылдата, мекірене бір күліп алған соң оң қолының бас бармағын шошайтып: “жақсы келіпсің, жақсы қыз екенсің” дегендей күлкі аралас гүрілдей сөйледі. Сөйтті де есікте сілейіп тұрып қалған екі əскерге ақырып қалды:

	– Тамақ əкеліңдер! Неменеге сілейіп тұрсыңдар?

	Екі əскер бастарын иіп, бүгжең қағып шыға жөнелді. Ма Шауие үстіндегі желбегей жамылған сұры əскери шинелін жайма төсегінің үстіне тастап, бүйірін таяна орынынан тұрды. Анадайтын төрт бұрыш темір бөшкенің үстінде тұрған балауыз шамды Бəтиманың алдына таман жақындатып қойды. Басын оң жақ иығына қарай сəл қисайтып алып, еш себепсіз мырс-мырс күлді. Бəтима Ма Шауиенің бетіне түзу қараған жоқ. Жүрегіне найзадай қадалған мына ызғарлы күлкіні тіпті естігісі келмеді.

	– Тамақ келді! – деп дауыстады бір əскер шатыр сыртынан.

	– Рұқсат, – деді бастық өзі бір орындық əкеліп Бəтиманың қасына отырып жатып. Дастарқанға бір табақ жаңа піскен жас ет қойылды. Сүттеген шай құйылды. Қарып пісірілген ақ нан ат көпір туралды... Бəтима бөтен ойы жоқ кісі болып көріну үшін ет пен наннан аздап жеді. Шайдан шөлі қанғанша ішті.

	Ма Шауие қонағын мезіреті етіп қойып, қайта барып жатқан төсегінен қозғалған жоқ. Басын оң иығынан қарай қисайтып қойып Бəтимадан көз алмай қарап жатыр. Бəтима уақытты соза түсу үшін тамақты асықпай отырып ішті. Бүгін өзінің ғажайып жүректі болып кеткеніне өзі де қайран болды. Өткен түні аяқ-қолы дірілдеп, жүрегі дүрс-дүрс соғып бойында жан қалмап еді.

	Ма Шауие тамақ тартылған ыдыстарды жинаттырып əкетті. Шатыр ішіндегі май шамның шайтан отындай жылтыраған болымсыз сүркей сəулесі іргеден кеулеген болмашы леппен арлы-берлі шалқып тұр. Шалғайдан ыңырсып барып соза ұлыған жаралы иттің озандаған үні естіледі. Шатырдың бұрыш-бұрышына үңірейген көр ауызы сияқтанып қараңғылық ұялаған.

	Кешегі уəдеңнің уақыты болды дегендей бастық өзі отырған жайма төсекті сықырлата түрегеліп Батиманың қасына келді. Бастықты іштей бағып үнсіз отырған Бəтима иығына бастықтың жағымсыз алақаны тигенде тұла бойы түршігіп, орнынан ұшып тұрды. Қырылдай шыққан жексұрын күлкісінен тітіркеніп: “ананы өшір дегендей” сығырайған май шамға қарады. Сөйтті де сыртқы бешпетін шешіп, бастықтың төсегіне барып отырды. Шайтан шырақ өшіп, шатыр іші лезде көзге түртсе көргісіз меңіреу қараңғылыққа шомды. Бəтиманың құлағына семіз бастықтың шешініп жатқандағы жүк артқан өгізше пысылдаған тынысы мен икемсіз қимылынан шыққан киім сыбдыры естіліп тұрды. Ол қайта-қайта қонышындағы кездікті сипап қойып, мынау нəпсіге кəніккен арсыз жауыздың өңмеңдеп төне түсуін тосып жатты.

	Қараңғылық бүркеген бастықтың шатырынан жүрегіне пышақ шаншылғандағы шошқаның ышқына өкіргені сияқты кенет шыққан қорқынышты дауыс төңіректегі барлық адамның жүрегін зырқ еткізді. Шатырдың сыртқы босағасында ұйқылы-ояу мелшиіп тұрған күзетші көзі бағжаң етіп, орнынан ыршып кетті. Алдынғы шатырда тұрған екі күзетші қол шырақтарын көтеріп бастықтың шатырына кіріп келді. Бастық төсегінің алдындағы шымдауыт жерде тыр жалаңаш, қан жоса болған қазан толмасын шеңбектеп құрысып жатыр. Бауыздалған хайуанның жан шығары алдындағы секілді бəр денесі дір-дір етеді. Күзетшілер алғашында не болғанын білмей аңырып қалды.

	– Мына қызды атыңдар! – деп ышқана бақырған бастық қанды қолын сермеп қатты бір көсілді де үні өшті. Не сұмдықтың болғанын күзетшілер де біле қойды.

	Абыр-сабырдан пайдаланып шыға жөнелген Бəтимаға соңынан қуа шыққан күзетші маузерден оқты төгіп-төгіп жіберді. Есіл қыз шатырдан он қадамдай алыстап барып құлап түсті. Күзетшілер бастығы Ма Шауиенің өлі денесіне жарық түсірді, жарық түсірді де көздері шарасынан шығып қорқып теріс айналып кетті.





Бастық қара жүрегіне қадалған сүйемдей ғана кездіктен жер қапты. Оның мына жарық дүниедегі адамзатқа салар зұлымдығы тəңірден осы күні тоқтатылуға тиісті болған болса керек.

	Бəтима Тибеттің, Тибеттің болғанда Жеті обаның бір атсыз қойнауында, табиғат көзін жұмған меңіреу түнде қиянатшыл жалғанның жан төзгісіз қылығына қош айтты. Сүйген жарға, заман таршылығынан тозып жүрген туған еліне қош айтты. Періштедей пəк қалпымен о дүниеге кетті.

	Жеті жерінен оқ тиіп қанға малынған Бəтиманың сүйегін ауыл адамдары ақ киізге салып алып келгенде, Зада күркенің есік алдындағы шым төмпешікке сылқ етіп отыра кетті. Кимешегін жынданған адамша дар-дар айырды. Жалпақ жалғанды өз алақанында ғана дөңгелетіп тұрғандай есірінген сол сұмпайының Бəтиманың қолынан доңыздай шыңғырып өлгенін естігенде Заданың айызы қанды. Бəтиманың кездікті неге алғанын енді түсінді. Түнімен бастық өліміне назаланып, улап-шулаған əскерлер таң атқан соң жым-жырт бола қалды. Мынау сұмдық уақиғаны қазақтарға сездіргісі келмеді. Бірақ, таң атысымен жүк артқан түйеге өлік бастырып ала жөнелгенін ерте оянған адамдардың бірталайы-ақ көрген. Бəтиманың өлігін алған соң қамаудағы ел бастықтың да өлгенін анық білген. Жау əйелдер мен қыздарды беталды сүйрей жөнелуін аз күнге болса да тоқтатты.

	Сол күні ауыл адамдары Бəтиманың сүйегін неше күннен бері қырғындалған көп шаһиттің шетіне апарып жерледі. Заданың сүйекке еріп шаһиттер жатқан сол тау бөктеріне барғысы келді. Онда құдай қосқан қосағы, жүрегін жарып шыққан балалары жатыр. Сол бөктердің топырағына бауырын басып дал болып жылағысы келді. Осылай етсе күйігі басылып, тынысы кеңитін сияқты сезілді.

	Қазақ салтында өлікті жерлегенде ұсақ бала болмаса, балағатқа толған қыз баладан өрдейгі əйел заты қабір басына бармайды. Зада мұны жақсы біледі. Сондықтан қабір басына бара алмаса да көріп тұрғысы келіп, есік алдындағы жатаған қабаққа шықты. Көз шарасына толған жасты алақанымен сүртіп, жас қабірлер жыпырлаған анау тау бөктеріне көз салды. Бəр-бəрі де анық көрініп тұр. Сүйекті салып апарған қарала сырмақ пен бетіне жабылған күрең ала алаша қабыр басына жиылған топтың арт жағындағы төмпешікте жатыр. Бірнеше ұсақ бала бет жақтан тас көтеріп келеді. Кəрі тораңғыша белдері бүгілген қариялар қабір басында күйбеңдейді. Қабірдің шығыс жағында жүгініп отырған анау қарияның құран оқып отырғаны Задаға анық еді. Кеше ғана осы қарияның айтқан жұбату сөзі құлағына қайта естілгендей болды. Өмірден əбден торыққан Зада қайтерін білмей мүлде есі шығып, əңкі-тəңкі болып қалған еді. Есін жиды болды Əлімхан мен балалары көз алдына елестеп, зар илеп жылап қоя беретін болып қалған. Күні бойы еңіреп жылаған жас əйелге сол қарияның жаны ашыса керек, қасына келіп:

	– Қарағым, Зада, жыласаң өзің үшін, алдағы күнің үшін жыла. Мына тірі қалған сорылылардың хəлі үшін жыла. Анау шаһиттерге көз жасыңды көлдете берме, олардың атын атап, тəңірге налаңды төкпе. Өте-мөте сəбилерге көп жыласа болмайды, – деген. Оның айтуынша, өлген соң сəбилердің рухы торғай болып аспанда ұшып жүреді екен де, анасы бақилық болып о дүниенің есігін аттағанда шырылдап ұшып алдынан шығады екен. Сəбиге көп жыласа сол күні сол көз жас торғайдың алдында шетсіз теңіз болып тұрып алады-мыс. Торғай оның шетіне ұшып шыға алмай, не бір қонатын кішкене тиянақ таппай қатты қиналады екен. Осыны қайта ойына алған Зада енді жыламауға бекіді. Жасын сүртіп, бір сəтке көзін жұмып отырып қалды. Енді көз алдында айдын шалқар көл тұрған сияқтанды, соның бергі жиегінде үш сəбиі шырылдап, өзіне қарай ұшып келе жатқандай көрінді. Құлашын алдыға жайды.

	– Торғайларым! Құлындарым! – Зада ентіге сөйлеп, балаларын құшақтай алатын адамша алдына ұмсынды. Жүрегінен жарып шыққан сəбилерін аналық құшағына қыса түскісі келді... Зада қайта көзін ашты. Айналасы баяғы қалпы. Орқаш-орқаш беткейлеріне қан шашырап, құздары жесір аналармен бірге жоқтау айтқан Тибеттің қара жаңқа таулары түнеріп тұр.

	Көзінен еріксіз саулаған жасын сүртіп, тағы тау бөктеріне қарады. Ондағы адамдар енді қайтуға ыңғайланып, алды орындарынан тұрған екен. Əлгі қария əлі қозғалмай сол орынында мелшиіп отыр. “Құран оқып отыр ғой, жарықтық” деп күбірледі Зада. Жыламауға қайта бел буды. Пəни дүниенің титтей де қызығын көре алмаған, үркін-қорқынды мына тозғын жылдарда қарындары қампаймай, жүдеп-жадап өткен құлындарына о дүниеден рахат, бақыт тіледі.

	Жер əлемдегі барлық мақұлықтың тырбынған тіршілігі тек бір ғана ұрпағы үшін екенін Зада бүгін түсінгендей еді. Ауыл адамдары Бəтиманы жерлеп қайтып келгеннен кейін де Зада қабақтың үстінде көп отырды. Сонау кіндік кесіп, кір жуған ата мекенінде жүргенде жұмыр жердің осыншама кең, адамның көресісінің осыншама көп екенін Зада ойлады ма екен десеңізші?!

	... Қабақ үстінде отырған Зада сырттай қарағанда тас оба тəрізді еді. Осы дөңде неге отырғанын бұл шақта өзі де білмейді. Көзі тағы сол ыңғай бір үйінді таспен бастырылған төмпегі көп жадағай бөктерге қадалды. Бірақ, бұл жолы ештеңені көре алмады. Түпсіз тұңғиық жылымға үңілгендей көзінің алды мөлтілдеп бұлыңғырлана берді. Басы дыңылдап, құлағы шулап, жер бір жағына қарай төңкеріліп бара жатқан сияқтанады.

	Күн батарға таяғанда Зада басын көтерді. Қасында көрші үйдегі қария құнысып отыр. Заданың есін жиғанын көріп, ол қуанып кетті. Етінен арылып, арбиып-арбиып сүйектері ғана қалған ұзын саусақтарымен жер тірей орнынан тұрды.

	– Балам, Зада, күн зауал уақ болып қалды. Енді басыңды көтер. Айтпақшы əлгі Меңдібайды аналар шешіп қоя беріпті. Ол жындыны не қылсын. Ана үйде соған шай қайнаттырып жатырмын. Өлгеннің артынан өлмек жоқ, – бүкір шал өкшесі ішіне кетіп, мықшиған ескі жайтабан етігімен сары топырақты бұрқылдата басып шыға жөнелді.

	Зада өзінің далада жығылып қалғанын енді білді. Соза есінеп, күркесіне айналдыра көз салды. Күркенің оң жағындағы кішкене алаша теңнің үстінде Бəтиманың үнемі киіп жүретін көне тоз күрең шибарқыт шапаны тұр. Төр алдындағы аласа жиылған киім-кешектен сəл бері екі ұлының қара кəжиден тігілген шапаны жатыр. Жағасының артын арт бойына жапсыра қадаған қоңыр ала мүйіз түймелері көзіне оттай басылғанда, атылып барып, сол шапандарды бас салып бетіне басты. Сол шапандардан тек өзіне таныс жағымды сəби иісті құшырлана жұтты. Жұтқан сайын балдан тəтті жұпар леп жан сарайын аралап, мəңгі қанбайтын сағыныш шөлін үдетті. Ұлдарының шапандарын иіскеп, көкірегіне басып бүк түсіп қалған Зада есіктен əлгі бүкір қара шал мен Меңдібай кіргенде барып төрді босатып өз орнына қарай сырғыды. Меңдібай екі бүйірі қабысып, күйе басып қап-қара болып кеткен ескі жез шəугімдегі шайды Заданың алдына таман қойды.

	– Əуелі беті-қолын жусын су əкел, – деді шал Меңдібайға босағада тұрған құманды нұсқап, Меңдібай еңкеңдей барып құманды алып Заданың алдына келді. Зада ыңғайсызданған кескінмен:

	– Өзім жуайын, – деп құманға қол созды.

	– Жуа сал, балам, қолыңа су құйып берсін, – деді қара шал бұйыра сөйлеп.

	Зада бетін жуып кебежесінде қалған тамақтарын ескі қайың табаққа салып қара шалдың алдына қойды. Шəугімдегі шайды алдына тартып өзі құйды. Екі күннен бері иен қалғандай үңірейіп қалған үй ішіне аз да болса да жылулық кіргендей болды.

	Шайды обырлана ішкен Меңдібай екі самайынан қара қоңырланып құлаған терді қоңыр мата шапанның сам-сам жеңімен сүртіп Задаға қарады.

	– Үлкендерді құдай атты ғой, құдай атты! – деді ол жыламсырай сөйлеп, – Зəйіп тəйжінің бағы бар адам екен, жау ел шетіне тигенде ол кісінің көші баяғыда орнынан қозғалып кеткен. Өзі ұзын қара атымен əнеу белден сиырын айдап асып бара жатты, – Меңдібай үй ішінде отырып иегімен арт жағын меңзеп қойды.

	– Тəйжінің ауылы аман кеткен бе екен? – деді қара шал таңдана қарап.

	– Əуел десең алдыңғы күні көшке жүре алмай келген ақсақ тарғыл тайыншасы да қалған жоқ, – Меңдібай неге екені белгісіз жымың етіп күліп қойды.

	– Сен неге ілесіп кетпедің?

	– Көңілім тартпады, тіпті солай қарай жүргім де келмеді, – Меңдібай қара шалдың сұрауына жерге қарап отырып жауап берді. Қара шал да, Меңдібай да ашығып қалған екен. Зада бəрін білді. Шəугімдегі шай сарқылып, шыны жиыларда Зада шалдың алдына дастарқан жайды.

	– Бір аят оқып жіберіңізші! – деді мінəжəтті тілек білдіріп.

	Аят оқығандағы қара шалдың күңіренген қоңыр дауысы ғажайып жағымды екен. Ол көзін жұмып, кең толғанып отырып үнемі өлімге оқылатын, Заданың қу құлағы əбден қанған “Ясин” сүресін оқыды. Молданың бірде көтеріліп, бірде басылып музыка ырғағы секілді толқыған дауысы кішкене қара күркені тербетіп тұрғандай болды.

	* * *

	Жетіобаның бас-аяғы қысаң астауша толатын қысты күнгі ит демі тəрізді ақ шаңыт басып мұнартып тұр. Күн шашырай атқа қонған əскерлер əлденеден секем алғандай қоқырақтап жоғары-төмен шапқыласып жүрді. Жүрегі жаралы, сүлкіні түсінкі дімкəс, өлмелі шалдар мен кəртең əйелдер күркелерінен үрейлене бастарын қылтитып, төңіректеріне ұрлана қарады. Бəрі де беталды шапқылаған əскерден тағы бір сұмдықты сезгендей елеңдесе қалды. Ел аздап су-суанын ішті-ау деген шақта əскерлерден көшу бұйрығы келді. Қолына көлік тигендер бірер туырлық, бірер қанат керегесін қомдап, киер киім, жамылғы-төсеніш сияқты жаудан қалған мүліктерінің тамтығын артты. Адамы түк қалмай қырылған кейбір ауылдардың жұрты киіз бен үй ағаштың үйіндісіне айналып қалды. Қалың əскер шабындыдан қалған мыңға жуық адамды – кешегі толықсыған ауылдардың осы тамтығын шырқ үйіріп шығыс оңтүстікке қарай Сайдам қайдасың деп айдап жүріп берді. Атпал азаматтарды екі-екіден қосақтап, көштің алдына жаяу айдады. Көлікке міндік дегендердің астындағысыда талай күн шабысқа түсіп, ішінен шөп кетіп, бұрауы қашқан өңшең жығылғалы тұрған аттар еді.

	Ел арты арылғанша Меңдібай сол жұртты айналсоқтап тінтті де жүрді, бір əскер қоқырақтап келіп ат үстінен шала-шарпы білетін қазақ тілімен:

	– Əй, қазақ, жүр, жүрмесең атып тастайды, – деп мылтығының ауызын Меңдібайға төндірді. Меңдібай ыржың-ыржың күліп орынынан тұрды да көш соңынан жөнелді. Жаяу жүріске келгенде қазақ атаулыда Меңдібайға жетер ешкім жоқ. Оның туылғанынан қазірге дейін көлікке пұт артқанын көргенде пенде жоқ. Ол сонау Баркөл – Моридан шыққан ат көлігі сай елден қалмай, құмды борбасты өгіз терісі шорығымен кешіп Гансуға, Гансудан Чиңхайға өтті. Міне енді Тибет шекарасынан қайтып отыр.

	Алды-артын атты əскерлер қоршаған қалың қара нөпірдің, жаяу-жалпы шұбырған көш шоғырының жуан ортасында өз үйінің қолында қалған жапырық қара інгеніне жаудан қалған бір-екі туырлығы мен екі қанат керегесін қомдап, жылы су ішуге керек бірнеше қуыс ыдысын сол түйенің қомына тығып, өзі үстінде қалқиып Зада келеді. Көнетоз көк торғын шапанын сыртынан қаптап киіп, ақ шылауышының етегімен мойынын орап алыпты. Еріндері көкшіл тартып кезеріп, екі беті соры көпшіген дала тəрізденіп ақ жолақтанып кетіпті. Өсекшінің тіліндей сумаңдаған сүркей жел адамдардың жүзін жалап, жүрген сайын сұрықтарын кетіріп, жүдете бастады.

	Айдауда келе жатқан қаралы керуеннің сырт көзге жылтырар ештеңесі жоқ еді. Өңі түзу сырмақтан кілем-кілшеге, жез шəугім, күмістеген ер-тұрман, тіпті киім-кешек, азық түлікке дейін қырғын сап жүрген мына əскерлер тонап алған. Оны тоғандап-тоғандап, елден алған жақсы атандарға артып осыдан екі күн бұрын Шиниңге жөнелткен.

	Қаралы көш қырғын болған қанды жұрттан барған сайын алыстай берді. Қайда барарын болжай алмай мең-зең болып отырған Заданың əлсіз жүйкесіне, қара інгеннің соза зарлаған мұңлы дауысы келіп ұрылды. Зада қом арқаннан ұстап басын көтерді. Қара інген əлсін-əлі боздап, мойнын қайырып артына қарайды. Қара інгеннің дəл өзі сияқты жапырық қара ботасы бар болатын. Оны Зада жарық дүниеге келгеннен тартып сырмаққа орап бақты. Сары маймен өркешін түсіріп, жұқа талдырмадан сырып өзіне лайық қып жабу тігіп кигізді. Алдынғы өркешіне, төбесіне шоқтай үкі де тағып қойды. Ол да өзінің ұлдары сияқты моп-момақан биязы еді. Қалың əскер басып алған алғашқы қырғын күн сол ботаға да зауал болды. Қаңғырған оқ тиіп, жемтігі ауылдың іргесіндегі аласа жырада қалды. Неше күннен бері түйе зарын адам зары басып, Заданың құлағына қара інгеннің шерлі дауысы естілмеген. Естілсе де естілгендей əсер етпеген еді. Енді осы бейбақ та баласынан айырылған кəдімгі анаша егіліп келеді. Зада күңіренген иен қарлы шоқының бергі бөктерінде үш баласымен қалып бара жатқан жұбайы Əлімханның топарағына жасты көзін қадап сүзіле қараған шағында, қара інген де шудасы күзелген, сорайған ұзын мойынын артына бұрып, мөлдіреген жасты жанарын терроршылардың табанымен тозып, қарғыс атқан жұртқа тігіп, қоңыраулы зарлы үнімен созып-созып боздады. Қара інгеннің мұңға толы қоңыр дауысы Заданың шерге толы көкірегін сыздатып, буын-буынын еріксіз босатты. Ботасынан бері қолында өскен қара інгеннің тағдыры да бейне Заданың өз тағдыры сияқты еді.

	– Ей, сорлы бейбағым-ай! – деді Зада үні дірілдеп шығып, – Зарла! Зарла! Сенің де қолқа жүрегің қалып барады ғой, сенің де шерлі көкірегіңді күйік оты өртеп барады ғой, – Зада қара інгеннің мұңына мұң қосып, бар дауысымен зар жылап дауыс айтқысы келді. Бірақ, неше күн, неше түн зарлап əбден қарлыққан дауысы енді шығар емес. Біреу алқымын сығып тастағандай жұтқыншағына бір нəрсе қадала түседі де еріксіз көзінен жас ыршиды.

	Сұп-сұр болып киінген əскер елден тартып мінген жорға-жүйріктерді ойқастатып, көштің алды-артын орап қоқырақтап жүр. Дауысын шығарып жылаған əйелдер мен балаларға ат үстінен тебініп, дырау қамшыларын үйіріп айбар шегеді. Жау сұрынан шошынған сəби балалар əке-шешелерінің қолтығына кіріп, үнін шығара алмай қыстыға өксиді.

	Қара інген əлі жағы сембей зарлап келеді. Зарлап келеді. Жау сесінен қорқатын емес. Əрине, тілсіз хайуан қорқуды да білмес. Қара інгеннің зарлы дауысы тынышын кетіріп, мазаларын алса керек. Қара шолақ атқа мінген біреу қоқырақтап шауып келіп, қара інгенді басынан тартып кетті. Қара інген жан дауысы шығып бақ етті.

	– Ойбай-ай, Алла-ай! – деп Зада қамшы өз басына тигендей түршіге дауыстап, екі қолмен бетін баса қалды. Өне бойы бір ысып, бір суып кетті. Қара інген басына тиген қамшыны елең құрлы көрген жоқ. Басын шайқап-шайқап қойып, кəдімгісіндей артында қалған ботасын іздеп зарлай берді. Қара інгеннің зар Заданың құлағына енді тіпті мұңлы болып естілді.

	– Ей, Алла-ай, бізді неге осынша сорлы етіп жараттың екен? Мынау мейірімсіз қатыгез жауыздарды бізге қалайша кез қылды екенсің? Ей, Алла, жер бетіне адамды жаратқанда осындай адам қанын суша шашатын зұлымдарды неге жараттың екен? Адамды, адам болғанда еш кінəсіз қатын-баланы қынадай қырса, мал-мүлікті тонаса, қыз-қатынды ойына келгенше аяқ асты етсе, олжаласа, бұлардың қай жері адам?! Қай жері адам?! – Зада қатты дауыстап айқайлап жібере жаздады. Өзінің аузын өз қолымен баса қойды. “Ей, Алла, бұларға да бір зауалды кез келтіріп, қатын баласын шулатып, қан-қақсатар күнің бар ма? Ордалы орнына жасыл түсіріп, біз сияқты тəңіріне жалындырып, дымсыз қақ далада кенезесін кептіріп, зар жылатар күнің бар ма?” Зада көкірегінен бар мұңын Аллаға шағым етіп төкті. Біресе көштің алдына қарай, біресе көштің артына қарай топтасып шапқылаған қалың атты əскерлердің атының тұяғынан көтерілген түйдек-түйдек ақ шаң көштің үстін қайта-қайта мұнарша басып, онсыз да шөлден қаңсып келе жатқан балалар мен əйелдердің қолқасын қауып, тынысын тарайта түті. Зада шеті кестеленген ақ торғын орамалын алып бет-аузын торлаған шаңды сүртіп, орамалды көкірегіне басты. Көз алдына Бəтима келді. Мұны Бəтима Гансу жерінде жүргенде ағасы Əлімханға арнайы кестелеп берген. Бүгін жүгін артып жүргенде Əлімханның шынтақ жең қара ши барқыт мешпетінің қалтасынан ұшы шығып жатқан осы бет орамалды тауып қолына алған. Бірнеше жыл Əлімханның тер иісі сінген бет орамал бұл шақта Зада үшін Əлімханның да, Бəтиманың да көзі іспетті еді. Бет орамалды сығымдап ұстап, кеңсірігіне басып тағы біраз отырды.

	Қара інген жағы сембей боздап келеді.

	– Е, есіл жануарым-ай, мұң-зарыңды төгемін деп, мал болсаң да жазықсыз жəбірлендің-ау. Түйе деген ұлық мал, басқа ұрса киесі соғады деуші еді үлкендер. Қайран қасиетті жануарым-ай, басқа ұрғанды қойып, бұйдаңды қатты сілкідім бе сенің? Басыңа да кім көрінген сабалаған күн туды-ау, ойсылқара пірім-ай! Сен де қорландың-ау, жəбірлендің-ау! Мал киесі, адам наласы жібермейді деп жатушы еді. Осы қалың жетім-жесірдің зары мен қорланған малдың киесі бар екені шын болса түбінде бір оңдырмас!

	Қара інген жағы сембей боздап келеді...

	Біркелкі сарынмен созылып, соңы əлсірей үзіліп барып қоңыраулап қайта көтерілетін зарлы үн естілген сайын Заданың жүйке-жүйесін босатып, іші-бауырын елжірете түсті. Зада түйе дауысының, əсіресе ботасы өліп, таяқтан қорынған мынау қара інгеннің дауысының осыншалық зарлы екенін енді білгендей болды. Малмен бірге ержеткен соң Зада бұдан бұрын да түйе зарын талай естіген шығар. Тоқшылық тұрмыс, уайым-қайғысыз дəурен құлағына мына мəнді елестетпесе керек. Хайуанның да адам баласының жүрек сырын шертіп, жан жүйесін қозғайтынын ол бұрын мүлде есіне алған емес сияқты. Қара інгеннің мұңлы зары қоңыраулап қайта көтерілді. Арғы шеті көз ұшындағы көкжиекке сұғынып, бұлыңғырланып жатқан құмды сары далада, адамдардың тынысын қысып, батыстан түнере төніп келе жатқан қасқыр жон көкшулан бұлт та, жапан даланың сары таңылақтанған болымсыз тірлігі тəрізді селдіреген сұйық қамысы да, қара інгенмен бірге зар төгіп, бірге боздап тұрған сияқты. Ұлан асыр өлкелі табиғаттың жүрегін терроршылардың табаны жаншып, шыбынын шырқыратып тұрғандай еді.

	Зада көзіне шүкірдей болып көрінген сап-сары дүниеге енді бір сəт үмітті көзін тігіп, мынау əлемнен болымсыз саңылау іздегендей болды. Алдына қарай ұмсынып, шүңірейіп ішіне қарай кіріп кеткен шұңғыл көздерін жеңімен сүртіп, төңірегіне қарады да, көзін қайта жұмды. Ол көзін қанша жұмса да сол сағым жортқан сары дала көлденеңдеді де тұрды. Көзін жұмса да, ашса да құтыла алмады. Сол сары дала енді бір кезде түпсіз меңіреу құла жылымға ұқсап кетті. Осы тұңғиық жылым аңдай шашылған аз ғана елді ақыры шүңетіне тартып, біржола із-тозсыз жұтып құртатын тəрізді көрінді. Зада қара інгеннің бебеулеген зары езгілеген жүрегін алақанымен басып соза күрсінгенде көкірегінен шыққан демі аузынан от болып атылды...

	* * *

	Ақай молданың саңғырлай сəлем берен зор даусы Заданы ұйқыдан оянғандай селт еткізді де, манадан бері миын тұманша басып тұрған ауыр ойдан серпілтіп жіберді. Енді шалының төсегіне сүйеніп, орнынан жүгі ауыр кəрі түйелерше əрең түрегелді. Жылай-жылай ісініп қалған бет-аузын алақанымен сипалап, қазан жақта сəл тұрды. Ақай молданың зор дауысы Байназардың да төсектен басын көтертті. Екі ұрты суалып, екі көзі шүңірейіп ішіне кіріп, тірі аруақ сияқты үңірейіп қалған Байназардың бұл күнде бойында құр сүлдері ғана тұрған-ды. Өз бойындағы ауруға онша меңдей қоймағанымен, Жомарттың өлімі қолма-қол қуартып кетті.

	– Е, Байнеке, сіз екеуміз бұл дүниеде не көрмедік, – деді Ақай молда тығыршықтай аласа денесін ырғап-ырғап қойып, – бір заманда бір тайпа елдей шалқып отырған жиырма-отыз үйлі ауылдан бірде-бір тұяқ қалмай құрып кеткен кездер де болды ғой. Өзгені қойшы, өзімізді айтпайсыз ба, сонау қаңсып жатқан шөл таулардың құлан өтпес қу медиен қағында табанымыздан таусылып, өзегіміз үзіліп, жарық дүниеден бір жола үміт үзіп, басымызды өлімге ғана бəй тігіп жүрген шақтарымыз да болмап па еді. Бұған да шүкіршілік, “Алла, аларын алса да, берерін алмаса екен” деуші еді бұрынғылар. Болмас іске бордай үгіліп, өзіңізден-өзіңіз тəңірге шет болмаңыз. Тəңір басқа салып, мойныңа таңған екен, көн. Егіліп, еңкейе бермей, еңсеңізді көтеріңіз. Заманмен бірге көгеріп келе жатқан ұрпағыңыздың бақытын тілеңіз!

	Ақай молда ұзын қара көк шапанының етегін тізесінің астына қымтап, орнынан көтеріліп отырды. Алдына қарай итиген кішкене иегіндегі шоқша сақалын ортан саусағы мен сұқ саусағының арасынан баяу сырғытып, екі-үш рет салалап-салалап қойды.

	Қазан жақта шай дайындығымен жүрген Зада еңкейіп бүгежеңдеп тұрған беті артына қайрыла сөйледі:

	– Мына кісі жақыннан бері тамақ ішкенді қойды. Тіпті мына өзіңіз сияқты кеңесетін үлкенірек біреулер келгенде болмаса əуелі басын да көтермейді. Жалғызымнан айрылып, жарығымыз сөнгендей болып отырғанда бұл кісіге керегі жаңағындай ақыл-кеңесіңіз ғой, – Зада сөйлеп жүріп оттағы тасуға айналған үлкен ақ шəугімді көп ұсталып қап-қара болып кеткен тұтқышпен ұстап оттан сəл кейін шегіндіріп қойды.

	– Е, Зада, – Ақай екі қолын құшына алдына қарай құныса еңкейіп соза күрсінді, – сендер құдайдың ажалынан қайтыс болған балаларыңа жылап мүжіліп отырсыңдар. Мені десеңдерші, мен не адам болмаған, не құдай алмаған бала дертіне мүжіліп барамын. Əнеу кенже ұлым адамшылықтан шығып кетті. Сенің ана қаршадай Бақытыңның шанамен тасып қия жолдың үстіндегі жартасқа жиған шөбін көріп риза болғанымды қой! – деді.

	Ақайдың сөзі Байназарды да, Заданы да əжептəуір серпілткендей болды. Байназар қара кəжімнен тысталған көне түйе жүн күрмесінің сыртынан ұзын қаптал шапанын жамылып, төсегінен сырғып жерге түсті. Еті азайып, сіңірі адырайған саусақтарымен бет-аузын уқалай ысқылап біраз отырды. Көзін жұмып ұзақ есінеп алғасын Ақайға жақындай түсіп:

	– “Жақсы сөз – жан азығы” деген шын екен ғой, бұл үйден адам үзілсе болды ауру меңдеп алады да, бойымда қуат қалмағандай бүрісіп жата бергім келеді. Өзің сияқты жоғары-төменнен келген үлкендердің жебеу сөзімен көп-көрім жазылып кеткендей тыңайып сергіп қалам. Əлі де Аллаға шүкірлік, мына екі-үш сəбиімнің өмірін беріп, келешегі оңды болсын деймін, – деді сəл жадырап.

	Байназар еңсесін көтеріп желпініп сөйлеген сайын үй ішіне жылылық кіргендей болды. Осы жылылыққа ұштасып көңіл айта келгендер де молая түсті. Дастарқан жайылып шай құйылды. Бір кезде Қонысбек пен Ақай молданың əлгі кіші ұлы кірді. Ішімдік əбден желкелеген Қонысбек бұл күнде тіптен сорайып, мойыны шудасын жаңа күзеген кəрі атандардай бұрынғыдан бетер сорайып, бет-аузы күреңітіп, көзінің айналасы көблігіп ісіп жүретін болған. Оның үстіне жақында оң жақ бетін жер сүзіп жаралап алыпты. Шымды беттен түскен көшкіннің орны сияқты үш бұрышталып, қап-қара болып тұр. Қайта-қайта тамсанып босағаға сүйеніп аз тұрды. Оған сүйене келіп Ақай молданың кіші ұлы тұра қалды. Ол мүлде мас екен. Көзінің қарашығы үстіне қарай тартып, арба сүйреген өгізше пыш-пыш етеді. Ескі əскери сары бешпетінің оң жақ өңірі ит жұлып алғандай салақтап тұр. Бойын билей алмай Қонысбекке сүйенген болады. Қонысбек дəу жолдасының салмағына тиянақ бола алмай босағаға сүйенеді.

	– Отыр, отыр, – деген əлдекімнің сүйемелдеуімен Қонысбек оң жақ босағаға бір тізерлеп отыра кетті. Ақай молданың баласы Қонысбекке сүйене келіп, есіктің дəл көзінен сылқ етіп орын алды. Дегенмен, Қонысбек өзінің өлім шыққан жерге келгенін білетін тəрізді. Сұқсырайған ұзын саусақтарымен күреңітіп, көлкілдеп алған бет-аузын сипалап аз отырған соң сөйлемекші болып екі-үш рет иегін көтеріп, еріндерін жыбырлатып еді, сөйлей алмады. Қылғынып-қылғынып барып тоқтап қалды. Екі мас кіргелі оқты көзін Қонысбекке қадап тістеніп отырған Ақай молда бірдеңе демекші болып орнынан қозғалып қойды. Бірақ, Қонысбектің қалқасында отырған өз ұлын көрген жоқты. Сондықтан, сабыр сақтап, көбінде Байназармен кеңесте болып онша мойын бұрмады. Тықырайып отырған Қонысбек өзінің желкесіне қарай құлағалы қылжиып алған Ақай молданың ұлын иығынан тартып, өзіне қатарластырып алды. Көңіл айтқалы келген осы екеуміз дегендей көзін жұмып, басын көтерді. Сонсоң ерніне желімше жабысқан түкірігін жеңімен сүртіп тастап, тағы иегін көтеріп, кімге айтқаны белгісіз:

	– Байнекең қайтыс болған екен, топырағы торқа болсын, – деді тілі күрмеле үзіп-үзіп сөйлеп.

	Шай құйып отырған Зада есікке жақын отырғандықтан анық естіді. Жүрегі зырқ ете түскені сондай, Қонысбектің бетіне қадала қарады. Сол маңда жамырай отырғандар да Қонысбекке таң қалысты. Ақай молданың құлағы Қонысбектің көңіл айтқан сөзін естіп қалды. Есікке жалт қарады. Қарады да Қонысбектің иығына сүйеніп мəлжіп отырған өз ұлын көрді. Бет-аузы жыбырлап, үшкір біткен танауы онан əрмен қусырылып, тістері шақырлап кетті. Оң қолымен бүйірін таяна, бір тізесімен орнынан ұшып тұратын адамша есік жаққа төне шоқшия қалды:

	– Үй, адамның дұшпаны мүнəпықтар, мұнда сендерге не бер?

	Шығарыңдар мыналарды! – деді зілдене дауыстап.

	Бірақ, Ақай молданың бұйрығын қолма-қол атқарған ешкім болған жоқ. Қатқыл сөз Ақай молданың ұлының құлағына анық естілсе керек. Басын шұлғып қойып, төрге қолын сілтеп, тілін тістей кіжіне сөйледі:

	– Кім шығады? Кім шығарады? Біз деген кім? Сен шық! Шық десе, ит те шығады, – ол сөзінің соңын айта алмай басы тағы сылқ етіп Қонысбектің иығына тіреле қалды. Ақай молданың өңі сұп-сұр болып құбылып кетті. Басы дыңылдап, өне бойы от болып қыза жөнелді. Сонда да сабыр сақтап, өзін-өзі тежеуге қайрат етті. Қаралы үйде ұлымен, ұлы болғанда қып-қызыл маспен төбелесуді жөн көрмеді. Ұят желкесінен шеңбектеп, екі беті өртеніп күйгендей болды. Есік жақта отырған жастау екі жігітке:

	– Қарақтарым, мынау екі малғұнды шығарып, біздің үй жаққа қарай қуып жіберіңдерші, – деді кеии сөйлеп.

	– Бұлар көне ме? – бір жігіт орнынан нарау тұрып.

	– Көнбегеніне қаратпаңдар! – Ақай молданың кектенгені сондай, даусы шаңқ етіп ащы шықты. Молданың сөзін жерде тастағысы келмесе керек, екі жігіт олардың жүргісі келмей тыртысқанына қаратқан жоқ, көкжелкелерінен күшікше сілкіп-сілкіп көтеріп есіктен сүйреп шығарды да, молда меңзеген беталысқа қарай сүйреңкіреп апарып тастады.

	Байназар Қонысбектің айтқан сөзін естіген жоқ. Жомарттың қайтыс болғанын естіп келіп, жақсы сөз айтып отыр ғой деп ойлады. Расында Қонысбек Жомарттың өлімін естігенде мас кезінде жаңсақ тыңдаған. Күн өте келе қайтыс болған əкесі мен баласының қайсысы екенін білмей қалған. Мастың көзіне төрде қасқайып отырған Байназар тіпті де көрінбеген. Əйтеуір өлім шыққан үйге көңіл айтатын жосынды тегінде бір білгендігі үшін келген.

	– Апырау, оларды неге сүйреледіңдер, обал ғой, мас болса да көңіл айтып келді ғой, – Байназар Қонысбек пен Ақайдың баласына жаны аши сөйледі, – өздері шай ішті ме, құр ауыз кетті-ау.

	Байназар Ақай молданың ренішін екеуінің арақ ішкеніне ғана жорыды.

	– Ойбой, Байнеке, олардың шай ауыз тигені не, тимегені не, мұндай жердің шырқын бұздырмай қуып жібергені жөн болды, – Ақай молда қатты ашынышты кескінмен сөйлей жөнелді, – Байнеке, есіңізде шығар, марһұм Жақай ағам шаһит болғанда мен он бес-ақ жаста едім ғой, кейін өзіңізге ілесіп, жанымды аузыма тістеп жүріп бірнеше үйді жалғыз бақтым. Онда ат ерін алып көсіліп ұйықтайтын бір тыныш күн бар ма еді десеңізші! Талай өлімнен сіздің арқаңызда аман қалдым ғой. Соларды арқама көтеріп, аузыма тістегендей сүйреп жүріп мынау тыныш заманға аман-есен жеткіздім. Менің əлгі ұлым биыл жиырма беске келді, қылығы – əлгі. Талай рет өлтіріп-тірілттім. Таяққа келгенде иттің дəл өзі, ыңырсып жатып бір күннен соң тағы қылғып алып кете береді. Алла өз басына бір саңылау бермесе бекер екен, – Ақай молда сөйлей отырып күрсініп қойды да, көзіне іркілген жасты теріс қарай беріп бармағының қарынымен сүртіп, артына шегініп сəл басылып отырды.

	* * *

	Ақай молданың сөзі Байназардың есіне Ақайдың ағасы Жақай молданың өлімін салды. Көз алдына сол күнгі сүркейлі елес кешегідей елестей қалды.

	Шабындыдан ығысып кейінгі жақта қалған елге Ма Буфаң салықты еселеп салған сол жылдарда талай адам ел үшін, бала-шағасы үшін қыршынынан қиылды. Сол жылдары Жақай молданың қолында малы болмағандықтан құлан терісінен салық төлейтін болған екен. Құлан терісі – иен далада шашылып жатқан жыңғылдың шөмшегі емес, құлан деген шетінен ыңқ еткізіп алып соғып соя беретін қорадағы қойың емес, түз тағысы ғой. Құлан терісінен салынған салық Жақай молдаға өте ауыр түсті. Салықшылар келгенше төңіректегі елге мал беремін деп құланның төрт-бес терісін жиғанымен, ол салықты төлеуге жетпейтін еді. Салықшылар келгенде Байназар да ауылда болатын. Ауыл адамдары керекке жарайтын қару-жарақтарын тығып, бəрі де тып-тыныш сымпиып отыра қалған. Əйтеуір тырнаштап жүріп елдің көбі салықтарын беріп құтылғанда, салықшылардың тырнағына Жақай ілінді.

	Жақайдың əкеліп тапсырған алты терісін лақтырып тастаған салықшының бастығы үшкір тұмсық, сығыр көз қылқиған қара:

	– Енді неше күнде толықтап төлейсің?! – деді зілдене сөйлеп.

	– Əй, бөлім бастығы, бір жолға кешсеңізші, құдай үшін кешсеңіз. Менде аң ататын мылтық жоқ. Аң терісі салығыңды өмір бойы төлей алмаймын, – деді Жақай зар қақсап. Бастықтың көзі тіпті шекшірейіп кетті.

	– Молда болғанда жоһиттен де жайыл екенсің, сенің салықты төлемегеніңді көрейін, – деп кіжінді де, – Байлаңдар! – деп бұйрық берді. Мұндай боларын ойламай жеңілтек шыға салған Жақай молда лезде артына қайрылып атағашқа таңылды.

	Салықшылар бастығы қолын артына ұстап, байлаулы тұрған Жақай молданың алдынан кердеңдей басып арлы-берлі жүрді. Молда байланып ағашқа таңылған соң жиылған елдің зəресі қалмады. Балалар мен əйелдер лып-лып етіп үйлеріне кіріп кетті.

	Мылтықтарын серт ұстаған он шақты əскер төңірекке əлсін-əлі сақсына қарап, жаза майданын қоршап тұр. Бес-алты үйлі шағын ауылда Жақайдан басқа бас көтерер адам Байназар ғана болатын. Ол жиған-тергенін ұзақ жылдан бері қалтасының түбінде сақталып келе жатқан бір мысқалдай күмісін салықшылар бастығының қойнына тығып, өз басын əрең арашалап тұрған. Салықшылар бастығы ары-бері кердеңдеп келіп:

	– Қалай, молдам, салықты төлей аласың ба? – деді Жақай молданың көзіне қадалып.

	Жақай молда таңулы денесін қозғаған кісі сияқты мойнын ырғап-ырғап қойып, жасаураған көзімен бастыққа қарады:

	– Жанымды сатпасам төлей алмаймын. Өтірік айтқан деген құдайға күнə ғой. Қолымда болып төлемей тұрсам Алла біледі, қазір-ақ төбемнен жасыл түссін, – деді. Молданың ант ішіп жалбарынғаны бастықтың бақайына да келген жоқ.

	– Ұр! – деп барқ етті қолын сілтеп. Сол-ақ екен қорғасын қысып өрілген дырау қамшылар жұқа киіммен таңулы тұрған Жақай молданы қан жоса қылды. Молданың ышқына шыңғырған ащы даусы төңіректі тұндырып жіберді. Байназар арашаламақ болып ентелей ұмтылып еді, кеудесінен екі бірдей мылтық тіреле қалды. Он бес жастағы кішкене Ақай шыдамай тұра ұмтылып еді, əлгі дырау қамшы оны да сұлатып тастады. Көпке дейін ышқынып жатқан Жақай молданың даусы əлсірей барып өшіп қалды. Үй-үйдің босағасында құлақтарын басып, сұңқылдап тұрған ауыл əйелдері Жақай молданың үні өшкен соң ұрлана-ұрлана есіктерінен сығалады. Қамшы көтерген жендеттер алты айрығынан тер кетіп, əулиесіне өгіз сойып бергендей нығызсып түрулі білектерін түсіріп жатты. Жақай молданың шыңғырған даусы үңірейген мылтықтың алдында тұрған Байназарды жиырма рет отырғызып-тұрғызды. Қамшы дəл өз етіне тигендей түршігіп қайтерін білмей кетті. Басқа қолдан келер амал жоқ. Дүлей жау бүткіл ауылды қырып тастаса да сұрағы болмайтын сияқты.

	Салықшылар жиылған дүние-мүлкін артынып-тартынып жолға түскенде Жақайдың əйелі мен кішкене інісі еңіреп келіп құшақтады. Кеудесіне тірелген мылтықтармен жолы тосылып, мысы құрып тұрған Байназар да жетті. Ол алдымен Жақайдың байлауын шешіп, жүрегіне қолын салып көріп еді, соғып тұрғаны білінді. Сосын еңіреп тұрған əйелі мен інісіне “ештеңе ете қоймас” деп басу айтты да молданы кішкене балаша алдына көтеріп үйіне кіргізді. Төсегін жайлап салып, бет аузын суға малған орамалмен сүртті. Қамшы бет-ауыз, тұла бойдан түк қалдырмапты. Қалай қарасаң да мынау кескін Жақай молдаға мүлде ұқсамай қалған еді. Екі көзі жұмылып, беті көнектей көлбіреп, еріндері кіші-гірім балалардың жұдырығындай болып тырсиып тұр. Барлық жанның үміті кеудесіндегі болымсыз тыныста ғана. Күн екінтіден ақшамға айналған шақта сол болымсыз тынысқа сырыл араласты да Жақай молда əлсірей барып үзіліп кетті. Ақай екі күн бойы таяқ зардабынан басын көтере алмай жатып, үшінші күні əрең аузына дəн салды. Сондағы он бес жастағы Ақай бүгін алпысты алқымдаған шал еді.

	* * *

	Жақай марқұм оқығаны көп, жүйрік молдалардың бірі болатын. Елдің айтуына қарағанда үш атасынан бері осы түтіннен жаназа шығаратын молда үзілмеген екен. Сол себептен де ошарылған үлкен əтіреттегі молдалардан осы Ақайдан асатыны жоқ. Қандай дастарқанда жиылған молдалар: “сізден, сізден” деп шапандарын қусырынып, жолды Ақайға ұсынып, кейін шегіне береді. Ақай молдалықтан пəлендей пайда көріп, биік мəртебе таппаса да, ауыл арасында көп-көрім сый-құрмет көріп келеді. Бірақ, анау “төрттік төбе” тұсындағы ала шапқын жылдарда молдалықтың зардабын да тартпай қойған жоқ. Шақшадай басына ұзындығы метрден асатын “дін иесі” дейтін қалпақты киіп шығады. Алдыға да бірнеше рет сүйреп шығарылып, елуінші жылдарда Гансу – Чиңхайдан азып-тозып ауып келіп, ысқат-құран оқып, алған лақ-серкештерінен əлденеше рет мəселе тапсырып, есеп берген. Тіпті қолы шапшаң батырлардың жұдырығы да тиіп кетіп жүрді. Дені сау Ақайға соның бəрі де бір күнгідей болған жоқ. Қас қаққанша зырлап өте шықты. Дегенмен, Ақайдың сол “дін иесі” дейтін қалпағының кесірі айналып келіп ұлдарына тиді. Сол кезде енді ғана он сегізге шыққан осы ұлы кейбіреулердің “əкең дін иесі болған соң, сен, əрине, дін ізбасары боласың” деген қағытпа сөздеріне төзе алмады. Өзінің түйе бақырса сынатын əйнек сияқты шытынап жарылатын тіркіс мінезі де себепкер болса керек. Ақыры əтіреттің дүкенін жағалап, ашуын арақтан алатынды шығарды. Сөйтіп, ащымен ауызданған қыршын жігіт заман оңалып, əкесінің қалпағы алынғаннан кейін де үйреншікті кəсіптен қол үзе алмады. Əкесі Ақайдың, ұлын тыю үшін істеген барлық ісі бекер əурешілік болып шықты. Араққа қосып тəңірі оған Қонысбек деген ұстазды кез қылды...

	Ағасының аянышты өлімін еске алған Ақай ауыр бір күрсініп, үнсіз отырып қалды. Шарасына жас толған кішкене сығыр көздерін қалтасынан орамалын алып сүртіп қойды. Əлгіндегі ұлына деген кейісті енді зіл қара тастай сол бір ұмытылмас қайғы басып түсті.

	– Е, Байнеке-ай, Алланың өзі тіке жіберген ажалымен кеткен кісінің не арманы бар, – деді Ақай молда мұңая сөйлеп, – адамның қолынан шыбыны шырылдап аянышты өлген деген қиын екен. Бойымдағы періштем шошығаны сондай, қырық жыл бойы көңілімнен өшпеді ғой, шіркін-ау, шырылдап жатқанда жанына бұта құрлы да сая бола алмау деген не деген қорлық...

	Соза ауыр күрсініп, арқасын төсегіне сүйеп, от жағасындағы құманға үнсіз тесіліп отырып қалған Байназардың солғын кескіні Ақайдың жүйкесін тітіркендіріп жіберді. Өзінің мынау ауру адамға жебеуші болғаны сол, ауру меңдеп жалғыз ұлының қазасы жеңіп отырған шалды, қай-қайдағы мұң мен зарға, сүркей елеске жетелегенін енді білді. Қабағын көтеріп, қолдарын ысқылап, сықырлатып-сықырлатып жіберді де, Байназарға қарады.

	– Байнеке, үкіметтің, партияның қамқорлығына шүкіршілік. Жомарттың сүйегін сонау арғы жон таудан етекке түсіріп, одан екі күншілік осы жерге əкеліп, жүзін көрсетіп, қолыңнан топырақ салдырды. Бұрын жаугершілік заманның тақсіретін көп тартсақ та, бүгін партияның арқасында, тіпті, жақсы болып қалдық. Бұрынғыдай сүйенішім жоқ аштан өлем бе, көштен қалам ба дейтін емес.

	– Əйтеуір, партияның арқасында бəрі де білінбей жатыр ғой. Бұрынғы заман болса, өлмелі шал-кемпір шиеттей жас балалардың күні баяғыда қаран емес пе, шүкіршілік, бұған да шүкіршілік, – деді Зада екі шалдың да көңілін жұбатқысы келіп.

	Ақай манадан көңіл айта келген ауыл азаматтарының бірден-екіден шығып, өздерінің ғана қалғанын енді білді. Сол жон тауға мал отарлатып кеткен үлкен ұлы мен ортаншы ұлын есіне алды. “Ей, Алла, пəлеңнен қақ, мойыны алыс мал отарынан аман-есен оралдыра көр” деді іштей күбірлеп. Бұл күнде Ақайдың арақкеш кенже ұлы болмаса, ана екі ұлының əке көңілін қалдырған жері жоқ. Үлкен ұлы үйленіп екі балалы болды. Бақытына жарай келіні де ибалы іскер адам болып жолықты. Бөлек бір түтін болып іргесінде отыр. Ортаншы ұлына құдаласып қойған. Аманшылық болса келер жазда оң жағын қызартпақ. Ақайдың кейде сол екі ұлын қанағат тұтатын шағы да болады. Солардың арындай алға шығып аймағына танылмаса да, ауыл арасында ат басын түзу алып жүргендерінің өзіне шүкіршілік қылды. Той-томалақ, ұлан асыр дыр-думан болмаса, үй іргесінен үлкен екі ұлының теке сасып, сенделе басқанын əзірге Ақайдың көзі шалған жоқ. Сонда да кейбіреулер кенже ұлының маскүнемдігі салдарынан “Ақайдың арақкеш ұлдары сияқты” дегендерін сырттай құлағы шалғанда, қаны басына шығып отыра алмай кетеді. Кіші ұлын осы дертпен бір неше рет ұрып талдырып та тастаған. Қайтеді ит болса да іштен шыққан шұбар жылан емес пе. Тағы басын сүйеп, аузына тамақ береді. Ұрсып та айтты, жылап та айтты. Əкесі кəрленген шақта мастығы тарап:

	– Əке, жаңылдым, жаздым, сүйегіңізге таңба болдым, енді алтын берсе де аузыма алмаймын, – деп шұлғып шықты. Арақкештің өтірікші болатынын ауылдың аңқау шалы қайдан білсін, алғашында:

	– Ондай ант ішіп назаланба, балам, қойып кетсең болды. Құдай үшінге қойшы, ешкімнен кем қор болмайсың, – деді Ақай сене қалып. Бірақ, оның анты ертесі түске де жетпеді. Дəл түскі шайдың үстінде ант атқырдың көздері қыртыстанып, буынынан айрылып, босағаны келіп сүзіп тұра қалмасы бар ма, сонда Ақай молда:

	– Ит, құдай атсын сені! Мынаның ант ішкені қара күшіктің көже ішкенімен бірдей екен ғой, – деді түңіліп...

	Ақай ұлдарының қылығын ойлап, алдына дастарқан келгенін білмей қалды. Ақайдың басы салбырап еңкейіп отыра қалғанына Заданың жаны ашып кетті. “Қайтсін іштей таусылып жүр ғой” деп ойлады.

	– Бұл күнде кімнің баласы арақ ішпей жүр ғой дейсіз, айта берсеңіз ана бірінші қыстақтың шалдары да сіміріп алып күнге қақталып ұйықтап қалады екен деп жүр ғой, – деді Зада Ақайдың көңілін аулап, – жас қой, төңірегін көре келе қойып кетер.

	– Айтқаның келсін, Зада, – деп Ақай дастарқанға бейімделді. Байназар күндегі дағдысымен ақшам үйіріле төсегіне шығып,

	бүк түсіп жатып қалды. Жастыққа бас тиісімен қым-қуыт қиял басып алды. Сол ойлар ішінен ауру мен ауыр қайғы қоса шеңбектеген кəрі жанына аз да болса терезе боларлықтай тəтті ойларды тергіштеді. Ойлаған сайын алқымынан алып тұрған мейірімсіз аштық онан ары құрыстырып, іздеген тəтті ойлары бытырап торғайдай тоза бастады. Ертең басын көтеріп отырса көңіл айта келгендер өзіне бір түрлі жат көзбен қарайтындай. Тіпті кейбіреуі: “мына жалмауыз кететін жеріне тез кетпей, артына ие болатын баласын жұтты” деп іштерінен қарғап отыратын сияқтанды. Осыны ойлағанда бүк түсіп жатқан бетінен тұрмай жарық дүниеге – өзіне тəттісінен көрі ащысын көп сыйлаған – пəни ғаламға бір жола қош айтып көз жұмғысы келді. Бірақ, Байназар сонда да тəңірге, тəңірдің əділетсіздігіне ренішін төгіп, ұрпағына осы ғаламнан ізгілік бақыт тіледі.

	Байназар өз өмірінде басынан сан қилы хикімет кешулерді кешті. Сəн-салтанат қуып өз əлінше алшаңдаған, жанын аузына тістеп, қапырық шөл далаларда қаңырығы түтеп жаяу жортқан кездері де болды.

	Көкірек қуысы мыс қоңыраудай күңгірлеп, аштан ширығып жатқан мынау шағында оны ойлағысы да келмеп еді, бірақ, сол өткен дəуреннің бір үзігі қайта толқып, сынаптай жылтырап көз алдына тұрып алды. Байназар осы елеспен барған сайын тынысы кеңігендей, бойына болар-болмас қуат бітіп келе жатқандай көтеріле берді...

	* * *

	1940 жылдың көктемі.

	Бес түйеге жүк артқан, адамдары жаяу шұбырған жұтаң көш мұнар астынан теңіз толқынындай бұйраланып көрінген ұзыннан-ұзақ сары адырдың бір жіңішке қобысын құлдап келеді.

	Өрт кеткендей құлазып жатқан, жұлары жоқ жалпақ сары адыр панасы жоқ, бағдарсыз жортқан үш үйлі жанды тиянақ таптырмай сабылтқалы он күннен асты. Бес түйенің бəрі іші-бауыры сұғылысып, бұрауы қашып əбден бұрлықты. Адамдардың қара судан басқа тіс айқастырары да қалмаған. Мата шапанының екі өңірін қайыс белбеуіне қыстырып алып ең алдында Байназар келеді. Екі көзі шүңірейіп ішіне кіріп, еріндері қара талақтанып тілініп-тілініп кеткен. Екі беті қоңырқай тартып түтеленіп, мəнгі май тимеген көн етіктің басындай тозаңданып тұр. Көктемнің алғашқы шытқыл желі терістіктен маңдайға найзадай қадалады. Алдыға басқан аяғы кейін кетіп, жүрген сайын жүрісі мандымайды. Байназар бар күш-қуатын бойға жиып, алдағы жадағай белге көштен бұрын шыққысы келіп жүрісін сəл тездетті. Жүрген сайын жер арқауы созылып бара жатқандай, қарға адым жердегі бел ол жақындаған сайын ары қарай жылжып бара жатқан сияқты бола берді. Бел ұзаған сайын Байназарға сол белдің ар жағынан ел көрінетіндей, ең болмағанда көліктері тіске басатын шөптесін жер кезігетіндей ғажайып тірлік үміті елестеп, дамылсыз алға жетеледі. Алдына ентелеген сайын бел астынан адамдардың, малдардың даусы, күркіреген өзеннің сарылы келгендей болады. Байназар бүгін өз құлағына өзі таң қалды. Əйтеуір бір тірлік үміті дамылсыз алға жетелеп келеді. Сəл іркіліп байыздаса төбелерінен жамандық ұратындай жүрегі алқынып, тынысы тарая қалады. Қайырылып, сонау алыста қалған Сайдамның ойына көз тігіп еді, тіпті бұрынғыдан бетер қорқынышты елес берді. Сол үңірейген ойпат аузын ашып келе жатқан алып айдаһар сияқтанып, соңдарынан төніп келе жатқандай болды. Көзін жұмып, бойындағы бар қуатын жиып, бар қайратымен алдағы белге қарай ұмтылды. Жан ұшыра ұмтылды. Босқындардың аял көрмей қақ далада жанын сүйреп бағдарсыз жортуы тек бір шыбын жан үшін ғана еді.

	Көшерден бір күн бұрын бірер аяқты мал кезігіп қала ма деген үмітпен Кəрінгі тауының оңтүстігіне қарай жаяу асқан Байназар бір тұйықтың үстінде түтін түтетіп, жылап-сықтап шулап отырған бір неше ауылдың үстінен түскен. Əр күркеде бірден, екіден ыңырсыған жаралы адам, əке-шешесін іздеп шырылдап жылаған жас бала. Осы сүркей көріністі көріп Байназардың жүрегі тағы тас төбесіне шыққан еді. Бұлар осы тауды паналаған отыздай ауыл, үш жүзден артық үй екен. Осыдан бір күн бұрын Ма Буфаң əскерлері қапылыста басып қалып, бір күн, бір түн қанды қырғын соғыс болып, сексенге жуық үйдің ғана жұрнағы қалыпты. Қолға түскен еркектерді түгел найзамен түйреп, қылышпен шауып қинап өлтіріпті. Қашқандарын атып тастапты. Кішкене сəбилерді шырқыратып найзаға іліп, ұсақтарының шатын айырып, адам баласының жаны төзгісіз жауыздықтар істеп, осы өңірді қанмен жуыпты. Қолға түскен əйелдерді тізіп қойып беттерін бұрап шымшып, жас кəрісін айырыпты да, кəрілерін оқ шығын етпейміз деп бес-алтыдан құшақтастырып қойып қырыпты. Алпыстан астам қыз-келіншекті іріктеп алыпты. Қыз-келіншектердің қарсылық көрсетіп тілге көнбегендерін тез өлмейтін жерлеріне қылыш ұрып, найза шаншып қинапты. Кейбіреулерін кезектесіп аяқ асты етіпті. Елдің олжаға түскен үй мүліктерінің қолға ілінер жылтырарын алып, қалғанын кез келген жерге үйіп түгелдей өртеп жіберіпті. Олжаланған əлгі қыз-келіншектерді айырып қалуға сайланған қырық жігіт жаяу-жалпылы жау соңынан баспалап көрген екен, жау қуғыншыларды қалың жыңғылды бұйратта жасырынып тосып отырып пулимет пен гранаттың астынан алыпты. Намыс оты өзектерін өртеген жігіттер біреуі қалғанша бір күн соғысып, түгел шаһит болыпты. Мынау ел солардан қалған жұрнақ екен. Бұлар енді “Қаскөл жақта Құсайын деген тəйжінің елі бар екен, солар аман дейді” дегенді естіп, сол жаққа барып паналаймыз деп отырыпты.

	Байназар мына сұмдықты көрген соң жан ұшыра ауылына жетті де, құба құмға солтүстік іргесін тіреген Алтын таудың бір түкпіріне жоса жөнелді.

	Мына ілбіген қыбыр – осы көш.

	Байназар басы-көзін тер басып, буын-буыны дірілдеп əзер дегенде кезеңге шықты. Белдің асты терістікке қарай құлдай жөнелетін терең сай екен. Сай аузы онша алыс емес сияқты. Тау етегінен ары көгілдір ой мұнартып жатыр. Байназар сайдың күн шығыс жақ қапталын қапталдап біраз жүріп еді, сай тағаны анық көрінді. Дөңгеленіп көрінген төменінде сарғыш тартқан шөптесінді жер сияқты бір түкпір көрінді. Қадалып қараған сайын бастаулы, сулы жер сияқтанып, жер сұры көзіне тіпті жылы көрініп кетті. Көне заманнан қалған, мар тұяғы түсірген болымсыз жол сорабымен сай тағанына қарай аз еңкейіп еді. Мұрнынан алдынан қарсы аңқылдай соққан жел лебімен шөпті жердің жағымды иісі келгендей болды. Жылға-жылғада аздап қума ақ шөп бар екен. Байназар Жерұйыққа келгендей қуанып кетті. Жығыла-сүріне сай тағанына түсті. Əлгіндегі көргені теріс болмады. Аз ғана шынтақ иірімде шилеуіт бастау бар екен. Сортаң шымды қабақтың астынан қайнап шығып жатқан тұп-тұнық бастау көзінен екпетінен жата қалып мейірі қанғанша ішті. Бұл шақта көштегілер де кезеңнен асып, қабырғалай еңкейіп еді. Байназар орнынан тұрып, елтірі тымағын былғап:

	– Су бар екен, су! – деп айқай салды. Көштегі бала-шаға, үлкен-кіші тегіс шу ете түсті. Байназар шөптесін шымды текшеге екпетінен жата қалып бірден бетін басып, сортаң жердің жағымды иісін құшырлана жұтты.

	Ағынның түкпір-түкпіріндегі шилердің қияғы күзгі қалпында толқып тұр. Қыс бойы бұл маңға мал тұяғы тимеген тəрізді. Біраз күн болса да жау көзінен алыстап, бала-шаға сарыны қанып су ішетін болғанына Байназар қатты қуанды. “Мынау иен бөктерден аң да кезігер” деп ойлады. Бір заманда аңшы ма, жоқ жолаушы ма, адамдар келіп түнеген сияқты. Күнгей жақтағы аласа жартастың түбінде ошақ қылған үш тас тұр. Айналасын шөп басып ошақтың орны əлдеқашан жер болып кетіпті.

	Көш те келіп жетті. Балалар да, үлкендер де жүк түсіруге тағат қылмай бастауға қарай жүгірді. Торсық, қарын сияқтыларға құйып алған сумен талшықтап жол жүргелі бүгін үшінші күн. Аңызақ қағып кенезесі əбден кепкен адамдар ащыға түскен қойдай шуылдап келіп суға бас қойды. Балалар неше күндей ыдысқа құйып өлшеп ішіп келген сасыған сумен ерін жібіткенге кəні болмай əбден сусап еді. Қара суды сорпа ішкендей мейірлене жұтып, алты айрықтарынан тер моншақтап кетті. Жүктерін түсірген соң күркелерін тікпей демалып біраз отырды. Жомарт бастаған екі-үш ұсақ бала бастау басында аунап-қунап тыраңдап жырғап қалды. Ма Буфаң əскерлері мылтығына қоса уысты құлақ дəнін де тонап кеткен осы бір шағын ауыл қайта қашып-пысып, Шынжаңды бетке алып азып-тозып келеді. “Өлмегенге өлі балық жолығады” дегендей, адамдар суға, түйелер шөпке бас қойып жадырап қалды. Үш үйден құрап, қолға ілінер уықтарына құрымдарын жауып, екі күрке қалқитты. Елге су табылғанымен тіс айқастырар дəн жоқ еді. Аң атуға мылтық жоқ. Тілін тістеп, көздері жəудіреген үш үйлі жан түгел мөлтектеп Байназарға қарайды. Балалар жылап, қайта-қайта шешелерінің қалтасын ақтарып, тамақтың қоқымын іздеп жанталасады. Байназар шыдамай кетті. Өзінің киім кешегін артып, Жомартты үстіне шығарып келе жатқан қара атаншаны Ақай екеуі сойды да əр үйге адамбасына қарай бөліп берді. Арық түйенің жасығы болса да өлжал көрген соң адамдар тағы бір мысал көтеріліп қалды. Ертеңінде Байназар бастауды нұсқап:

	– Қара су тамақ болмайды. Үш түйенің бірін сойдық, қалған екі түйені жеп алсақ мынау адам жортпас қу медиен далада жан сақтағанды қойып, сүйегіміз де көмусіз қалады. Тірі жанбыз ғой, тырбанайық. Əйелдер мына екі түйеге ие болып, қолдарыңдағы анау жасықты үнемдеп талшық етіп осында жата тұрыңдар. Жақын маңда жау да болмаса керек. Ақай екеуміз ел бар ма, мал бар ма, біраз жүріп келейік. Жан үшін, бала-шаға үшін қолымыздан келсе мал ұрлап, күшіміз келсе ел тонаймыз, – деді.

	Əйелдерден де, балалардан да үн шықпады. Байназар мен Ақай атаншаның жасық боршасынан біразын пісіріп белдеріне түйіп алды да жолға түсті. Ол кезде Ақай он бес-ақ жаста еді. Қырқалардан Байназарға ілесе алмай қойды. Байназар оны анда-санда бір тосып алып келеді. Күн бесінге ойысқан шақта сол сайдың батыс жағындағы бір биік шоқыға шықты. Байназардың көзіне жақын маңнан қыбыр еткен нəрсе көрінбеді. Бір кезе Ақай орнынан қуана ұшып тұрды:

	– Байнаға, Байнаға, қараңызшы! Жазықтан осылай беттеп шұбырған көш секілді бір нəрсе келе жатыр.

	Байназар қанша қараса да Ақайдың көрген көшінің баранын көре алмай-ақ қойды. “Бала неменің көзіне əншейін бос елес көрініп тұр ма” деп те ойлады. Сонда да байыздап тағы біраз тұрды. Ақайдың көргені шын екен. Əйтеуір не екені белгісіз, болымсыз бір қара ноқат жыбырлап келе жатқан сияқтанды.

	– Егер осылай беттеп келе жатса биіктен бой көрсетпейік. Дос па, дұшпан ба. Оны кім біледі, – деді Байназар қыраттан сайға қарай бұрыла беріп.

	– Батыс жағымыздағы биік жалдың ар жағындағы сайдың аузына қарай қайқайып барады, – деді Ақай.

	Біраздан соң тізілген түйе баранын Байназар да анық көрді. Кіре сияқты шұбырып барады. Байназар Ақайды ертіп сол кіре өрлеген сайға қарай асты да бір иек артпа қыраттан келіп кірені аңди бастады. Көп өтпей моңғол əйелдің əн айтқан даусы естіліп, əн даусы жақындай түсті. Бір шақта төменгі тұмсықтан жүгі жоқ шомдаулы он сегіз түйе жетелеген моңғол қызы шыға келді. Ең соңғы түйеде мылтық асынған бір еркек бар екен.

	– Бұлар қайтсе де елі бар жерге барады. Мүмкін осы сайда малдары да бар шығар. Кешке жастап қайқайғанына қарағанда, малы да ұзақ болмаса керек. Қазір бой көрсетсек бізді қарақшы деп атып тастайды. Соңдарынан жасырынып еріп отырайық, – деді Байназар. Ақай үнсіз басын изеді. Бұлар кіре соңынан күн батқанша ілесті. Екеуінің аяқтары бастырмай, дымдары құрып, əлсіреп кетті. Əйтеуір өлдім-талдым дегенде кірешілер бір сірікті тепсеңде отырған екі моңғолдың үйіне келді. Алдарынан үлкенді-кішілі адамдар шулап-шұрқырап шықты. Бұлар кіре жетелеп келген қыздың сəнді киімі мен жарқылдатып таққан теңге-моншағына қарап, қалайда бір бай моңғолдың қызы екенін білді. Күн бата қораға қой да келді. Мыңғырып жатқан қойды көргенде Байназардың көзі тұнып кетті. Арық түйенің жасығынан өзге дəн түспеген жұмыршағы суырылып бара жатқандай төмен тарта бастады. Қой аңдыған қасқырдай қараңғылықтың түсуін күтіп жатты. Ауылға келген мылтықты адамның қай үйден шығып, қай үйге кіргенін мүлт кетірмей бақылауда. Еңіс жағындағы ойқылда кішкене бастау бар екен. Бастау басында шідерлеулі екі ат шідерін шылдырласып жайылып жүр.

	– Байнеке-ай, шөлдегенде өлуге жеттім ғой, – деді Ақай сөзін қылғына-қылғына əрең сөйлеп, – судан еңбектеп барып бір жұтып келсем, шіркін!

	Айтарға болмаса Байназардың өзі де əрең жатыр еді. Бірақ, бастауға барғанмен суға барған адамды бастаудың өр жағында жатқан тайдай қара төбет көріп қоятын сияқты.

	– Азырақ шыда, – деді Байназар Ақайдың құлағына аузын тигізе сыбырлап, – маналар біліп қойса құримыз.

	Бұлардың тағаты əбден таусылғанда екі үйдің де оты өшіп ұйқыға кеткендей болды. Екеуі еңбектей сырғып əуелі суға келді. Шөлдері қанғанша судан ішіп, боршаларынан жеп əжептəуір қаужанып алды. Байназар су басында тұрған екі аттың бірін ноқталап Ақайдың қолына ұстатты да:

	– Сен осында жата тұр. Мен əлгі мылтықты адам жатқан үйге барып қаруын алайын. Қару қолға түссе мынау момын моңғолдардан жан бағарлық бірдеңе аламыз да кетеміз. Егер мен бірер пəлеге ұшырап қалсам, не сен өзің білініп қалатындай болсаң осы атпен қашып жоғал, – деді Байназар.

	Ақай үнсіз басын изеді. Бірақ, жүрегі дүрс-дүрс соғып, қолдары қалтырап кетті.

	Байназар еңбектей жөнеліп, əуелі шеткі үйдің алдындағы тезек үйіндісінің қасына келді. Бір тəуірі бұл үйдің есік алдында ит жоқ екен. Бір тізесімен ақырын сырғып келіп үйге кірді. Адамдар быр-быр ұйқыда жатыр. Мылтықтың қайда екенін бағып босағада біраз отырды. Үй ішіне көзі сəл үйір болғандай сəтте төрдегі керегенің басында ілулі тұрған мылтық барандап көрінді. Байназар үйдің оң жағын жағалап мылтыққа бармақшы болып еді, төрдің алдында жатқан үлкенді-кішілі төрт бірдей адамнан өте алмады. Тысқа шығып мылтықтың ілулі тұрған тұсынан туырлықты тіліп жіберіп алмақшы болып, ол лып етіп тысқа шықты да айналып сол тұсқа келді. Етігінің қонышынан пышағын суырып алып, əуелі үзікті көтерді де, онан соң туырлықты тілді. Мылтықтың дəл тұсынан тілген екен. Мылтықтың бауы қолына іліне кетті. Бауды керегенің басынан шығарып, енді бір қолымен мылтықтың түтігінен ұстап шығара бергенде үй ішінен біреу:

	– Əй, əй! – деп айқайлап ұшып тұрғандай болды. Қырсық шалғанда мылтық бауының дүмге бекітілген жері тағы бірдеңеге іліне қалыпты. Сілке тартқан Байназардың күшімен киіз үй солқ ете түсті. Мылтықтың бауын ілінген жерінен шығармақ болып, мылтықты үй ішіне қарай қайта іріккенде үйдің ішінен бір дойыр қол келіп мылтыққа жармасты. Байназар мылтықты керегені теуіп тұрып сыртқа тартқанда, іштегі адам бар күшімен сілкіп ішке тартты. Екеуі киіз үйді түйе сүйкенгендей шақырлатып жіберді. Үй ішіндегі адамдар ұлан-қада шулап кетті. Байназар біреуінің де сөзін ұққан жоқ. Ішкі жақтағы мылтыққа таласқан адам Байназардан əлдеқайда күшті екен. Бірдемде қолдарын қарыстырып, əлін құртып жіберді. Аштықтан неше күн қалжыраған Байназар ақыры мылтықтан айрылуға айналды. Үй ішіндегі адамдардың шуылымен қанаттас үйдегілер саулап жетіп келді. Арт жағынан жондата келіп тиген сойыл Байназарды ұшырып түсірді.

	* * *

	Манадан бастау басында жүрегі лүпілдеп əрең отырған Ақай ауыл шулап-шұрқырап кеткенде тіпті зəресі қалмады. Ақай бірер қайырым моңғол тілін білуші еді. Дабырлаған дауысқа құлақ түріп біраз отырды. Кенет:

	– Мұны атып тастайық, не буындырып өлтірейік, – деген гүжілдек жуан дауыс анық естілді. Екі көзі қарауытып, орнынан əзер тұрған Ақай бастау басындағы екі аттың бірін мініп, бірін жетелеп құлдай жөнелді. Тосын келген жауға дүрлігіп жатқан моңғолдар тағы бір қарақшының бар екенін мүлде естеріне келтірмесе керек. Ақай ауылдан алыстағанша дүбірлетпей ақырын жүрді де, ауылдан алыстап алған соң зар желдіріп отырды. Кешегі сайдың аузына шыққанда көңіліне бір күдік орнай қалды. “Ізіме таң ата жау түссе қайтемін?” Ол жазыққа тартты. Жазықтың қалың шыралжынды, қамысты ойымен шығысқа ойысып, қайтадан ауыл қайдасың деп тауды бетке алып тартып отырды.

	* * *

	Байназар таңертеңінде байлаулы жатқан жерінде есін жиды. Тоңып тұла бойы сіресіп қалыпты. Оған аштық қосылып жан алқымға алып жатыр екен. Əрине, ұры – қарақшының қолға түскеннен кейінгі күні қалай болатыны Байназарға аян. Айналасына жыртқыштана көз салды. Бірінің үстіне бірі жиналған төрт-бес түйе шомының қасына əкеліп тастаған екен. Басын көтеріп, арқасын шомға сүйеп тағы біраз отырды. Қарсы алдындағы үйден моңғолдардың беймаза дабырлаған үндері шығады. Бəрі де мынау мылтық ұрысын қолдарына тірі түсіргенденіне мəз сияқты. Қой əлі қорадан өрмепті. Мал төлдейтін уақыт болса да, қозы маңырамағанына қарап, бір байдың бойдақ қойы ғой деп ойлады. Көктемнің түнгі суығы əбден өткен Байназардың енді иегі-иегіне тимей сақылдап, қалшылдай бастады. Қозғалуға екі аяқ, екі қол түгел байлаулы. Астынан өткен шымдауыт жердің сызы екі ұршығын сырқыратып бара жатқандықтан, Байназар арт жағында жинаулы тұрған шомды иығымен итеріп құлатып жіберді де, құлап түскен шомның үстіне белі үзілген жыланша сүйретіліп шықты. Осы болымсыз дабырдан секем алса керек, бір моңғол əйел сыртқа шығып Байназардың қасына таяу келіп, таң қала қарап тұрды.

	– Қазақ екен, қазақ екен, – деді біріне бірі моңғол тілінде күбірлеп.

	Байназар өзінің шала-шарпы білетін моңғол тілімен:

	– Мен аш адаммын, тамақ беріңдер, – деді аузын ашып, екі əйел үрейлі көзін Байназардан бұрып, кетіп қалды.

	Сөйтіп Байназар сол шомның үстінде тағы бір күн, бір түн нəр татпай жатты. Үшінші күні таңертең басын көтеруге де шамасы келмей қалды. “Талай қарша бораған оқтың асты мен жалақтаған қанды қылыштан аман құтылып едім. Ақыры кеңірдек үшін аштан өлетін болдым” деп ойлады. Арық түйенің қара борша жасығын талшық етіп қалған əйелдер мен балалар есіне келді, Ақайды ойлады. “Қорқақ неме еді, атты міне алды ма екен, міне алмаса жаяу қаңғып жетер, ел кезікпесе құба шөл, қу медиенде ақыры бəрі де аштан қырылады ғой. Оларды аштық азабынан құтылдыратын, ауыл иесі менің түрім мынау” өзінің аңғалдығына өкінген Байназар өлімді күтіп қана байлаулы күйде сұлқ жатты.

	Күн шыға бастаған шақта мылтығы бар моңғол ырғала басып артқы үйден Байназардың қасына келді. Ол толғанғандай екі бүйірін таянып арлы-берлі жүрді де, бір уақытта жеңген ердің сесімен Байназардың бетіне үңілді. Сонсоң: “батырым, қалың қалай?” дегендей, бүкіл денесімен солқылдап зəрлене күлді. Мұнысы “сендей қарақшының көретін күні осы” деп тұрғаны сияқты. Байназар түршігіп кетті. “Өлтірсең де азырақ тамақ беріп өлтір” демекші еді, бірақ, оны айтпады. Аштық жеңіп өлеусіреген көздерін жұмып, оған қарамай жата берді. Енді тіпті сөйлеуге де шамасы жоқ.

	Кенет мылтық даусы шаңқ ете түсті де, ауылға сау етіп бір топ атты-жаяу адам жетіп келді. Атына мінуге үлгермеген əлгі мылтықты моңғолды солар келіп бас салды да, мылтығын тартып алды.

	Байназар бастабында танымай қалып еді, дауыстарынан білді, түгел қазақ екен. Екі үйдегі ер-əйел монғолды жиып бір жерге отырғызып қойған соң, екі жігіт байлаулы жатқан Байназардың қасына келді. Екеуі де түс таныс жігіттер екен, Байназарды да тани кетті. Дереу қол-аяғын шешіп, сүйеп орнынан тұрғызды.

	– Сүйрелемеңдерші, су, су, – деді екі ауыз сөзге аузы əрең келген Байназар зорлана басын көтеріп.

	Олар Байназарға ащы қара шай беріп, соңынан тамақ ішкізді. Ішіне дəн барған соң Байназардың бойына жан кірді. Мынау келген қазақтарда да кейіп-кеспір жоқ, жұттан шыққандай ғажайып сүркей екен. Өздері шиқылдаған қып-қызыл аш секілді. Моңғолдардың ыдыс-аяғындағы шикілі-пысылы тамақты жалап-жұқтап өліп барады. Іштерінде бір адамда ғана мылтық бар көрінеді. Бұлар да Ма Буфаңның қырғыншылығынан қашып шыққан бірнеше ауылдың бір жерге бас құраған теке мүйізі екен. Қатын-балаларымен аштан қырылатын болған соң еріксіз шеттеп жүрген жалғыз-жарымға тиіп жан бағуға шығыпты. Сөйтіп Байназар бұл жолы тағы өлімнен қалды. Аштық əбден өткен мына қазақтар енді қойға тиді. Біреулері қазанға асса, біреулері асқанға дəт қылмай қуырып жатыр. Тағы біреулері бауырларды шоққа ауната салып қаны тартылмай-ақ, былшылдатып соғып жатыр.

	– Па, шіркін-ай! – деді таңқы танау қара жігіт майға орап отқа көмген бауырды көмейлете асап жатып, – ерініме жылытар тимегелі жылдан асып еді.

	– Қуарып кеуіп қалған қу жұмырыңды бүгін бір жібітіп алатын болдың ғой, – деді үшкір тұмсық сығырайған қара. Адамдар етке тойып қаужанып алған соң екі үйдегі дүние мүлікті кереге-уығымен қосып бөлісіп алды. Екі күннің алдында қыз жетектеп келген он сегіз түйе келгендерге екіден жетті. Кетерінде əркім қорадағы иен қойдан іші-қарнын ақтарып тастап, сирақтарынан екі-екіден қосақтап, бір түйенің беліне төрттен салып алды. Байназар да сөйтті. “О, құдірет, – деді ол ауылын қондырған сонау терең сайдың аузы көрінгенде, – бізді Ма Буфаңның əскерлері шауып қанды қырғынға батырып тоз-тозымызды шығарса, біз міне бейуаз жатқан біреуді шауып алал малын тонадық. Əлсізді əлді жеген баянсыз қу жалған-ай, бала-шағаның бір кеңірдегі үшін ғой, ей, Алла, өзің кеше гөр...”

	Байназар ауылға келгенде ауылдағылар Байназарды жоқтап жатыр екен. Ақай Байназарды моңғолдар өлтірді деп жетіпті. Байназарды көргенде бəрі де өлгендері тіріліп келгендей қоршап алды. Жомарт əкесінің мойнынан құшақтап, бақырып жылап жіберді. Ол əкесінен біржола айрылдым деп ойлаған болуы керек. Жүрегі орнығып орнына түскен соң:

	– Ағамды өлді деп өтірік айтып едіңдер, ағам келді ғой, – деді орнынан қуана түрегеліп. Ақай келгеннен бері Байназарды өлдіге жүрып, күңіреніскен ауыл адамдарының ешбірі Жомартқа тіл қатпаған. Бəрі де мына сəбидің алдында кінəлі жандай бір-біріне үнсіз қарасып қойып кете берген. Дегенмен, жаман атты бала құлағы шалып қалса керек. Содан бүк түсіп жатып қалған Жомарт Байназар келгенде ғана басын көтеріп еді.

	– Е, қарғам, бұл да болса үркердей үрпиген бір топ жанның көз жасын, сенің көз жасыңды Алла тағаланың көргені ғой, – деді есік жақта отырған Ақайдың үлкен шешесі, – тірі адамға өлді деп ырым жасалса жақсы, сол адамның жасы ұзақ болады, Жомарт, балам, əкеңнің жасы ұзақ болады екен, – деп тағы қосып қойды. Жомарт кемпір сөзіне қуанып кетті де, орнынан қайта ыршып тұрып, əкесінің мойнынан құшақтады.

	– Енді ағам өлмейді, аға, өлмейсің иə? – деді.

	Сөйтіп сүйектері сонау Чиңхай – Шынжаң шекарасындағы қақ далада қалатын үш үйлі жанды Байназар жанын аузына тістеп жүріп бағып, елге қосқан.

	Жылдар жылжи келе соның бəрі көңілден өше бастаған еді. Өйтпей қайтсін, мұрынға су жетпей, күнді түнге жалғаған сонау зор секіру жылдары өткенгі істі ойға алғанды қойып, түстен кейін түстен бұрынғыны ұмытатын сарпалдаң заман болып еді. Енді міне кемпір мен шалға өткен-кеткенді түгелімен жиып-теріп, ұзақ-ұзақ кеңесетін тыныш күндер туды.

	Төсегінен басын көтеріп есікке қараған Байназар: “Апырау, сонда құдай айдап сол бір топ жортуылшы келіп қалмаған болса, сүйегім сол атсыз бастаудың басында саудырап қалатын еді-ау, тəңірдің ісінен дауа жоқ қой, міне енді енді ет пен майды жиып қойып аштан кеткелі отырмын. Жазу деген осы. Алланың сызығы дəл осылай өбісіп келген шығар” деп ойлады. Сөйтті де əлдебір нəрсе есіне түскендей басын көтеріп, шам жарығымен ала көлеңкеленіп тұрған үй ішіне айнала қарады. Кемпірі Зада қазан жақта күйбеңдеп бірдеңе істеп жүр. Белі бүкірейіп, соқталы денесі бір-ақ уыс болып шөгіп кетіпті. Сыр-сыр еткен ауыр дем алысы да кəріліктің не дəуір меңдетіп кеткенін байқатады. Заданың сындардай түп-түзу жаралған сымбатты тұлғасы алпысқа келгенше өзіндегі табиғи сұлулықты бұзбай келіп еді. Бір жылдан бергі қаралы күндер көңілін су соққан жардай тынымсыз опырып, белін бүгілдіріп жіберді. Байназар басын көтерген бойы кемпірінен көз алмай ұзақ қарап отырды. Кемпірі ұйтқан айранын кенеп дағармен жауып қымтап қойған соң, жерде тұрған ыдыс-аяқтарды жиыстырып асадалға тізді. Сиыр сауатын қайыс баулы қайың шелегінің ішін жуып, асадалдың астынғы жағындағы қуысқа қойды. Шалының таңғы намазының дайындығы үшін от басында күйе басып қарайып кеткен толскей құманға су құйып, қоламтаға жайғастырды...

	Байназар көз алмай қарап отыр. Кемпірінің күйбеңі түгер емес. Бүкшең қағып қазан жақта тоқтаусыз қыбырлауда, “ей, байқұс-ай, сорың қалың бір жансың ғой, заман оңалып, адамдардың жүзіне күлкі үйірілген жақсы күнде бала-шағаның қасында сорайып қалатын болдың-ау. Жас шағыңда көргілікті адамнан көріп, зар жылап қан жұтып едің, енді жақсылық үкіметтен, адамнан келгенде тəңір қайғымен буды...” Ойындағысын күбірлеп сөйлеп отырғанын Байназар өзі білген жоқ. Шалының күңгірлеген даусын Зада шала естіді.

	– Бірдеңе ішемін дедің бе? – деп Зада бір қолымен оң жақ бүйірін таянып, сол қолымен төсектің басынан ұстап кеудесін көтерді.

	– Ойбой, бұл боқшылық дүниенің күйбеңі түгей ме? Енді бір уақ тізеңді бүгіп деп алсаңшы, – деді Байназар. Зада бүгежеңдеп келіп, Байназардың саудыраған қолынан ұстап төсегіне сүйеніп тұрды:

	– Бірдеңе ішкің келе ме? – деді шалының қолынан сипап тұрып. Байназардың Задаға жаны ашып кетті. “Не деген жаны темір болып жаралған адам” деп ойлады.

	– Түнімен көз ілген жоқсың, күні бойы бір уақ қылтаңды бүгіп отырған да жоқсың, сөйтіп жүріп енді сен ауру болып қалсаң ана Айжанға қиын болады ғой, – деді Байназар. Шалының жанашыр сөзі Задаға жақпады. Жанұя күйбеңі Алланың арнайы өз басына таңған, істемесе болмайтын, ада қылар парызы деп білгендіктен Заданың қай уақытта болса да үй жұмысының бүгінгісін ертеңге қалдырмай тындырмаса көңілі көншімейтін.

	– Бүгін адам көп келді, дем алған жоқсың, ұйықтасаңшы отыра бергенше, – деді Зада тағы бірдемелерді жөндестіре жүріп.

	Кемпірінің жылы мейір, ыстық көңілі үшін Байназардың ояу болса да жантая тұрғысы келді. Ол кемпірінің таусылмайтын күйбеңін бағып үнсіз жатты. Үй ішін жиыстырып, сыртқы босағадағы жүк пен есіктің қарсысындағы болымсыз тезек үйіндісін ескі-құсқы киіздермен жауып қайта кірген Зада от басынан келіп сəл тұрған соң тағы бір нəрсе ұмыт қалғанай ізінше кілт бұрлып қайта сыртқа шықты. Айжанға “батыс жақ қарайып келеді, боран соғады ғой, үйіңе салма салып, мықтап бастырып қой” демекші еді. Зада келгенде екі-үш баласымен енді тамақтанып жатқан еді, ұлы шешелері келгенге балалары қуанып кетті. Айжанның баласымын демесе де бауырларымен ойынға қызыққан Бақыт та жақыннан бері көбірек осында болатын болған. Заданың құлазып тұрған көңілі немерелерін көргесін жадырап, серпіліп қалды. Айналып, үйіріліп балаларының ортасында отырғысы да келді. Енесінің келуі Айжанның көңіліне де медеу болды. Байназар отау жақтан кеуілдесе шыққан кемпірі мен Айжанның даусын естіп жатып тағы ойға кетті. “Е, құдірет, сол күні əскер атып тастаса, Байназарды қойып, сүйегі де табылмайтын еді-ау. Содан бері де аттай желіп талай жыл өте шығыпты. Бір жағына қисайып тұратын тойтық дүние-ай десеңші!..”

	Байназардың ойы сол бір күндерге ойысқан сəтте үрейлі көріністер күні кеше ғана болғандай көз алдынан шұбырып өтіп жатты...

	* * *

	1942 жылдың жазы.

	Байназар ол күні де осы Ақайды ертіп шыққан. Ауылдан алыстай келе бір-ақ білді, Ақайдың астындағы ат көп жаншылмаған жылқы екен. Жүрген сайын сусылдап, аяғы-аяғына тимей лыпып келеді. Байназар Ақайдың атының жүрісіне қызыға қарады. Екі-үш-ақ күннің алдында осы аттардың бəрін де Байнекең қолға түсірген. Мына Ақайдың астындағы бүкіш торы əлжуаздау жылқы сияқты көрінген. Енді міне кереметі шыға бастады. Жол қайқаңдап тігілдеген сайын бүкіш торы екі езуінен ақ көбік шашып, өршелене түсті. Ал Байназардың астындағы есік пен төрдей қара ат екі құлағының түбі мен екі көзінің айналасы терлеп, өрге келген сайын бұлаңдап, бүкіш торыға ілесе алмауға айналды. Сырттай қарағанда тырсиып тұрғанымен, қара ет басып кеткен, тауға мінілмеген бұла, нашар ат екеніне Байназардың көзі жетті. Енді қамшыға зорламай өз еркімен ғана жылжып отыруға тура келді.

	– Мынау қиырға мінілмеген жылқы екен, əлден-ақ болып қалды, осы пəле далада қалдырмасын, – деді Байназар күліп.

	– Қойыңызшы, – деп Ақай Байназардың астындағы атқа қадала қарады, – расында қара аттың екі құлағы əлден салпиып кеткен екен. Ат еркімен ғана жүрейік.

	Бүгін қанша жүрсе де бұлардың жолы болмайтыны бастан белгілі болғанды. Күнде алдарынан қайшыласып қашатын құдайдың аңы тіпті қарасын да көрсетпейді. Жүрген сайын шаңыт басып мұнарланған Алтын таудың аң ұясы болған қойнаулары қаңырады да отырды. Мұның өзі бір сұмдық сияқты білінді Байназарға. Жас Ақай көп нəрсені парықтамаса да, дəл бүгін аң жолықпағанына қайран еді.

	Шығыс жақ шеті мұнарлана созылған тау жүлгесі пышақтың жүзіндей жіңішкеріп барып көкжиекке сұғынып жатыр. Шығыстан батысқа қарай тау бөктерлей ескен ыстық самал бетке от болып ұрылады.

	– Əй, Байнеке, мына кенереде жылқының ізі бар екен, қараңызшы, былай шұбырып кетіпті, – деді Ақай атының басын тартып.

	Байназар босаңсып келе жатқан қара атты тебініп-тебініп жіберіп Ақайдың қасына таман келді. Расында он шақтыға таяу шұбырған жылқының ізі ой жақтан келіп тіке қайқайып жатқан тар сайды өрлеп кетіпті. Байназар шұбырған жылқы ізіне қадалып көп қарады. Алдынғыларының ізін шаңдақтатып соңғылары басып кеткендіктен ішінде тағалы жылқы бар-жоғын біле алмады.

	– Бұл жылқы ма, шұбырған жау ма, – деді Байназар шүбəлі кескінмен.

	– Жау болса мына кең жазықта тізіліп жүре ме, өңшең тағасыз жылқы екен ғой. Ізінің жаңалығына қарағанда кеткеніне онша ұзақ бола қоймаған сияқты, – деді Ақай. Байназар екі ойлы болып тағы біраз тұрды, “əскер болса аттарында таға болса керек еді. Оның үстіне онша көпте емес екен. Бəлкім жылқы болса, болып та қалар” деп ойлады Байназар.

	– Жылқы деген осы, – деді Ақай атының басын сол шұбырған ізге салып, – иесіз мал болса құдайдың бергені.

	– Жүрсек жүрейік, – деді Байназар нарау сөйлеп. Екеуі ізге түсіп, тау ішіне сұғынған тар сайды өрлеп тартты да отырды. Сай олар өрлеген сайын қысаңдап тауы биіктей бастады. Əлі жылқы бараны көрінбейді. Салмаланып айқасып жатқан тұмсықтардың бірінен айналса тағы бірі салбырап көлденең тұра қалады. Байназар сəл іш тартайын деді. “Жылқы болса мұншалық ұзай алмас еді ғой” деп ойлады. Ақайдың көңіл-күйі басқаша болатын. Ол жүрген сайын жылқы алдындағы тұмсықтың ар жағында жатқан сияқты. Сол тұмсықтан айналды болды топ жылқының үстінен түсетіндей бір үміт оны алдыға сүйреді де отырды...

	Бұлар қойтастары айқасып жатқан үлкен қара тұмсықтан айналып шыға келгенде ұйлығысып тұрған бір топ Ма Буфаңның əскерінің үстінен түсті. Абайсызда аналар да көріп қойды. Баназар мен Ақай кілт бұрылып тұмсық айнала қашты. Əскерлердің аты тың екен, қуып жетуге айналды. Ақыры тағы бір тұмсықты айнала қалып, аттарынан қарғып түсіп жаудың бетін қайтармақ болып мылтықтарын кезеп отыра қалды. Ал дегенде екеуі алдында келе жатқан екеуін ұшырып жіберді. Жау сəл беті қайтқандай қайраңдады да аттарынан түсіп, жаяулап оқ жаудырды. Екеуінікі де жалғыз атар мылтық болғандықтан, жаяу анталаған қуғыншылар өлген-тірілгеніне қарамай төніп келеді. Міне алды Байназарлар отырған тұмсыққа да ілініп қойды. Бұл шақта Ақайдың бойында жан қалмаған екен. Ол Байназар атысып жатқанда бүкіс торыға мініп те алды. Байназардың атының қашып құтылуға шамасы да жоқ еді, Байназар зілді дауыспен:

	– Əй, Ақай, бірге келдік, өлсек бірге өлейік! – деді жалт қарап. Ақай еріксіз атының басын ірке қойды. Мылтық дауысымен еліккен бүкіс торы қайда қашсаң да құтыласың дегендей жер тарпып аласатты. Жолдасын жау қоында жалғыз қалдыруға жаны төзбеген Ақай аттан түспей жау жаққа қыратша тұмсықтың кетігінен көз тастады. Ақшолақ қылыштарын үйірген көк бөрте əскерлер таяп қалған екен. Ана қылыштың жүзімен денесі бір жапырақтан туралатыны көз алдына келді. Бойы бір ысып, бір суып көзі қарауыта берді. Бағана Байнекеңнің жылқы ізіне түскісі келмей қайраңдағанында бір күмəн бар екенін енді түсінді. Тұра қашқысы келіп атының басын бұрып алып тағы қайта оралды. “Ажал ішінен арқалап жүріп жанымызды алып қалған адам еді, жау қолына тірі тастап кетсем өле-өлгенше обалы жібермес” деп ойлады. Сөйтті де атынан қарғып түсіп Байназардың қасына келді. Байназар Ақайды кетіп қалды деп ойлаған. Қасына Ақай жетіп келгенде өзінің “өлсек бірге өлейік” деген сөзді сасқалақта айтып қалғанына іштей өкінді. “Біреуіміз болсақ та аман қалып, бала-шағаны бақсақ жөн еді, ақыры бір-ақ өлетін болдық. Бала-шаға да бəрібір қырылады ғой” деп ойлады.

	– Əттеген-ай, сен оралмайды ғой деп ойлап едім...

	Байназар сөзінің артын айтқанша əскерлер қылышын үйіріп, бас-аяқтан оршап кеп ұстап алды. Қолдарын екі-екіден керіп ұстап, киімдерін шешіндіре бастады. Байназар жаудың атуға оқталғанын білді де, іштей иман айтып көзін жұма берді. Сол шақта əлдебіреудің:

	– Атпаңдар, атпаңдар! – деген айқайы естілді. Байназар өзі білетін шолақ тілімен анық ұқса да өз құлағына өзі сенбеді. Мынау жылы дауыс шыққан жаққа қарай көзін ашып қарап еді. Бір кəртең əскер шауып келеді екен. Мылтықтарын оқтап үлгерген əлгілер тоқтап қалды. Шауып келген кісінің бейнесі салар ұлты сияқты. Бір демнен соң тұтқындардың киімі қайта кидірілді. Жуандығы бұйдадай ақ кендірмен екеуінің қолын байлай бастады.

	– Ақай, – деді Байназар дауыстап, – қолыңды байлағанда жұдырығыңды қатты түйіп тұр. Байлап болған соң жазып жіберсең жібі босап кетеді.

	Сөйтіп өздері іздеп тапқан жау Байназар мен Ақайды алдарына салып өздері келген іздерімен қайта алып жүрді. “Қамаққа түскен деген осы, енді ауылға оралып бала-шағаны көру қайда, апарып атып тастай ма кім біледі.” Байназардың ойы ауылға ойысқан сайын бір шөкім сарлықтың етінен басқа тіс айқастырар қалмағаны, бала-шағаларының шулап от басында үймелеп отырғаны көз алдына елестеп, еріксіз көздерінен жас домалады. Кенет жауырынынан орай тиген дырау қамшы ойын үзіп, басын зеңітіп жіберді. Бойын билей алмай жығылып түсе жаздап, сүрініп-сүрініп барып əзер қалды. Қара қашарға мінген қияқ мұрт қара əскер қамшысының сабымен Байназарды шекеге нұқып:

	– Ей, қазақ, қатыныңның қасында жатқандай қалғып келесің ғой, – деді зілдене сөйлеп. Əскерлер қиқылдаған, шиқылдаған сайқы күлкімен шуылдай күлді.

	* * *

	Байназар мен Ақайды бір-біріне жақындатпай екі бөлек айдап келеді. Көп өтпей күн де батты. Кең аңғардың шығыс жағы биіктігі төрт-бес метрдей тік жар екен. Күн батқан соң əскерлер қабақтың қора сияқты бір қолтық жеріне келіп түсті. Байназар мен Ақайды қабақтың түбіне екі жерге отырғызып қойды. Өздері тоғаларын асып қорегін көрді. Күні бойы дəн татпаған, оның үстіне ат аяңына жаяу ілесіп келген, екі тұтқынға аштық ауыр тиді. Байназардың ішегі шұрылдып, жұмыршағы төмен тартып, суырылып кететіндей жанын қинап барады. Бу нандарын былшылдата шайнап, қара суларын сораптаған мына əскерлерді көргісі келмеді. Көзін жұмып біраз отырды. Көзін жұмғаны тіпті тынышсыздық əкелді. Сүркейлі жауды көрмегенімен, енді аштықтан шулаған ауылдағы ұсақ балалардың, оттағы құрғақ қайнаған қара суға көздері шүңірейе тесіліп, аштық иектегенде қанбайтын шөл кенезелерін кептіріп тамсанып отырғаны, əсіресе Жомарттың əкем аң атып əкелер ме екен деп тау қоршаған қалың аңғардан қайта-қайта жапақтап жол қарап тұрғаны көңіліне оралғанда, қарадай тынысы тарайып, мынау барлық мақұлықты құшағына жиған алып дүние бір-ақ уыс болып қусырылып келе жатқандай, денесі қалшылдап ширығып кетті. Көзін еріксіз қайта ашты. Екі əскер өзенге қарай келе жатыр екен. Неге келе жатқанын Байназар біле қойды. Ол екеуі Байназардың алдына келіп тоқтады. “Бас кеспек болса да, тіл кеспек жоқ қой. Мыналардан азырақ тамақ сұрайын” деп ойлады. Сөйтті де байлаулы екі қолын аузына жақындатып:

	– Тамақ керек, маған тамақ, – деді қылғана дауыстап. Əскер үнсіз теріс айналып, су қайнатқан жеріне қарай кетті. Ұзын бойлы, қылқиған, тырна сияқты біреуі үлкен қадыра шыныға ортасынан келтіріп су құйып, бір тал қара бу нанды сол қолына сығымдай ұстап Байназардың қасына келді. Байназардың қарыны ашқаны сондай, буын-буыны құрып, тыныштықтағы нəрселер де көзіне ербеңдеп қозғалып тұрғандай. Тіпті кейбіреуі су түбінен көрінгендей бұлыңғырланып көрінеді. Қолына бу нан ұстаған əскер қарсы алдына келіп, Байназардың бу нанға ұмтылуын күткендей біраз үнсіз тұрды. Ыржия күліп шыныдағы судың жартысын төкті. Жүзінде Байназарды масқаралаған мысқыл күлкі бар еді. Сондықтан, аштық пен шөл қанша қинаса да Байназар шыныдағы бір ұрттам су мен құдай атқан мына бір сығым бу нанға қарамауға тырысты. Мынаны іш дегендей əскер əуелі шыныдағы суды Байназардың байлаулы қолының үстіне қойды. Жау қағидасында тіркістенуді көтермейтін. Əсіресе осындай жерде жанды арашалап қалудың өзі ер жігіттің бойындағы құдіреттің бірі екенін Байназар жақсы біледі. Аштықтан қиналған сол екі үйлі жан үшін, ұлы Жомарт үшін Байназар тірі жасауы керек. Байлаулы білегінің үстінде тұрған орта шыны суды салқылдатып бірақ жұтты. Маңдайынан тер моншақтары тамшылады. Əскер шиқылдап біраз күліп алған соң, шыныны алып орнына бу нанды қойды. Байназар нанды да білегінің арасындағы қуысқа қыса отырып жеп алды. Баяғыдай емес, бойына қуат бітіп, жанданып қалғандай болды.

	“Бүткіл тірлік иесін, жыбырлаған құрт-құмырысқадан алып хайуандарға дейінгінің бəрін осы кеңірдек үшін тырбыңдырған, қырқыстырған, бірін-біріне жегізген құдірет-ай!” Байназар жаратушының осы бір ғажайып хикіметіне іштей толғанып, өзінің де бір қызыл кеңірдек үшін өлім аузында отырғанын ойлады. “Бір елі балықты, екі елі балық жұтқан тойымсыз заман-ай” деді күбірлеп.

	Түн қараңғылығы қоюлай түсті. Қарындарын тойғызып, шөлдерін қандырған əскерлер əуелі Байназарды жардың түбіне шалқасынан жатқызды да, өздері оны жарға жастап қоршай жайғасты. Ақайды да анадайдағы түкпірде бір тобы қоршай жатқан сияқты. Байназар қараңғыда анық көре алмағанымен мөлшерін əбден ұқты. Енді төбесін жарға тіреп шалқасынан жатыр. Құлағы шеңбер жасап өзін айнала жатқан əскерлердің қимылында. Қайта-қайта аяқтарын қозғап қойып, тамақтарын қырнап жөтелген болады. Оң жағында аяғын жарға тіреп ұзынынан жатқан қараға көзінің қырын салды. Ұзын қара шапанын айқара жамылғанымен беті ашық жатыр. Бетінің ашық жатуы оның ояу екенінің белгісі. Күзетте тұрған бүкірлеу аласа əскер де дауысын шығара есінеп, үюлі тұрған жүктің солтүстік жағына келіп, арқасын жүкке тіреп шалқалай барып отыра кетті. Түн ортасына таман таяғанда пысылдаған, қорылдаған, сырылдаған түнгі ұйқының белгілері көбейе бастады. Байназардың оң жағында аяғын жарға тіреп жатқан ұзын қара да бетін жауып алды. Талығып кетсе керек, бетін бүркесімен қор ете түсті.

	Байназар төбесін жерге тіреп оң қырына аунап алды да, қолын байлаған кендірді тістелеп шеше бастады. Қатты жіп онша мықты байланбаған екен, сусып лезде босап кетті. Қолы əбден босаған ол арқасын жарға сүйеп орнынан тік тұрды. Əскерлер еш қамсыз шырт ұйқыда жатыр. Көкірегіне қолын басып, кеудесін тесіп кете жаздап дүрсілдеп соққан жүрегін сəл орнықтырғандай болды. Оң жағындағы əскердің қасында жарға сүйеулі мылтыққа қол созып еді, қолы жетпеді. Тағы созып еді, тағы жетпеді. Ол қасында тұрған мылтыққа қолының неге жетпегенін білмеп еді. Үшінші рет қол созғанда солай қарай құлап кете жаздап əзер қалды. Сонда барып екі аяғын бір жерге жұптап алып, сол аяқты азырақ қозғауды аңғара алмағанын ұқты. Осы жолы мылтыққа бір табан жақындап, төртінші рет қол созғанда мылтық қолына іліне кетті. Мылтық қолына тиген соң ол ұзын қараның аяғынан бір-ақ атты. Жарға жақын тұрған екі ат үркіп кейін шегінді. Дүрсілдеген дыбыстан шошып оянған əскерлер шулап мылтықтарына ұмтылды. Сасқалақта жарға ұмтылған Байназар өзінің осы бір арқан бойы жардың үстіне қалай шығып кеткенін білмей қалды. Жар үстінде біраз жүрегін орнықтырып, алқынын басты. Астырттан айқайлаған əскерлердің дауысы естілді.

	– Əй, қазақ, қайтып кел, тиіспейміз, – дейді біреуі. Байназар бұл бағана өзін өлім аузынан алып қалған салар бастықтың даусы екенін білді. Өзінің құтылғанына да əбден көзі жетті. Енді Ақайды құтқаруды ойлап еді, оның ешбір қиюы келмейтін секілденді. Əскерлердің дүрлігіп, ат-көліктерін жөндестіріп, жүруге ыңғайлана бастағаны байқалды.

	* * *

	Байназар əскерлердің дабырына ілесіп қабақтың үстімен жүріп отырды. Таңға таяғанда əскерлер аңғарды тастай беріп, батысқа қарай бұрылып кетті де, Байназар қабақтан түсе алмай қамалып қалды. Əскерлердің дабыры барған сайын алыстап, аздан соң естілмей кетті. Əскерлер кеткен соң Байназар таң əбден атқанша қабақта демалып отырды да, таң атып, адам бараны байқалар шақта шығыс жақтағы адыр арасына кіріп кетті. Ажал тесігі тəрізді мылтық аузынан құтылғанымен, енді аштық пен шөл қабаттасып тағы да өлім үрейін əкелді. Алтын таудың құп-құла болып кеберсіп жатқан, сел орған арқан бойы тік жарлары əлсін-əлі жолын бөгей берді. Жаудан түскен сар мойнақ бес атардың ішінде бір тал да оқ жоқ екен. Өзінің оғын əскерлер бір-ақ сыпырып алған. Мылтық болғанымен оқ бомаса ол бір таяқ қой. Мына тентіреген жаяушылықта өзі бір жүк болды. Ауылға жету үшін тағы бір күн жүруі, анау шалқайған таудың баурына жетуі керек.

	Шөлден кенезесі кепкен Байназар алдыға басқан аяғы артына кетіп, тозаңдап жатқан сары белдерден əбден ес кетіп, жан шыққанда əрең асты. Аңсап келген жырасында су түгілі дым да жоқ болып шықты. Міне ол бар қайратын бойына жиып, дəмеленген ең соңғы белден асты. Екі көзі сай аңғарында, көзіме жылт етер су сияқты бірдеңе көрінсе екен дейтін сияқты. Еңіске қарай жығылып-сүрініп домалап келеді. Сел суы айғыздап кеткен құрғақ құм қайрақ жырамен сырғып ағынға бір-ақ түсті. Дымсыз құрғақ ағындағы қой тастардан қайта тепкен күн алауы Байназардың бетін жалынша шарпыды.

	– Уа, Алла тағала, мынау асқар шыңдарды араша тіліп түскен алып аңғарлардан бір ұрттам су ағызбағаның не қылығың? Ей, Алланың қарғысы тиген қақ таулар, бүйтіп қақиып тұрғанша күлге айналып жоқ болсаң еді ғой, – Байназар күңірене зарлап, анадайтын биік қабақтың астындағы болымсыз көлеңкеге қарай жүрді. Екі аяғы мүлде алдырмай қалыпты. Көлеңкелі ақ топырақ аз да болса жанға сая болғандай, дымқыл леп бетіне ұрылып, сəл тыныс кеңіткендей болды. Салқын түкпірге жем іздеп жүріп илеуінен адасқан құмырысқадай көкірегін төсеп едəуір жатты. Өлсем ең болмағанда бетім құбылаға қарап қалсын деп, орнынан қайта тұрып бетін құбылаға қаратты. Енді тек өлімді күтуден басқа шара жоқ еді. “Өлсем көмусіз қаламын ғой. Ең болмағанда аз күн болса да көзімді қарға-құзғын шоқымасын, сүйегімді мұсылмандар не көрер, не көрмес, мынау ит арқасы қиянның адам баласы баспаған меңіреу түкпіріне қаңғырған қазақтан басқа кім келер дейсің.” Байназар əр нені бір ойлап басын қайта көтерді. Сыртқы жеңілтек шапанын шешіп айналасына қарап тағы біраз отырды. Екі жағынан қолына ілінген топырақты уыстап жынданған адамша еңіс жағына қарай шашып-шашып жіберді. Сөйтті де екі тізесінің үстінде жатқан шапанын басына бүркеп, өлген адамша сұлық жатты. Тауды жаңғырта жақын маңнан атылған мылтық дауысы Байназардың басын қайта көтертті. Бұл шақта жау болса да əйтеуір адам баласына жолығу Байназар үшін ғанибет сияқты болып еді. Шапанын қолына ұстай сүйретіліп орнынан тұрды. Бірақ, төңіректен ешкім көрінбеді. Əлгіндегі мылтық даусы қай жағынан шыққанын білмей айналасына көз салды. Өзінен жоғарғы, батыстан шығысқа қарай созылып жатқан атжал қыраттың ар жағынан аттың пысқырынғанын естігендей болды. Жығыла-сүріне солай қарай жүрді. “Шіркін-ау, аңшы болса екен енді” дейді ішінен. Мылтық дауысының жалғыз-ақ рет шығуы оны сол қас-қағым шақтың өзінде-ақ аңшы деген қортындыға келтіріп үлгерді. Бойына қайтадан жан кіріп, оғы жоқ бес атарды таяқ сияқты оң қолына ұстап алқына ұшып келеді.

	Басына ақ шыт тартқан, еңкіштеу бір адам Байназардан бұрын қыратқа шыға келді. Оның кім екенін танымаса да, əйтеуір қазақ екеніне көзі жеткен соң Байназар қуанып кетті. Солай қарай шамасынша ұмтылып келеді. Екі аяғының буын-буыны құрып, жүрген сайын алқынып, өкпесі аузына тығылып түтігіп кетті. Байназар оң қолмен оң тізесін басып, бір аттап, екі аттап зорға дегенде əлгі кісінің еңіс жағынан қыратқа шықты. Терең құрғақ ағынның ішінде екі жігіт бір құланды сойып, жəркемдеп жатыр. Əлгі адам бастабында Байназарды бізге келе жатқан аңшы ғой деп ойлаған екен. Оның мынау сенделектеген ұқсаусыз қимылынан күдіктенді білем, мылтығын кезей жақындап:

	– Ей, жаусың ба, елсің бе? – деп зілдене дауыстады. Байназар төбеге ұрғандай кілт тоқтады. Аштық салдарынан шүңірейіп ішіне кіріп кеткен өшкін жанарын қыратта тұрған бейтаныс адамға қадады. Бір адам екеу болып ырғалып, билеп тұрған сияқты бұлдырлап, қадалып қараған сайын көз нұры əлсіреп, оның өңін анық көре алмады.

	– Ағатай, қазақ едім, – деді үні дірілдей шыққан Байназар.

	– Қазақ болсаң андағы мылтықты бері əкел, – деді əлгі адам. Байназар қолындағы бес атарды оның алдына қарай лақтырып тастады. Бұл шақта Байназарға керегі мылтық емес, бойындағы шыбындай жаны ғана болатын. Екі аттап келіп мылтықты қолына алған ақ шытты адам Байназарға жүр дегендей иегімен сайдағыларды меңзеді. Байназар жүріп келеді, екі көзі аңшылардың тас көлеңкесіне қойған торсығында. Қазіргі бар арманы торсықтағы судан мейірі қанғанша бір жұту еді. Ол зілдей ауырлаған екі аяғын зорға көтеріп, көлеңкесінде торсық тұрған тасқа қарай жүрді. Құлан сойып жатқан жігіттер бір-екі рет таңғала қарап қойды.

	– Суыңыз ба... – Байназардың сөзінің аяғы үні бітеліп шықпай қалды. Қолымен торсықты көрсетті. Мұның шөлде қалған адам екенін ақ шытты адам да білген екен. Күрең сырлы қайың тостағанға судан толтыра құйып қолына ұстатты. Байназар тері торсықта жылып, иістене бастаған сасық суды айран ішкендей қылқылдатып жұтты. Суды жұтқан сайын екі самайынан тер моншақтап, қолдарының көбесіне дейін тепшіді. Кеудесі жылы сумен керілгенде барып тоқтаған Байназар:

	– Сендер болмасаңдар өліп едім, – деді күліп. Бұлар да сол таудың өздерімен қанаттас бір мықты дарасына бекінген босқындар екен. Бүгін аң атуға, өткен-кеткен елдің бар-жоғын байқастауға шығыпты. Байназардан кешегі бір топ əскерлердің хабарын естіген жерде əлгі ақ шытты адам:

	– Олар бізді іздеп жүр екен. Əй, əттеген-ай, қаруларын тонап қалатын іс екен. Ара қонып Дұңхуанға түсіп кетеді ғой, – деді өкінішті кескінмен.

	Аңшылардың суынан қанып, тамағынан тойған соң, Байназар қайта жанданып алды. Ақ шытты адам Байназарға қатты жанашырлық етті.

	– Қазірше аң атып бала-шағаңды бағып тұр, көп беруге өз қорамсағымыз да орталау, – деп он бес тал оқ берді. Сол күні кешке таяу бұлар төмендеп келіп, айналасы бекініс бір қойнауға түнемек болып, аттарынан түсіп отқа шай қойды.

	– Байнекем-ау, сіз де тірі екенсіз ғой, – деп біреу беттен жығыла-сүріне домалап келе жатты. Байназар тани қойды. Ақай екен. Етігі ұлтанынан таусылып, қызыл табанымен жер басып қалыпты.

	Байназардан айрылған соң əскерлер Ақайдың екі қолын байлап жетелеп алыпты. Ақай бастабында тыртысып жүргісі келмеген екен, мылтық оқтап қорқытыпты. Сонсоң жан үшін елпек қағып жүгіріп отырыпты. Сөйтіп келе жатып бір сұмдық қиял есіне түсе кетіпті. Аспанды бұлт бүркеп, көзге түртсе көргісіз қараңғылық торлаған шақта екі қолын қосақтап тұрған кендір арқанды тісімен шайнап түтіп қиыпты да біраз жерге дейін жіптен ұстап қан ілесіп отырыпты. Жол тусыған қалың нар шиге келгенде жалт беріп соның арасына сүңгіпті де кетіпті. Көп жерге барғанша артындағы байқамаса керек қуалап іздеп əуреге салмапты. Содан қаңғып, шөлдеп өлуге жеткенде осы қысаңдағы мына суға кез болыпты. Суға қанған соң тынығып түнде жүрмекші болып бетке шығып жасырынып жатқан екен...

	Байназар ауыр ойдың салмағынан серпіліп іргеге қарай бір аунап түсті. Кемпірі Заданың күйбеңі əлі таусылған жоқ. Не нəрселерді жиыстырып жүргені белгісіз. Əйтеуір тағы да ыдыс-аяқтардың қақпағы сылдырлап, əлдеқалай бір ауыр нəрсе шымды жерге дүрс етіп түсіп кетті. От басы күйбеңінің осыншалық көп болатынын Байназар бұрын мүлде ескермеген екен. “Ей, қазақтың байқұс қатындары-ай, жандарың сірі, сүйектерің темір екен ғой сендердің” деп іштей күбірлеп қойды.

	Байназар дені сау шағында осы алыста қалған, енді қайтып қайталанбайтын үрейлі күндерін есіне алмайтын, біреулерге əңгіме етіп шертуді ана бір жылдарда ауқымы құрғыр көтермеді. Ауыр еңбек желкелеп, жүдеп жүрген, Ақай молданың анда-санда:

	– Біз не көрмедік, өлгеміз жоқ əйтеуір, өлгеннен басқаның бəрін көрдік, – деп күрсінгенін де жақтырмайтын. Əсіресе құрғақшылықтан қурап жұлма болып қалған, көсенің сақалындай əрі селдір, əрі аласа бидайды күні бойы жүрелеп отырып жұлып, белі мен тізесі иліктірмей əрең келгенде, үлкен ақ кесесіне толтыра құйып алған қара шайды сораптай отырып Ақайдың суырыла сөйлегені құлағына түрпідей тиетін.

	– Байнеке, есіңізде бар ма, əлгі екеумізді жау атып тастай жаздайтында... – деп Ақай сөйлей бастағанда:

	– Е, тəйір-ай, өтті, кетті, бəрі де ұмыт болды. Тозған нəрсені жаңғыртып қайтесің, – деп тыйп тастайтын. Өткен-кеткен уақиғалардың адам есіне осындай бір еріксіз қайта оралатын шағы болатынын Байназар бұрын ойлап та көрмеген еді. Аяқ астынан жабысқан ауру оны тіреуінің бірі сынған қорқынышты көпірдің үстінде тұрғандай, қалт-құлт еткен күйік түсірген жоқ па?!





ТӨРТІНШІ БӨЛІМ





ҚУАНЫШ ЖАСЫ




	Ұлы таудан терістікке қарай жайыла көсіліп жатқан, миқы қара адырдың жатаған жондары арқар таңлақтанып, күз келгендігін байқатып тұр. Балаусалы сазда алқаптарда ой сағынып келген төрт түлік қара шобыр болып ұйлығып жатыр. Ақ жолақ бұлттар өрнек салған көк теңбіл аспанда қайтқан қаздардың бір тобы кетіп барады. Сол қаздардың астында астық дүкеніне қарай қомды түйелер жетелеген малшылар көрінеді.

	Топ-топ аттылар жан-жақтан əтірет кеңсесіне келіп түйілісетін ат жолдармен шилеуіт ағындағы осы екі үйге қарай үздік-создық ағылып жатыр. Сиыр түс əлеті болған шақта Байназар үйінің маңы қара шобыр ат пен адамға толды. Жомарттың отауының есігінің алдында орнаған тас ошақтар мен жер ошақтардың басы қарбалас. Бірі енді құйылса, бірі тасып төгіліп жатқан мазасыз шəугімдер мен былқып қайнаған қазандардың маңында жастау əйелдер мен білектерін сыбанып пысық жігіттер жүр.

	Байназар осы отын суы мол жайлы қоныста жалғыз ұлы Жомарттың қырқын берді. Аяғы үзілмей келіп жатқан көп түсел – соған шақырылған алыс-жақын ел.

	Байназардың үйі шал пен кемпірге лық толды. Байназар қара матадан тігілген ұзын қара сырмалы шапанын киіп төсегінің алдында отыр. Қызыл ала торғын көрпені төрт бүктеп сүйеніш етіп алыпты. Төрдің қақ басынан томардай болып Ақай молда орын алған, одан құлдай осы əтіреттің аузында бисмілəсі бар үлкенірек шалдары, одан қалса өлім-жітімге көп араласатын өңшең дөнен шалдар мен құнан шалдар өз реттерімен қаз-қатар тізілген.

	Бұл күнде Байназардың алпамсадай денесі солып, қаруға біткен сом иықтары қушиып, мойны жіңішкеріп кеткен. Бұрынғы қызыл-күрең беті көкшіл тартып, екі ұрты суалып ішіне кірген. Дөңкие жаралған орақ тұмсығы ғана қауқиып көзге бөлек түседі. Салалы саусақтары таралып, сіңірлері адырайып, еттен едəуір арылған. Анда-санда сөзге араласқаны болмаса көбінде үнсіз.

	Қаралы ауылға топ-топ адам түскен сайын Жомарттың отауынан жоқтау айтып, дауыс қылған Айжан мен Заданың зарлы даусы күңірене көтеріледі.

	Бір кезде есіктен Байназардың немересі Бақытты қолынан жетелеп ауылдықтың бастығы Қайса кірді. Киіз үйдің оң жағындағы ығы-жығы болып иінтіресіп отырған үлкен-кіші алдарынан жол босатты. Қайса Бақытты жетелеген беті Байназарға қол беріп амандасқан соң Ақай молданың төмен жағынан барып орналасты. Байназар Қайсаға тани алмай отырған адамша майлығы ой түсіп, шүңірейіп кеткен жанарын қадап шұшия қарады. Осы ауылдық құрылғалы талай бастық шығып, талай бастық ауысты. Тіпті қателесіп қалпақ кигені де, қолға алынып зым-зыя түрмеге кеткені де бар еді. Байназар соның бəрін де көрген. Кейбіреуімен кей жылдары оңаты келіп дəмдес болғаны да жоқ емес. Қайсаға мансап мəдениет төңкерісінің алдында ғана қонды да, төңкеріс құйыны гулеген аласапыран заманда біраз қағылып жүріп, көне бастықтар пəле-қаладан арылғаншы біраз ауылдықты меңгеріп кетті. Сөйтіп, бұрынғы үлкенді-кішілі бір топ бастықтың орнын жалғыз өзі басты. Жоғарылап көп оқымаса да, толық сауатты, аңғарлы жігіт жаман істемеді. Күн сайын жадыраған жағдаймен бірге халыққа да жағып кетті.

	Байназар бірер жылдың алдында əлдекімнен “Қайса екі бірдей ұлын сүндетке отырғызбапты, үлкен жиында мен коммунистпін, балаларымды шын коммунист етіп тəрбиелеймін депті” деп естіген. Тіпті тағы біреулердің онан да өңдей түсіп: “Қайса əлгі күйіс қайтармайтын үлкен қойдың етін де жеп қояды екен” дегенін құлағы шалған.

	Сол күннен бастап Байназардың көзіне Қайса бір түрлі көрінетін болған. Осы нəрсеге ойы толық жетпеген Байназар:

	– “Апырай, коммунист деген ақиқатты қадыр тұтатын əділетшіл адамдар деуші еді, мұсылман болудың оның коммунистігімен не қайшылығы болсын?” деп ойлайтын. Астық, май, шай алғалы жүргенде Қайсаға оқият кезігіп қол беріп амандаса қалса, артынан қолын неше қайта жуып əуре болатын. Соның өзінде бір нəрсе қалғандай неше күнге дейін өз қолы өзіне ұқсаусыз көрініп жүретін. Қайса орнығып отырғасын:

	– Байнеке, кімнің төрт түлігі сай болып отыр дейсіз, бəрі де тəңірдің басқа салғаны ғой, бүгілмей қайраттанып отырыңыз. Жомарт кім, біз кім. Бəріміз де сіздің балаңыз. Жетімдік, жесірлік көрем, көштен қалып, аштан өлем дейтін бұрынғы заман емес. Партия бар, халық бар, – деді сөзінің аяғын ширата сөйлеп.

	Байназар орынан қозғалып, алдына қарай сəл жылжып отырды. Сонсоң:

	– Е, балам Қайса, партияға, халыққа ризамын, – деді Байназар кеберсіген ернін жалап, – мен не көрмеген қу бас қой дейсің, бəрін де көрдім. Бұрынғылар үш түрлі нəрсеге қол ұшын берсе ұмытылмайды дейді екен. Соның бірі екі жастың тойы, қалған екеуінің бірі ауру кісі, тағы бірі өлім ісі екен. Осы үш іс басына түскен адамның қайсысына болса да істеген жақсылық мəңгі ұмытылмайды екен. Менің көзім жұмылса жақсылықтарыңды балалар қайтарар, олардан қайтпаса Алладан қайтар. Рахмет айтқаныңа! – деді сөзінің соңын қоңырлатып созып айтты. Көз шарасына жас тола қалды.

	Жомарттың өлімінен бері Қайса қайта-қайта Байназардың көңілін сұрап, қайрат беріп, серпілтетін кеңестер айтып тұрды. Содан да болса керек, Байназардың көзіне бұрын бір түрлі көрінетін Қайса бүгін ерекше сүйкімді, жағымды, тіпті бисмиладан аузы бір күн босамаған молдалардан да пəк адам сияқты көрінді. Солайда, көңілінде жүрген сол бір сөзді бүлк еткізіп қалғысы келді.

	– Балам, Қайса, осы балаларыңды қашан сүндетке отырғызып ең? – деді сөз салты ретінде.

	Байназардың мына сұрауына Қайса сəл қайран болды.

	– Екі-үш жыл болып кетті ғой, – деді күліп, – сол кездегі жағдайға сай, тілеу, дырду қылмайақ Жүнісхан дəрігерге екеуін бір күн жатқыза салғам, аяқтарын Қанатбайға ұстаттым.

	– Е, солай де, – деді Байназар басын изеп. “Бəрі де елдің алып қашпа өсегі екен ғой” деп ойлады ішінен.

	Қайса туралы Байназардың құлағына тиген сөздердің кейбірі артық-ауыз сөз болатын. Ақ көңіл Байназар ол кезде расында сеніп еді. Енді басқаша ойлай бастады.

	Тамақ пісіп, ет жасалып жатқан шақта тыста:

	– Мына мəжүндердің қарасын өшіріңдер!

	– Өздері сенделіп қайдан келді?!

	– Өле мас екен ғой, – деген сияқты əлдекімдердің дүрлігіскен дауыстары естілді. Есік жақта отырған жастау адамдар түгел дүрлігіп тысқа шықты. Бір нəрседен секем алғандай бағанадан құлағын далаға түре отырған Ақай молда да көпшілік соңынан тысқа шықты. Қазан басында бір-біріне сүйеніп сенделіп тұрған өзінің кенже ұлы мен Қонысбекті көріп өңі сұп-сұр болып бұзылып кетті. Тұқыжыңдап екі қолымен үсті-басын сипаланып біраз тұрды. Еріндері дірілдеп, сығырайған кішкене көздері онан ары кішірейіп сұстана түсті.

	– Қамшымды əкелші, қамшымды! – деп əлдекімге қолымен үй жақты нұсқады. Ақай молданың қимылын Қонысбек көре қойған екен. Қаншалық мас болса да жан сауғалайтын бір жаяу қулық оның миынан əлі өшпеген екен. Ол қолымен жер тіреп тізерлей қалып:

	– Қайран Жомартым-ай! – деп сұңқылдап жылай жөнелді. Жолдасының көңілінің неге босағанын білмесе де, мастықтың əсерімен Ақайдың ұлы қоса жылады. Жылаған сайын күңіренген Қонысбектің жуан даусы бірде жуандай, бірде жіңішкеріп созыла шықты. Қазан басынан мынау комедияшыларды тамашалауға енді əйелдер де келді.

	– Көтек-ау, бұл қайткені, дауысы недеген жаман!

	– Ей, бишара-ай, замандасы болған соң мас болса да есіне түсіп, көңілі босап кетті ғой!

	Мастардың қайғысын əйелдердің есіркеуі өз алдына болды. Кəртең əйелдер жаны ашып көзіне жас алса, жастау əйелдер сылқылдап күле берді.

	Ақай молданың қамшысы қолына тиіп, бұларға келіп болғанша екі мастың зар жылаған даусы кəртең əйелдерді ғана емес, көңілі бос адамдардың барлығының да жүйке-жүйкесін босатып жіберді. Ақай молда ашуында олардың жылап отырғанын аңғармаған екен. Қамшысы қолына тие құнжыңдап барып, солқылдап егіліп отырған екі мастың басына қамшысын көтерген беті іркіліп тоқтап қалды. Əсіресе Қонысбектің:

	– Жомартым-ай, қайтейін, – деп тілі күрмеле күңіреніп шыққан даусын естігенде Ақайдың қамшы көтеріп тұрған қолы сылқ етіп түсіп кетті. Қазаннан ет түсіріп жатқан жігіт мырс етіп күліп жіберді. Қонысбек көзін басып тұрған саусағының арасынан Ақай молдаға ұрлана қарады. Ол бағанадан Ақай молданың тобылғы сапты алты таспа бұзаутіс қамшысының басына сарт ете түсуін ғана тосып отырған болатын. Көтерілген қамшының жерге сүйретіліп қалғанын, молданың адам түсініп болмайтын тыржиыңқы кескінмен үнсіз өздеріне тесіліп тұрғанын көргенде көңілі сəл байыз тапқандай болды.

	Қонысбектің арқасы Ақай молданың қамшысын танығалы қашан! Ия, Қонысбектің мастық тарихы ішінде осы қамшы талай рет басында ойнап, талай рет алба-жұлба мынау киімдерінің сыртынан домбытқаны бар. Тіпті бір ретте Ақай молда жоқта сол үйдің төрінде ішіп, асқанын төгіп, ең соңында құсып, өле былықтырған Қонысбекті таңертең Ақай молда орнынан тұрғызбай басып, май құйрықтан аяусыз осқылаған. Содан Қонысбек бір апта қозғала алмай жатып əрең тəуір болған. Қонысбек пен Ақайдың кенже ұлына қамшының анда-санда бір сарт ете түсуі үйреншікті нəрсеге айналған.

	– Мыналарды жоғарғы əтірет кеңсесінен ары қарай өткізіп қуып жіберіңдер! – деп артына сөйлей бұрылған Ақай молда жабырлаған жұрттың екі масты масқаралап күліп тұрғанын көрді. Топ ішінен шыққан келеке сөздер мастардың емес, Ақай молданың жүрегіне найзадай шаншылды. Қаны қайта тасыды, екі көзі сүзісетін текенің көзіндей шекшиіп, əлгіден бетер құтырынған ол ұлына қарай қайта ұмтылды. Бағана қамшыдан құтылғанына мəз болып, енді ғана жалған жылауын тоқтатқан Қонысбек пен жолдасы Ақайдың өздеріне қайта ұмтылғанын көргенде дереу орындарынан атып тұрып тұра қашты. Бірақ, əбден қуатынан айрылған бейшаралар көктемгі көтерем малша қираңдап барып анадайтын жердегі шилі төмпешті сүзе барып құлап түсті. Орындарынан тұуға да дəрмендері қалмаған екен, Ақай молданың қамшысы ұлына жондай келіп сарт ете түсті. Екінші рет көтерілген қамшыны жеңілтек, епшіл біреу келіп ұстай алды.

	– Болды, ақсақал, болды, ашуыңызды бір жолға беріңіз, – деді ол. Ақай қолын ұстаған адамға шақшиа қарады.

	– Қоя бер, қоя бер деген соң қоя бер! – деп ол жігітке араша бермей, бүк түсіп жатқан ұлына тебітті, – осы иттерді көзге күйік қылмай баратын жеріне бір-ақ жіберейін.

	Бір топ адам Ақай молданы қоршап алды да, бір-екі жігіт Қонысбек пен Ақайдың мас ұлын сүйреп ала жөнелді.

	Осыдан соң қазан басына қайта тыныштық орнады.

	– Молданың өмір бойы оқыған дұғасының шарапаты өзіне жүрмейді екен, ə, – деді қу ауыз біреу Ақайға естірте мысқылдай сөйлеп.

	Ақай молда түтігіп, ызадан жарылардай болып теріс айналды.

	– “Жүйріктен шабан, жақсыдан жаман” туған деген осы-ау тегі.

	Молдадан алқаш туды ғой.

	Мына қаралы ауылда өзгенің емес, өзінің баласының мас келіп жығылып-сүрініп сенделектеуі Ақай молдаға шоқпардан да қатты тиді. Кірерге жер қатты, аспан алыс болды. Ол Байназардың үйінің арт жағындағы дөңге шығып, құм дөңеске сылқ етіп отыра кетті. Сонда да үй маңындағы елдің арасынан əлдекімдердің сөйлеген сөзі естіліп тұрды.

	– Ойпырай, молданың баласының бойын да бір ауыз иман қонбайды екен ғой, не деген нақұрыс...

	Ақай мас ұлы қолына түссе өлтіріп жіберердей кектенді, өне бойы от болып қызып, намыс күйігі біреу тақымына қыл бұрау салғандай аяусыз қысты.

	Ол дөңде отырып зыңдап ауырған басын шеңбектеп ұстады. “Бұл құдайдың жауларына еш амал жоқ қой” деп күбірлегенде үні жылау мен ентік араласып сырылдай шықты.

	Күн бесінге айналғанда Жомарттың қырқына жиналған ел тарап, төңіректегі ауылдардың əйелдері, аттылы-жаяулы адамдар топ-тобымен өрлегені өрлеп, құлдағаны құлдап жатты. Ел арты сейіліңкіреген шақта Ақай молда үй артындағы дөңнен түсіп, Байназарға қош айтқалы келді. Қабағы салғырт, өңі кірбең екен. Төр алдына бір тізесін ғана бүгіп отырды:

	– Жə, Байнеке, енді егіле берудің жөні жоқ. Қайратқа мініңіз. Тағдыр басқа салған соң көнбек керек. Ертең қолым тисе тағы келермін, – деп орнынан қозғалды.

	Үйде еш нəрседен хабарсыз жатқан Байназар Ақайдың өңіндегі кірбеңдікке таң қалды. Көбінде көңіліне сыр бүкпей əзілдеп сөйлеп, аңқылдап тұратын дəмдес адамның аяқ астынан кескіні сынып, сөзі күмілжіп қалғаны жұмбақ сезілді. “Жөн білмейтін жастардың бірі ренжітіп алды ма, жоқ, үкімет адамдарының бірі бірдеңе деді ме екен əлде” деп ойлады. Қалай ойласа да бəр-бəрі сыйымсыз сияқты сезілді. Сүле ғана қош айтып шығып бара жатқан Ақайдың соңынан қадала қарап қалды.

	Азалы ауылдың қаралы түні қарайып батты. Түйе өркеші тəрізді мұнар басып бұлыңғырлана көрінген тау шыңдары қара күреңденіп барып түн құшағына көміліп кетті. Ауылдың желкесіне мініп тұрған аласа шоқының бетінен ағараңдап Байназар үйінің бес-алты сауын ешкісі түсіп келе жатты.

	Осы ала кеуім шақта, ұзын қара жал құла атқа мінген, сақалы аппақ болып кеудесін жапқан бір қария ауыл сыртындағы кенере жолдан бұрылып Байназардың үйіне келіп түсті. Сырт бейнесі шалғайға кетіп бара жатқан жолаушыға ұқсайды. Ол үй сыртындағы мама ағашқа атын байлаған соң, ерінің үстіндегі жеңілдеу қоржынын жерге алып қойды. Сыртқы ұзын ши барқыт шапанын шешіп қоржындарының үстіне жаба салды. Жолаушының сақал-мұрты ақ болғанымен, денесі тігіл, екі беті қып-қызыл, қимылы елудің ішіндегі адамдардай ширақы еді. Айжан отауының есігінен жолаушыға ұзақ қарап тұрды. Алыстан келген туыстарымыздың бірі ме деп көп қадағалады. Бірақ, жолаушының барлық қимылы оның қоналқаға ғана түскен адам екенін аңғарта берді. Тіп-тік, төртпақ шымыр денесіне үйлеспеген аппақ сақал-мұрты Айжанды қатты таңдандырды.

	Жолаушы сəлем беріп кіріп келгенде Байназар төсегінде оң қырынан жатқан. Басын баяу көтеріп сəлем алды. Жолаушы əлгінде ғана адамдар отырған салулы дайын сырмаққа келіп отырды. Зада қонақты мүлде танымады. Ыдыс-аяқтарын жиыстырып жүріп бір-екі рет қарап қойды. Қазан жағы ыңғайланған соң қонаққа арнап отқа шай қойды. Ымырт қараңғылығынан қонақтың жүзін Зада анық көре алмады. Солайда, ағарып көрінген сақалынан үлкен адам ғой деп межеледі. Байназар күні бойы келгендермен кеңесіп, тікесінен тік отырып болдырып қалған. Басын көтеруге дəрмені де қалмаған еді. Сұлық жатқан беті қозғалмады. Зада есік жақта жатқан жеңді білектей ағаш шөркесін от басына қойып, көнеріп кеткен аспа лампаны тамызып сол шөркенің үстіне əкеліп қойды. Лампа жарығы анық көрсетсе керек жолаушы Заданы тани кетті:

	– Зада, аман-есен жүрсің бе? Бала-шаға, мал-бас тегіс аман ба? – деп Заданың атын атап қайырып-қайырып амандасты. Өзін танып амандасып отырған жолаушыға Зада қаншалық қадала қараса да таныс ешкімге ұқсата алмады. Сондықтан, өн аузын ғана жыбырлатып, қазып амандаса алмады. Жөнін сұрап суырыла кеткенге жолаушының аппақ сақалынан именді. Дастарқан жайылып, шай құйылғаннан кейін қонақ шынысын жерге қойып:

	– Мына кісі ауырып қалған ба? – деді төсекте жатқан Байназарға қарап.

	– Бұл кісі ауырғалы жылдан асып кетті, – деді Зада мұңайыңқы кескінмен, – жаздай тəуір еді, жақыннан бері біраз ауырлап тұр.

	– Немене ауру?

	– Жұмыршағына ас батпайды.

	Қонақ қайтып сұраған жоқ. Шөліркеңкіреп келсе керек, бірнеше шыны шай ішкенше сөйлеген жоқ. Байназар төсек үстінде қонақтан көз алмай қарады да жатты. Қараған сайын жолаушының сөзі мен қимылы таныс адамға ұқсайтын сияқтана берді. Қалай толғанса да ойына келтіре алмады. Заданы көрген жерден танығанынан-ақ қалайда көз көрген көне адамдардың бірі екенін білді. Дегенмен, өзіне арыдан таныстық беріп, шөгел амандаспағанына сəл шүбаланғандай болды. Басын көтеріп жөн сұрағысы да келді. Бірақ, буыны құрып, ауру əбден меңдетіп алғандықтан басын көтерудің өзі мұң болды.

	Зада қайта-қайта қонаққа қарап қойып шайын құйып отыр. Ол да біреуге ұқсатқандай болады. Дəл кімге ұқсайтынын дəп басып есіне келтіре алмайды. “Ей, сұмдық-ай, кəртейіп ақылдан азған екенмін ғой, аты-жөнімді біліп, танып отырған адамды тани алмадым. Алла тағала көзімді əлсіреткен-ау, көп жыладым. Сол көп төгілген көздің жасы да көзімді алып қойған шығар” деп ойлады. Қонақ сол алғашқы амандықтан соң өз жөнін білдіріп ештеңе айтпады.

	Дастарқан жиылды. Қонақ артына қарай сырғып жүкке арқасын тіреп отырды.

	– Бақытты шақыршы, – деді Байназар төсегінен басын сəл көтеріп. Лып етіп тысқа шыққан Зада немересі Бақытты ертіп қайта кірді. Байназар бұл жолы төсектен басын көтермей-ақ сөйледі:

	– Бақыт, балам, ренжімей Қуандық əкімді шақырып келші! Не жұмыс десе, атам шақырды де, тез келсін.

	Бақыт үнсіз басын изеді де шыға жөнелді. Үй іші бір ауық тым-тырыс болып қалды. Зада күндізгі шашылған ыдыстарды жиыстырып, дағдылы күйбеңіне қайта түсті. Қонақ жүкке сүйенген қалпы үй ішіне айналдыра көз тастап, екі аяғын көсіліп үнсіз отыр.

	Көп айналмай есіктен сəлем беріп Қуандық əкім кірді. Төрде отырған бейтаныс адамға қол беріп амандасқан соң, аяқ жағына бір тізерлеп отырды. Бақыт атасынан тағы да міндет күткендей қазан жақпен айналып Байназардың төсегінің алдына барды.

	Байназар Бақытты өзіне жақын кел деп ымдады да, басын көтеріп құлағына əлденелерді сыбырлап айтті. Бала лып етіп шықты да əлгіндегі іргедегі көгенге көгенделген көк мойын лақты сүйреп кіріп төрдегі қонаққа қарап:

	– Аумин! – деп қол жайып бата тіледі.

	Қонақ төсекте жатқан Байназарға бір қарап, қасындағы Қуандыққа бір қарап:

	– Малға рахмет, жайланып жататын кісі емеспін, шай болса болды, – деді.

	– Бата беріңіз, – деді Қуандық күле сөйлеп, – “қырықтың бірі қызыр” деген сөз бар, үлкен адам екенсіз.

	Қонақ тағы біраз іркілді.

	– Бата беріңіз, малды Алла баға жаратқан ғой, бата беріңіз, – деді Байназар да қузап.

	– Аумин! – Бақыт тағы бір рет бата тіледі.

	Қонақ еріксіз бата берді. Бет сипалысымен Қуандық көк мойын лақты алып ұрды...

	Қонақ əлсін-əлі Байназар мен Задаға қарап қояды. Қазандағы ет қайнаған шақта Байназар демалып қалғандай болған соң төсектен басын көтерді.

	– Сіздің жөніңізді білмедік қой, – деді қонаққа қарап.

	– Аратүрік жақтан келемін. Өр Алтайда бірге туған, көрмегелі қырық неше жыл болған əпекем бар еді, хабарын естіп, амандасқалы барамын. Атым Мырзағали, – деді қонақ. “Мырзағали” дегенде Зада қонаққа жалт қарады. Сонсоң Мырзағали деп өзіне-өзі күбірледі. Таныс адамның аты, бірақ, дереу есіне келтіре алмай қалды. Мырзағали да Заданың өзін əлі тани алмағанын білді.

	– Е, Зада көпті бастан кештік, көп замандар өтті. Көп нəрсе көңілден ұмыт болды. Бəтима екеуің қалжыңдайтын қыршын жігіт міне ақ шолақ шал болды. Өзің де қартайған екенсің...

	Зада Мырзағалиды Бəтиманың аты аталғанда барып əрең таныды. Өз көзіне өзі сенбегендей Мырзағалиға қадала қарап тұрып қалды. Жапқалы əкеле жатқан қазанның қақпағы қолынан сырғып түсіп кете жаздады. Қақпақты жауып бір тізерлеп отыра қап сөйледі:

	– Ей, Алла, жасаған, “өліспеген көріседі” деген осы екен-ау, тіпті сені тірі қалды деп кім ойлаған... – Зада күрсініп, көзіне жас алды.

	Мырзағали алдыға қарай сырғып орнығып алып сөйледі:

	– Артық айтсақ құдайға күнəлі боламыз. Адам баласы жанынан түңілгенде қол-аяғың өз еркіңде болып, өле қалуға мүмкіншілігіңнің бола қалуы да бір ғанибет екен ғой. Бəтима шейіт болған түннің ертеңінде неше рет өле қалмақшы да болдым. Амал нешік, қол-аяқ мықтап байлаулы, өлгенді қойып қозғалуға да титтей мүмкіншілік жоқ. Айналамыз күндіз-түні күзет. Қолдарын шешіп кетеді деп күндіз үш рет, түнде төрт рет тексереді. Күнді күнге жалғап жүріп, табан бір ай дегенде шықпаған шыбынымыз, құр сүлдеріміз Шиниңге жетті. Талай есіл азаматтар қыршынынан қиылды. Алла тағала енді ондай күнді өзімізді қойып дұшпанымыздың басына да бермесін, – деді. Байназар Мырзағалиға көзін жұмып үнсіз басын изеп қойды да қасына келіп отырды.

	Көк пенжегінің жеңін түріп алған Қуандық толскей ожаумен қазанның көбігін алып, етті батыстырып жүр. Бақыт атасының төсегінің аяқ жағында атасының əңгімесін тыңдап үнсіз отыр. Зада Мырзағалиға қарап ұзақ үнсіз отырды. Əлдене нəрселер ойына түсті. Алдында жатқан темір шымшуырды қолына алып, соның ұшымен от басын тырнап-тырнап қойды. Мырзағалидың сөзі үзіле қалған бір əредікте:

	– Е, Мырзағали, осы үйдегі мына кемпір мен шалдың да көргілігін айтпай-ақ түсініп отырған шығарсың. Əлімханнан, бала-шағадан айрылу маған оңай болмағанымен, жаның бөлек болған соң жүре береді екенсің. Бəрін айта беріп қайтеміз. Дəм біріктірді ме, тағдырдың сызығы осылай ма, əйтеуір су айдаған салындыдай қағылып-соғылып жүріп осы екі жарты бір бүтін болдық, – деп Зада Байназарға бір қарап қойды, – бірімізге біріміз сүйеніп, жарамызды жалап жазып, осы күнге жеттік. Тəңірдің ісіне не шара. Екі жылдан бері ержетіп құтты орнына қондырғалы отырған қызымыздан, шалдың аяғын басып қалған ұлымыздан айрылып...

	– Зада сөзінің соңын айта алмай солқылдап жылап жіберді.

	– Заман оңалып, бəрі жөнге түскенде өзіміз қартайып, беліміз иілгенде тəңір басқа салып, көнбеске көніп отырмыз, – деді Байназар.

	Бұл үйдің қаралы үй екенін Мырзағали енді аңғарды. Саусақтарымен жер тірей көтеріліп, ауыр тыныс алған ол, көзіне үйіріле қалған жас тамшыларын алақанымен сүртіп:

	– Бұл қатал тағдыр кімдерді қамықтырып, кімдерді зар жылатпады дейсің! Бүгілме, Зада, бүгілме, байқап отырмын, мына кісі де қатты мұқалып кетіпті. Қайрат етіңіздер. Тағдырдың ісіне көнбек керек. Қанаттарың қырқылса жетіледі, немерелерің бар екен, оған да шүкіршілік, – деді Зада мен Байназарды жұбата сөйлеп.

	Зада көз жасын сүртіп өз орнына басылып отырды.

	– Мына Мырзағали, – деді ол Қуандық пен Байназарға кезек қарап, – жанымдай жақсы көретін Бəтима деген қайын сіңлімнің айттырып қойған күйеуі, сол қарғам бұған несіп болмай, ар-намысы үшін жау қолынан қаза болған еді. Мырзағалиды көріп бəрі есіме түсіп отыр...

	Байназар соза күрсініп қазан астындағы кер қызыл тезек жалынына тесіле қарады. Заданың сөзі көкірегін шеңбектеп сонау қырық жылдың алдындағы шерді қозғады. Байназардың көз алдына жеңгесінің жəне оның балаларының аянышты өлімі сай-салада қанға батып айқасып жатқан бейуаз елдің қалың өлігі елестеді. Жүрегі алқынып, маңдайынан суық тер шықты. Оң жамбасымен төсегіне қарай оңалып отырып, маңдай терін сүртіп қойды. Сөйтті де Мырзағалиға бұрылды. Оның аппақ шаш-сақалына қадала қарады. “Сен де көп жыл қан кешкен қудың бірісің ғой” деп ойлады. Мырзағалидың тұрқы, қимылы барған сайын жағымды сезілді. Күндізгі шаршағаны басылып, бойы жеңілдеп, Мырзағалиға ықыласы ауа берді.

	Мырзағали Заданы тірі қалды деп ойламаған болатын. Міне аяқ астынан қиюадан қиысқандай кезігіп қалды. Бір кездегі екі беті нарттай қызыл, қос жанары қарақаттай сұлу Зада енді бір уыс қана ақ шөлмектей кемпір болыпты. Нұрланып тұратын жайдары жүзін өрмекшінің торындай əжім торлапты. Мырзағали Заданың кескініне қарап ойға батты. Мырзағалидың кешулері де өз алдына бір хикая еді.

	* * *

	Зəйіп тəйжінің елін Жетіобада Ма Буфаңның əскерлері басып қалғанда Мырзағали да тірі қолға түсті. Сол байлау-матауымен бір айдан артық жаяу айдалып Шиниңдегі түрмеге əкелінді. Түрмеде жүн жуып жүрген жерінен қашамын деп қолға түсіп қалды да, түрме қараушылары оны ағашқа таңып қойып, екі аяғын шақырлатып отырып шақты. Сөйтіп бейшара бір-ақ күнде орнынан жылжи алмайтын мүгедек адамға айналды. Үкімет екі аяғы керексіз болған соң түрмеден шығарып тастады. Мырзағалидың басына заман ақыр енді түсті... түрме ішінде əйтеуір өлместің күнін көріп жата беруге болатын. Екі аяғын көн илейтін оташы шал түнде ұрланып келіп таңып берген, тамақты да əлгі жүн жуатындар ептеп-септеп ала келетін еді. Міне енді қаланың солтүстік жақ шетіндегі сыпырынды, керексіз зат төгілетін жерде жатыр. “Енді өлдім, сүйегім болмағанда таза жерде қалмағанын-ай” деп ойлады. Сөйтіп жамбасымен сырғанап биіктеу тазалау жерге шығып алмақшы болды. Адам аяқ алып жүргісіз қалың қоқырдың арасымен төбесі көрінген аласа төбеге қарай демалып-демалып сырғи берді. Аяғының қан қақсап ауырғанына төзімділік етті. Неше сағат сырғығаны белгісіз ес кетіп, жан шығуға айналған шақта сол қоқыр-қоқсық үйіндісі арасынан сытылып шығып, аласа төбешіктің бауырындағы қағырға ілінді. Демін алып біраз уақыт сұлық жатты. Кенет маңайына сырпылдап жетіп келген аяқ дыбысынан селк етіп басын жұлып алды. Ілмиген арық қара төбет ытқып анадай жерге барып тұрды. Адам баласынан жейтін бірдеңе дəметкендей тілін салақтатып, көз алмай қалды. Қалтасына қолын салып еді, бірнеше жапырақ бу нан жүр екен, бірін қолына алып:

	– Ка, ка, – деп шақырып еді, ит құйрығын бұлаңдатып өзіне қарай жақындады. “Е, байқұс-ай, сен де мен сияқты қаңғып қалған кəріп екенсің ғой, менен сен тағы жақсысың, аяғың сау ғой, қайда барам, қалай жүрем десең жүре аласың” деп ойлады. Қолындағы бу нанның кеуіп қалған сынығын иттің алдына тастады. Ит адамнан қорыққан бейнеде жасқана келіп, бу нанның сынығын обырлана асап, күтірлете шайнай бастады. “Ка” дегенде жүгіріп келгеніне қарағанда қалайда тозғындаған қазақтардың иті екенін Мырзағали іштей ойлап қойды. “Мүмкін, сенің иең де бір жерде мен сияқты қор болып жатқан шығар, бір тар сайда оқша жауған оқтан осы төрт аяқты мақұлық қана тірі қалған ба екен əлде” деп ойлады. Қара ит Мырзағалидың еңіс жағына келіп шоқиып отырды. Оның итті қуғысы келмеді, “хайуан да болса ес қой” деп күбірлеп қойды. Кенет ит аласа төбенің оңтүстік жақ тамағына қарай едірейе қарады. Мырзағали да солай қарап еді, киімдерінің дал-дұлы шыққан, қолында дорбасы бар бір қайыршы елбиіп көрінді. Ол дардай уақыт мынау ит пен Мырзағалиға таң қала қарап тұрды. Мырзағали есі ауысқан адам болуы керек деп ойлап еді, жақындағанда байқады, үстіндегі тозығы жеткен киімдері қазақ əйелдерінің киімі екен. Ол жақындағанда қара ит безіп берді. Мырзағали үнсіз отыра берді. Ескі қызыл ала торғын көйлегінің етегі жыртылып өрім-өрім болып кетіпті. Шаштары албастының шашындай үрпиіп, көздері шүңірейіп ішіне кіріпті. Балшық судан кешіп өте берген сияқты, екі аяғындағы көне қайқыбас қазақы етігі бейне балшықтан киген етік тəрізді сап-сары батпақ. Мырзағали мынау əйелдің қазақ екеннін біле қойды.

	– Қайдан жүрсіз? – деді əйелден бұрын жөн сұрап. Əйел жауап орнына кемсең-кемсең етіп, бір тізесін бүгіп отыра кетті.

	– Жыламаңыз, – деді Мырзағали əйелге жұбату айтып, – қайдан жүрсіз? Кімсіз, жөніңізді айтыңызшы!

	Əйел сам-сам болып кеткен көне шибарқыт шапанының жеңімен көзін сүртіп:

	– Қазақтан бір тірі пенде кезіге ме деп екі көзіміз төрт болып жүр еді, сізді көргенге көңілім босап кетті, – деді əйел булыға өксіп...

	Сөйтіп Мырзағали елінен айрылып қаңғып қалған балалы əйелдің түнде паналайтын жер үңгіріне келіп кірді. Ол əйелдер ертемен мата дорбаларын білегіне іліп, тілі басқа жат жұрттың үңірейген қоржаларын аралап тіске сыздық етер бірдеңе іздеп кеткенде, қоянның үсінген көжегі тəрізді аштықтан бүріскен балаларға үңгір түбінде бас-көз болды. Мырзағали келуден бұрын үңгір түбінде əйелдердің бірі қалады екен. Сол əйелдердің мата дорбасына талшық түскені алтын тапқандай көне етігін сүйретіп үңгірге алдымен жетеді. Үңгір аузында отырып анау алыс жерден шешелерінің төбесін көрген сəбилер көктемгі торғайдың ақ үрпек балапандарындай, аштықтан жылап қарлыққан жарықшақ үндерімен шуласып, аяз жалап көнтулақ сіріге айналған жіп-жіңішке қара қожалақ қолдарын үңгір аузына жарыса созады. Мұны көру – адам баласына жан төзбес азап болса да, бұл шақта жаралы аяқтың азабы жанын жегідей жеген Мырзағали қалай да шыдам берді. Осы əйелдердің кейбірі кей күндері қолындағы мата дорбасынан айырылып, көңілі көр болып, шықпаған шыбынын сүйретіп келіп үңгір аузына күңіреніп құлап түскенін көргенде ол өмірден баз кешіп, торығып та жүрді. Бірақ əйелдердің бізді мына күннен осы ғана құтқарады, осы ғана сонау шалғайдағы ата-мекенге жеткізеді дейтін үміттері оны шыңырау қабағынан ары жібермей тартып тұрды.

	Мырзағали сол екі-үш сəбиді ермек етіп күнді өткізетін. Қызық ойын кейде сəбилердің аштығын да ұмыттырып жіберуші еді. Əсіресе “тоғыз құмалақтың” қызығына түсіп кеткенде күннің кешкіріп кеткенін Мырзағалидың өзі де сезбей қалатын.

	Сөйтіп, жаралы аланша үңгірде ұзақ жатқан ол сүйретіліп шығып күн көзін де көретін болды. Екі-үш бала күнге қақталып жатқан Мырзағалидың айналасында тырбаңдап жырғап қалатын. Осы үш сəби мына жабайы тұрмысқа да əбден көндіге бастап еді. Маңайдан бөгде дыбыс білінсе немесе адам не бір нəрсенің қылпы байқалса, бөрінің секемшіл бөлтіріктері сияқты сып етіп үңгірге кіріп ала қоятын.

	Мырзағали таяққа сүйеніп шоқырақтап үңгір аузында арлы-берлі жүре алатын болғанда əйелдердің қуанышында шек болмады. Олар Мырзағалидың жүре алатын болуын төрт көзбен күтті. Кейбіреулері Мырзағалидың аяғының жазылып, жүріп жүргенін түстерінде көріп, таң атқан соң қуана-қуана əңгімелеп беретін. Ондайда Мырзағали да желпініп қалушы еді. Ақыры əйелдердің Мырзағалидан күткен үміті орындалар күн де келді...

	Мырзағали шоқырақтап жүріп бір күні үңгір аузынан өтіп бара жатқан атты қазақтың баранын көріп, дыбыс берді. Қазақ дауысын естіген жалғыз атты үрейлене-үрейлене Мырзағалиға жақын келді. Неше ай бойы тойып тамақ ішпеген, киімінде сау тамтық жоқ, бет-аузын сақал-мұрт басқан, ауру азабы əбден титықтатқан мына үрейлі бейнені көрген жүргінші тым жақын келуге батынбады. Жүргіншінің өз кеспірінен қорқып тұрғанын Мырзағали біле қойды. Орнынан қозғалар болса атын борбайлап безе жөнелгелі тұр. Алақтап Мырзағалидан көз алмайды.

	– Менен қорықпаңыз, бұл жерде бір мен емес, иесіз қаңғып жатқан бірнеше мүсəпір адам бармыз. Бəріміз де қазақ баласымыз.

	Құдай үшін атыңыздың басын бұрып, жөнімізді ұға кетіңіз, – деді Мырзағали жалынышты кескінмен.

	Мырзағалидың үні мұңға толы жарықшақтана созылып шықты. Жүргінші ат үстінде сол үдірейе қараған беті сілейіп қалды. Ол мана, жерден шыққандай қорқынышты жанға жақындаудың да, қарамай өз жолына жөнеле берудің де бапасын таппай тұрған тəрізді. Мырзағали одан жауап күтіп дардай тұрды... Əлі үн жоқ. Ақыры Мырзағалидың шыдамы таусылып кетті.

	– Мен кісі жейтін алдашы емеспін, кім болсаң да жөніңді айтшы. Қай жер, қайсы ауылдың адамысың? Қаның бір қазақсың ғой, – деді. Əлгіндегідей емес, бұл жолы Мырзағалидың үні қатқыл шықты.

	Жүргіншінің де жүрегі сəл орнына түсіп, қарсы алдында қақшиып тұрған мынау үрейлі бейненің өз нəсілі екеніне аз да болса көзі жетейін десе керек.

	– Кімсің өзің? – деді шұғыл сұрау тастап.

	– Атым Мырзағали. Зəйіп тəйжінің елінікі едім. Менің туысым да, туғаным да жоқ. Аяғымды сындырып лагерден шығарып иен далаға тастаған соң, осында иесіз қалған бірнеше кəріп адаммен бірге жатырмын. Бəрінен де қиын болып тұрғаны – екі-үш жесір əйел бар еді, солар балаларымен аштан қырылатын болды. Қайырым етіп елге хабарлай салсаңыз.

	Əлгі адам Мырзағалиға жақындамақ болып атын тебініп еді, аты осқырынып жоламай қойды. Атының осқыруын жаманға жорыса керек. Ол атының басын тартып, Мырзағалиға қайтадан тіксіне қарады. Мынадан жарытып жауап ала алмайтынын білген Мырзағали:

	– Менің қасыма келмей-ақ қой, жөніңді айтып, елге біздің хабарымызды берші! – деді.

	– Мақұл, мақұл, – деді ол ат үстінен изектеп, – Əйембеттің еліненмін, елге хабарыңызды айтайын. “Əйембеттің еліненмін” деген сөзге Мырзағалидың құлағы елең ете қалды. Мына адамның жөнін де біле қойды. Мына үңгірдегі екі əйелдің Уақ қызы едік деп отырғаны есіне келді. Өз сүйегі екенін білсе қалайда жаны ашитын шығар деген ой сап ете қалды.

	– Бар болса Əйембет ақсақалдың өзіне сəлем айтыңыз. Мұнда екі бірдей қарындасы баласымен аштан өлгелі жатыр. Сүйегім десе осы хабар жетісімен келіп алып кетсін, – деді.

	Жүргінші атының басын бұрып тұра жөнеліп алыстап барып, бір нəрсесі ұмыт қалғандай қайта қайырылды. Атын зарлата желіп Мырзағалидың қасына қайта келді.

	– Атың кім? – деді қайтадан Мырзағалидың атын сұрап.

	– Əлгінде айтып ем ғой, Мырзағали.

	– Ол жесір əйелдер кім екен?

	– Екеуі Уақ қызы едік дейді. Бірінің аты – Жаңыл, бірінің аты

	– Ұлболсын.

	– Ұлболсынның баласы бар ма?

	– Бар.

	– Аты кім?

	– Қуат.

	Мырзағали Қуат дегенде жүргінші кеңкілдеп жылап жіберді.

	Қолдары қалтырап, ат үстінде теңселіп кетті.

	– Ой, қарғаларым-ай, тірі екен ғой, – ол атынан қарғып түсіп Мырзағалидың қасына келді, – олар қайда?

	Мырзағали бір таяғымен шоқырақтап жүргіншіні ертіп үңгір аузына келгенде, үңгірде үркердей болып отырған үш əйел Мырзағалидың қасындағы адамды көрген жерден ұмтылды. Үшеуі үш жағынан ұшақтап, сұңқылдап жылады-ай келіп. Бауырларын енді ғана көтерген күшіктей шиеттей үш сəби мынау ғажайып жағдайға таң қала қарап, жəудіреп қалыпты. Үш əйелдің біреуі Ұлболсын деген жастау əйел мынаның бірге туған жалғыз қарындасы екен. Жылау-сықтау аяқтап, мауықтары басылған соң үңгір ішіне жылулық пайда болды.

	Əсілінде қолға түскен əйелдердің көрімдеулерін Ма Буфаң əскерлерің шолақ бастықтары бөліске салған кезде, мына əйелдердің үлкен екеуі жыртық-жыртық кимешек шылауыш киіп бүкірейген кемпір кейпіне, ал, Ұлболсын бет-аузына кір жағып белінен қиралаңдайтын ақсаққа айнала қойыпты. Сөйтіп иесіз далада қалыпты да, осы үңгірді паналапты.

	Мырзағали сол əйелдердің иесі шыққанда солармен бірге елге жетіп, кейін Аратүрікке кетіпті...

	– Дəм, ырыздық деген осы екен, – деді Мырзағали ой үстінде үнсіз мұңайып отырған Байназарға қарап, – “қырық жыл қырғын болса да ажалды өледі” деген тауып айтылған сөз ғой. Өлім аузынан талай-талай аман қалдық қой. Сөйтіп жүріп ақыры осы күнге жеттік. Алланың мұнысына да мың рахмет!

	* * *

	Арысы құлап, от басына мұң ұялаған қаралы шаңырақта Мырзағали көкіректі қажап, көңілді езгілейтін қайғылы кеңесті қоздыра беруді жөнсіз көрді. Жүректерін қайғы кемірген шал-кемпірдің көңілдерін көтеріп, əзіл айтып аз да болса желпіндіріп тастағысы келді. Бірақ қалай əзілдеп, қалай көңілдендірудің ыңғайын таба алмай қиналды. Сөйтіп отырып реті келгенде:

	– Сонда Байнеке, Алланың тіке өзі атыңызды атап жіберген ауруымен аурып отырсыз ба, жоқ, əншейін ауырған деген осы деп аурудан бұрын ыңқылдап отырсыз ба? – деп күлді.

	Мырзағалидың сөзі, айтарға бомаса, бастабында Байназардың көңіліне тіп-тік келіп еді, соңынан осы сөзде бір жылылық бар сияқты сезілді. “Расында мен қарадай өзімнен-өзім қусап, ауруға жеңдіріп бара жатқан жоқпын ба?” деп ойлады. Сөйтті де Мырзағалиды арқаға қағып, қарқылдай күлді.

	– Адам жасы егделеген сайын уайымшыл да болады екен. Сөйтсе де, екі бірдей торғайымның қолымнан ұшып ғайып болғаны сындырып-ақ кетті, – Байназардың майлығы суалып, ішіне қарай шүңірейіп кеткен көздерінен жас сорғалап кетті, – қу сүйек болып отырғанша Алланың аманатын беріп, солардың алдында кетсем арманым бар ма еді, асарымызды асап, жасарымызды жасадық қой...

	Байназар арса-арса болып етінен арылған жеңіл денесін солқылдатып, кеңкілдеп жылап жіберді. Оның етсіз салалы саусақтары Мырзағалидың иығынан мытып ұстап, сіресіп қалды.

	Қазан жақтағы қонақтарға қайтадан шай құйғалы дастарқан дайындап жатқан Заданың жылау аралас қыстығып өкси шыққан даусы Мырзағалидың іші-баурын тіпті езе түсті. Мырзағалиды көріп Заданың ойына талай-талай нəрселер түскен. Көңілі бұзылып, даусын еркін шығарып қатты жылағысы да келген. Бағанадан өзін тежеп зорға жүрген. Байназар жылап жібергенде өзін тежей алмай қалды. Көкірегінде қырық жылға таяу шемен болып қатып жүрген көне қасірет бірер жылдан бергі арт-артынан келген ауыр қайғы азабына қосылып, Заданың күн сайын шөгіп бара жатқан бір уыс денесін дирменге түскен бидайдай үгіп жіберді. Жүрегі езіліп көкірек қуысынан төмен түсіп бара жатқандай, іші-бауыры от болып күйіп кетті. Буыны құрып, жүресінен отырған беті қара қоңырланып көнеріп кеткен қайың ашаның ең төменгі ілмегінен ұстап бүк түсіп қалды.

	Қазанның астындағы отты қағыстырып, енді басын көтерген Қуандық Заданың мына кескініне үрейлене қарады да, қолындағы қара шекеленіп, ұшы күйген ырғай көсеуін тастай салып орнынан тұрды.

	– Қайрат етіңіз, Зада, қайрат етіңіз! Апырау, сізді қайратты, мықты адам екен деп жүрсек, бүгін үгіліп барасыз ғой, – Қуандық ашадан ұстап құрысып отырған Заданың қасына барды, – бүйте берсеңіз ауру болып қаласыз. Ана үлкен кісіге, балаларға обал болады...

	Бұл шақта Заданың екі құлағы шыңылдап, денесі құрысып тұрған еді. Құлағына “үлкен кісіге, балаларға обал” деген сөз естілгенде өзінің осы бір жарық дүниедегі ауыр жүгінің əлі де мойынында екені есіне түсті. Ол зіл қара тастай желкелеп басқан əлгі қайғы салмағын бар қайратын бойына жинап сіліккендей болды. Сосын желкесіне қашқан көнетоз шылауышын маңдайына тартып, көз жасын сүртті де, қайта шай дайындығына кірісті.

	– Шайды мен құяйын, – деді Қуандық түюлі дастарқан мен шайы сүттелген шəугімді қолына алып, – мына кісілердің кеңесіне құлақ түре отырып құяйын.

	Қуандық лып етіп оттың есік жағынан айналып келіп төрге дастарқан жайды. Мырзағали дастарқанға бейімделіп алдыға қарай сырғып келіп отырды.

	– Мен бір кісідей-ақ ауырдым, – деді ол Байназарға қарап, – адам ауыра берсе дəрігер болып кетеді екен. Ауырғанда табан үш-төрт жыл ауырдым. Алғашында-ақ қызыл өңешімнен еш нəрсе өтпейтіндей қылғындым да қалдым. Құдай ақы қорқып кеттім. Қылтамақтың дəл өзі жетіп келген екен, енді не қылсаң да көп аялдатпай баратын жеріме бір-ақ əкетесің ғой деп ойладым. Бара-бара тіпті ішкенімді құсатынды таптым. Үрейім онан əрі ұшты. Ауруға себеп кейде аяқ астында жатқан жоқтан өзге бірдеңеден болатын жəйті де болады ғой. Бір күні қасында баласы бар бір шал үйге түсе қалды. Аздап тамыр ұстайтыны бар екен.

	– Апырай, қатты зорығып кеткен екенсің ғой, албарынды болып, асқазаның өңешінен тартып ісіп кеткен екен. Ауыр тамақ жеме, сүт іш, өзі қорқып тамақ ішпей қойғаннан саумысың? – деп шал қарқылдай күлді. Бастабында оншалық мəн бермесем де ойлана келе шалдың сөзінің жаны бар екенін сезе бастадым. Бұлжытпай шалдың айтқанын істедім. Зорлық шығарады деп шылан қайнатып іштім, “Топылың” деген нəрсе болады екен соны қайнатып іштім. Міне қызық, жиырма күнге жетпей-ақ сақайып шыға келдім. Расында ұмытып барады екенмін ғой, шайды да сəл демін алдырып ішіңіз. Мұны əдетке айналдырсаңыз тіпті жақсы.

	Мырзағалидың сөзін естіген сайын Байназардың көзіне үміт оты көрініп келе жатқандай болды. Дастарқаннан тартыншақтап кейін отырған еді, əңгіме қызған сайын еті арылып, жеңілдеп кеткен денесімен алдыға қарай ұмсынып қойды. Өзінің ауырған ауруы да Мырзағалидың ауруына ұқсайтын сияқтанады. Мырзағали ауырғандағы өзіне білінген ауру белгілерін айтқан сайын өзінің де дəл сол жерлері сондай ауырғандай, тіпті кейбір жерлері өзінен-өзі жазылып келе жатқандай көңілі лепіріп кетті.

	Байназардың ауруы аяқ астынан жабысқандай болғанымен, тұрмыс күйбеңінің де септігі бар еді. Ауырардың алдында Жомарт отарға кеткенде екі ауыз тас үйді келіні Айжан екеуі жиған. Өмірі там салып көрмеген, оның үстіне сырт буын тартып қартайған шағында бұл да Байназарға оңай түспеді. Қырсық болғанда неше жыл ірге теуіп, жыл сайын қыстап кірлігіп қалған орнынан əтіреттің бөлісінен сай басқа қораға ауысты да, қайдағы бір құнты кеткен біреудің құлағалы тұрған жалғыз ауыз тас үйіне кез болды. “Темір мал” еңбек күші молдарға жақсы болғанымен, дəл Байназар сияқтыларға ауыр тиді. Бұрынғыдай сау етіп жетіп келіп екі-ақ күнде олпы-солпы салып жөнеле беретін əтіреттің еңбекшісі де жоқ. Байназар өзіне сүйенбесе құлағалы тұрған жалғыз ауыз тас үйде екі үйлі жанның қысты өткізуі расында қиын еді. Сөйтіп, Байназар Айжан екеуі екі ауыз үйдің керегесін қалқитқан соң жығылып-сүрініп жүріп төбесін қарайтты, мылжымырлап жүріп əйтеуір ішін де сылады. Айтарға болмаса бұл кезде Байназар денесін ала алмай қалып еді. Бір-екі күн демін алған соң бұл үйге ел сияқты тындырма дейтін, тізеден келетін балшық сұпы салуға тура келді. Оның да тасын өзі тасып, топырағын Айжанға қаппен арқалатып тындырған.

	Сөйтіп “ұһ” деп отырғанда құяңы бар кəрі-құртаң адамдарға тастан “Сұпы” жасайтын бір қытай келіпті деп сол маңдағы елдің дүрліге қалмасы бар ма. Тындырған сыз топыраққа шойырылып қаламын ба деп жүрген Байнекеңе мына хабар айырықша əсер етті. Кəрі қоңыр төбелді борбайлап жүріп сол қытайды да тауып келді. Тағы тас тасыды, тас болғанда анау-мынау тас емес, сұпы салушының көңіліне жағатын етектей-етектей жалпақ тас еді. Оны қыстаудан жоғарғы бірнеше тұмсық айналмасындағы тұйықтың астынан əкелді.

	Байнекең тас сұпының рахатын енді көріп, белі жылынып келе жатқан шағында жалғыз торы биесінің жабағысының аяғы сынып қолына келді де, ақсақ жабағыға арық-тұрақтан бөлек тұратын жылы қора керек болды. Қойшы əйтеуір, қара күзден қара жұмыс желкелеген Байназар қыс ортасы ауғанша бір күн тыным таппаған.

	Ақыры жаз шыға осы ауруға тап болған. “Расында денемді зорлық алып кеткен-ау осы, мен байқұс осыны да бір ойламаппын ғой” деп топшылады Байназар. Бағанадан Мырзағалидың кеңесін тыңдап отырған Заданың да бойына ғажайып бір қуат біте бастағандай болып еді.

	–Шылан ғой əтіреттің дүкенінде бар шығар, топылың деген нəрсе табылар ма екен, – деді Мырзағалиға жапақтай қарап, – ауылдықта болса да, ауданда болса да алыс емес қой.

	– Ол базардағы дəрі дүкендерінде, жеке емкөс адамдарда болады. Жер-жердің бəрінде бар, – деді Мырзағали қолындағы шайы таусылған шынысының бетін басып дастарқанға қойып жатып.

	Дастарқан жиналған соң Мырзағали сəл шегініңкіреп отырып, Қуандыққа оң жаққа кіргізіп қойған қызыл ала қоржынды алдырды. Қолымен қоржынның екі басын басып-басып көріп біреуін ашты да мөлшері қой басындай, сырты сарғыш тартып кірлеген ақ дорбаны алып шықты.

	– Бір ыдыс əкеліңіз, – деді Задаға қарап.

	Зада орнынан қайтып тұрып кеткенін өзі де білмей қалды. Барған сайын аяқ қолы жеңілдеп, денесі ширап бара жатқандай желпіне берді. Қазан жақтағы сыры ескіріп, бетін май басқан көне қоңыр кебеженің қайыспен топсалаған бүктеме қақпағын қайырып ашып жіберіп кішілеу бір көк шүберек дорбаны Қуандыққа ұсынды.

	Мырзағалидың дорбасындағы бидай өңдес, шөптің тамыры тəрізді сарғыш нəрсе екен. Көбінесе бұта тұқымдас өсімдіктің тамырына ұқсайды.

	– Алтайдағы апайым ауру деген соң “керек тастың ауырлығы жоқ” деп сала салғам, молырағын сізге тастап кетейін, сырлы шəугімге жайырақ қайнатып, демін алдырып салқын тартқанда жұтып алып жата қалыңыз. Өзінің адам сескенетін дəмі де жоқ, – деді Мырзағали.

	Байназар қуанып кетті. Енді осы дəріні ішкен соң жазылып кететін сияқты сезілді.

	– Сонда, Мырзағали сен де Зəйіп тəйжінің елінен болдың ғой, – деді Байназар оның жөнін тереңдей ұғынғысы келіп. “Мынау шаш пен сақал бекер ағармаған ғой, қалайда тегін жердің адамы емес, бойында бірдеңесі бар калпе адам ғой” деп ойлады.

	Үй ішіне мына дəрімен бірге жағымды көңілділік орнады. Əңгіме шалқып ұзаққа созыла түсті. Байназардың ойына бір кездегі Зəйіп тəйжінің намазға жығылуы туралы күлкілі əңгіме түсті...

	Мынау тəуіп болып көрініп отырған Мырзағали да кештен бері намазға жығылған жоқ. Бейнесі намаз оқымайтын адам сияқты. Байназар Мырзағалиға сол Зəйіп тəйжінің татар молдадан намаз үйренген кеңесін айтып келіп:

	– Мырзағали, бұл нəрсе сізге де жақпайтын болмас, – деді күліп.

	– Жарықтық шорт мінезді кісі қақысын жемейтін, сөзінен де, ісінен əділдік, шындық шығып тұратын, бекімі берік, мықты адам еді. Жақсы көрген адамын боқтап сөйлейтін, – деді Мырзағали күліп.

	* * *

	Байназарға Мырзағалидың дəрісі шипа болды. Жонынан тартып, кеудесіне батып, тамақ сіңірмей тұрған əлгі пəлекет топылың мен шыланның суын іше келе он-он бес күннен соң таралып жоғала бастады. Екі бетіне қан жүгіріп, тамаққа тəбеті тартты. Ауруының оңға қарай бет алғанын білген сайын өзі де жазылған адам сияқты ұзын денесін тік ұстап, үй маңындағы төбелерге шығып, қызығы мен азабы мол мынау дүниеге сүйіне көз тастап ұзақ отыратын болды.

	Шалының ауруының беті бері қарағаннан бері Заданың ойына Мырзағали жиі-жиі түсетін болды. Ал Байназар екі күннің бірінде “апыр-ау, сол жарықтық Мырзағали ма, əулиелердің бірі ме” деп өз ауруының жазылғанына таң-тамаша болады.

	Байназардың аяқ астынан жазыла қалуы əтірет маңындағы елде жаңа-жаңа қауесеттер тудырды.

	Үлкен-үлкен қариялар: “Байназардың ауыртпалығы Жомартпен бірге кетті” десті. Сол күні Мырзағалиды сыртынан шала-шарпы көріп қалғандар: “Байназардікіне аяқ астынан бір көріпкелі бар ақ сақал тəуіп келіпті де, жалғыз тал шөптің тамырын қайнатып беріп жазып кетіпті” десіп жатты.

	Бірнеше күн ішінде бұл сөз адыр арасымен желе жортып көрші əтіреттерге дейін жетіп үлгерді. Күн ұзарған сайын ел аралаған осы сөз бұрынғысынан неше есе мəнерленіп, адамдардың құлағын елең еткізердей болып құбыла тартады. Кейбіреулер: “Байназардың үйіне өзінен басқа ешкім жоқта шаш-сақалы, қас-кірпігі аппақ күмістей жарқыраған бір шал кіріп келіп, кеудесін алақанымен сипаған екен, қолма-қол жазылып кетіпті. Əлгі ғажайып қария шайға да қарамай шыға жөнеліпті. Артынан Байназар қуа шыққан екен, қайда кеткені белгісіз баяғыда көзден ғайып болыпты. Сөйтсе ол Қызыр пайғамбар екен” деп те соқты. Шалғай ауылдарға онан əрі ғажайып, тылсымат болып жетіп жатты.

	Ат-көлігі бар кейбір егде адамдар Байназарға амандаса келіп бұл қызғылықты хабарды арнайы ұғынды. Сонда Байнекең кеңкілдей күліп:

	– Еш өтірігі жоқ, өз көңілімде өлімді ғана тосып жатқан адам едім. Аяқ астынан осындай болымсыз нəрсенің шипа бола кетерін қайдан білейін. Ол Мырзағали атты жолаушы бола тұрса да маған Қызыр пайғамбар болды да тұрды. Кім болса ол болсын, жаныма арашашы болған соң менің əулием болуында дау жоқ қой, – дейтін. Сөйтіп, Байнекеңнің жазылғанын көзімен көргелі келгендердің дені-ақ өз көздеріне өздері сенбей қайтып жатты. Бұл хабарды естіген əтірет пен ауылдықтың дəрігерлері де қайран қалды.

	Байназардың ауруын жаманға жорып жүргендер де солар еді, мына хабардан олардың кейбіреуі мұрнын шүйіріп:

	– Улы бір нəрсе беріп ауруын басып тұр ғой, бір айдан соң қайта ауырады, – деп көсіп кетті.

	Ал, байыптылаулары:

	– Біздің жорамалымыз қате болған болуы мүмкін, – десті. Енді біреулер:

	– Ол шалдың жазылғаны мүлдемге өтірік, – деп жоққа шығарып тынды.

	* * *

	Аяқ астынан дəм айдап Мырзағалидың келуі, соның аз ғана ем-домымен Байназардың жазылуы осы үлкенді-кішілі екі жанұяның адамын ғана емес, төңіректегі тілеулес ағайынның баршасын қуандырды. Шалы сергіп, көтерілген сайын Заданың көңіл-күйі тіпті басқаша болды. Жатса-тұрса əнеукүнгі Мырзағалидың қартаң кескіні, қырық жылдың алдындағы қыршын шағы тай-таласып көз алдына келеді де тұрады. Ол кезде Зада Мырзағалиды аяқ астынан мұндай дəуперім тəуіп бола кетеді деп үш ұйықтаса ойына алды ма екен деші!

	Мырзағалиды көрген соң Зада балаларынан, Əлімханнан айрылғаннан кейінгі аянышты тағдырын еріксіз еске алды. Ботасын іздеп талай күн тоқтаусыз зарлаған қара інгеннің жарықшақ мұңлы дауысы – əуелі қарлыға барылдап басталып көтеріле барып кілт тоқтап қайта басталатын зарлы үні дəл сол күндердің өзіндегідей тағы да құлағының түбінен естіле берді.

	* * *

	Қара інген сол бір сарында зарлап келеді, зарлап келеді. Ұзын жаралған сояу кірпіктерінен анау хайуанның қасірет жасы шоғынан үзілген меруерттей дамылсыз саулайды. Борбас құмды ойдың батыс жақ жиегін көбелеп шығыс оңтүстікке қарай тіке тартқан керуен шоғыры даланың ақ шаңын басына көтеріп, жалпақ бөктерді тіліп барады.

	Шығыс жағы мұнарлана созылып, көк аспанмен қиылысып жатқан Сайдамның күзгі сары даласы біресе құтырына соғатын боранымен жүдеу көшті ұйлықтырып бар адамның ес-ақылын алса, біресе дауыл тұрған теңіздей сағым көтеріп, тірлік атаулыны көзден таса қиырға ала қашып бара жатқан құбыжыққа ұқсайды.

	Шырқ үйіріліп айдалып келе жатқан елді қоршаған Ма Буфаңның қалың қолы кенет азайып аз ғана əскер қалды. Олар елдің алды-артын кезек шарлап, көш шоғырын шаңмен көміп ұзынды күні қоқырақтап шабады да жүреді. Əскер азайғанымен аяқ астынан бір өзі мың əскерге бергісіз бір сұмпайы пайда болды. Ол сұмпайы қазақтың өзінен шыққан сұмпайы еді.

	Оқтаудай жаралған, екі өркеші баладай семіз ақ атанға күміс ер салып мінген, басында жасыл тысты пұшпақ тымағы бар, мойнына қылыш пен мылтықты айқастыра асып, қолына сегіз таспалап өрген ұзын дырау қамшы ұстаған бұл сұмпайы алғаш көрінген жерден Заданың көзіне қабағат жиренішті, мұң жұтқан топты зəлгігелі тұрған абжылан сияқты көрінді.

	Зада ол күні өзінің көштің ең алдыңғы жағына қарай өтіп қалғанын білген жоқ. Бұрын үнемі қара шобырдың жуан ортасында отыратын, озып алға да шықпайтын, шегініп артта да қалмайтын. Жүйкесін тұмшалаған қасіретті ауыр ой жанарын да бүркеп алған сияқты. Бақ еткен түйенің мидан өтетін ащы дауысымен селт етіп көзін ашты. Құмдауыт кер даланы төбелеп келе жатқан қара шобыр керуен іркіліп тоқтай қалған екен. Бақса, бадамшалы кішілеу өзенге келіп тіреліпті. Екі түйесін жетелеп, бір түйесіне мінген сар кідір əйел алдыңғы жаққа түйесін шөгеріп жатыр. Одан əрі не бары отызға жуық өңшең екіден қосақталған қыршын азаматтар өзен жиегінде ұйлығып тұр. Құп-құла болып лайланып аққан өзеннің терең не таяз екенін білу қиын еді. Қолдары байлаулы жаяу адамдар қалай өтуді білмей бөгеліп тұрған тəрізді.

	Зада қайрылып артына көз салды. Кəрі-құртаң, бала-шағалары түйенің үстінде елбиіп, жаяу-жалпы шұбырған тұтқын керуеннің арты кері татырдан бергі жатаған белден түсіп үлгермепті. Керуеннің соңынан ұйлығысқан қара шобырдың батыс жағымен алдыңғы жаққа қарай ызғытқан ақ түйелі алдашы лезде өзен қабағының ұйлыққан жаяулар тобына жетіп келді. Бұл шақта Зада да сол ұйлығып тұрған байлаулы жігіттердің қасына келіп қалып еді. Ақ түйелі жасыл торғынмен тыстаған тымағын қолына алып, оң бүйірін таянып тұра қалды.

	Ұйлыққан топтан күбір-күбір сөздер естілді.

	– Арашабай екен.

	– Мынау рас Аршабай ғой.

	– Қойшы, өтірік.

	– Бұл не тұрыс? – деп Аршабай айқай салды.

	– Өзен суы терең секілді, қолымызды босатса, аяқ киімімізді шешіп өтсек, – деді байлаулы тұрғандардың шеткі жағынан бір кəртең кісі.

	– Бұл ақылды сендерге кім айта қойды? Баратын жеріңе барғанша қолдарың босамайды. Су болса жүре келе сорғып кетеді. Өтіңдер судан! – Аршабай түйесінен қарғып түсіп, қамшысын біленіп, су жағасындағы топқа жақындады, – жандарыңнан үміттерің болса судан өтіңдер. Өте алмасаңдар үкіметке бір тиын да пайдаларың жоқ.

	Қосақталған жаяу топ баяу кілкіп аққан өзеннің жиегіне қарай сырғып барып қайта тоқтады. Осы кезде неше күннен бері елді шырқ үйіріп, көштің алды-артына бірдей шауып жінігіп жүрген ақ атты əскер шауып келді. Аршабай қамшымен матаулы топты нұсқап əлденелерді қытайшалап сөйлеп еді, сол-ақ екен атты əскер мылтығын кезеп, ұйлыққан матаулы топтың екі шетінен екі адамды атып ұшырып түсірді. Көштегі əйелдер мен балалар шу ете қалды. Зада бетін басып теріс қарай қалды. Оқтан ығысқан топ шулап-шұрқырап өзенге бір-ақ түсті. Бір-бір сыңары оққа ұшқан екі адам еріксіз сілейіп тұрып қалды. Аршабай сілейіп тұрған екі жігіттің қасына ырғатыла басып келіп, əуелі бірінің қасындағы өлікті шешіп тастап, енді бірін босаған қазаққа шештірді. Сонсоң екеуін қосақтап өзенге түсірді.

	– Көрдіңдер ғой, ə, мынаны? Қиқақтайтын болсаңдар көретін күндерің осы! – деді Аршабай зілденіп. Əлгіндегі шаңқ еткен мылтықтың ажал оғы Заданың өз жүрегіне тигендей болды. Ол мылтықтың үрейлі аузы бейбақтарға төне бергенде-ақ көзін тас жұмып, құлағын қос қолымен басып ала қойса да, бəрін көріп, бəрін естіп тұрды. Көзін жұмған сайын əлгінде оқ тиіп ышқына шыңғырған екі қолы байлаулы адамның кескіні көз алдына қабатталып тіпті үрейлі болып елестеді.

	Зада еріксіз көзін қайта ашты. Ең алдыңғы көштегі əйелдің астындағы түйе судан өтпей тартынып тұр екен. Аршабай ақ атанмен көшті кеуделетіп жетіп барды.

	– Не болды? – Аршабайдың дауысы Заданың құлағына найзадай қадалды.

	– Түйе өтпей тұр, – əлгі əйелдің дауысы дірілдей шықты.

	– Түйе өтпей тұрған жоқ, сен өтпей тұрсың ғой, түйе өтпесе мен көрейін, – Аршабай елеуреп сөйлеп келіп əйелдің астындағы түйені борбайлап қамшымен тартып-тартып жіберді. Екі санын қамшы тілгілеген жазықсыз хайуан бақ етіп шұғыл қайта айналды. Əйел байқұс түйе үстінен ұшып кете жаздады. Қамшы енді сорлы түйенің басына сілтенді. Басын қайда қоярын білмей қайтадан суға қарай бұрылған ол ақыры лоқылдап барып өзенге түсті. Алдыңғы түйе түскен соң соңғы түйелер іркілген жоқ.

	– Түйе өтпей тұрған жоқ, кəрі албастының өзі өтпей тұр деп айтпадым ба! – Аршабай ақ атанның басын артына бұрып, мынау ел алдында, əсіресе ақ атты əскердің алдында ғажайып бір үлкен еңбек сіңіргендей еріндерін жымырып, қамшымен бүйірін таянып едəуір тұрды.

	Сұмдықтың үлкені өзеннен өткен соң болды. Ең алдыңғы көштегі сар кідір əйел түйесін бұрып, жолдың жағасымен жүрді. Көштегі адамдардың қимылын ұры итше бағып келе жатқан Аршабай мынау жаттық жерде жолдан шыға жөнелген көшті біле қойды.

	– Жолмен жүр! – деп айқай салды. Əйел оның сөзін тыңдаған жоқ. Жүре берді. Аршабай ақ атанды тебініп-тебініп жіберіп көш алдындағы əйелге жанасалай келіп ақырды:

	– Əй, қатын, сенде құлақ бар ма?

	– Бар.

	Аршабай əйелді қамшымен жондата тартып кетті. Сол-ақ екен, əлгі əйел астындағы түйенің қомына қыстырулы жүретін кішкене мұжық тесені суырып алды да Аршабайды көк желкеден бір ұрып ақ түйеден ұшырып жіберді. Іле-шала мылтық та тарс етіп, əйел түйеден құлап түсті. Иелері құлап-құлап қалған соң ақ атан да əйелдің астындағы түйе де еш нəрсеге қараған жоқ, байырғы көне достар сияқты қатарласып жайылып тұрды. Əйелді атқан əлгі ақ атты əскер еді. Атын тебініп, басы топыраққа жартылай батып кеткен Аршабайдың иығынан қылыштың ұшымен нұқыды. Өлді деп ойласа керек. Бірақ, Аршабайдың жаны иттің жанынан да берік екен. Ыңырсып бір аунап түсті де басын көтерді. Үш-төрт əскер аттарынан түсіп қолғанаттарының басын сүйеп қаумалай қалды. Күндіз жүрісте, түнде байлауда болып, бұрауы кетіп ашығып келе жатқан түйелер үстіндегі иелеріне күш бермей, жол жағасындағы селдір қамысекті қуып жайылып өліп барады. Қара інген де алдыңғы түйелерді кимелей жайылып, оққа ұшқан əйелдің қасына таяды. Зада түйеден қарғып түсіп оққа ұшқан əйелдің қасына келді. Əйел оң иығымен жер сүзе түскен екен. Шылауышы бетін бүркеп қалыпты. Зада əйелдің иығынан ұстап, басын құбылаға қаратып жатқызды. Шалдар мен əйелдер де топтала қалысты.

	– Бетін жасырып кетейік, – деді Зада қасындағыларға айнала қарап, – қазақ баласымыз ғой, обалды болып далада қалмасын.

	Əскерлер Аршабаймен əбігер болып жүргенде əйелдер өліктің бетін жасырып та үлгерді. Содан бір-екі күн бараны көрінбей кеткен Аршабай тағы да шəңкілдеп шауып шыға келді. Тіпті үстіне көне əскери шапан киіп, бұрынғыдан əрі сұстанып алды. Бұрынғыдай көшті бас-көзсіз кимелеп, кім-көрінгенді жондай жөнелетінін қойғанымен, адамдардың төбесінен оқ атып үрейін алатынды шығарды.

	* * *

	Неше күн жүргендері Заданың есінде қалмапты. Сарпалдаң жолдың азабы оны есеңгіретіп тастады.

	Жаяу шұбырған аш адам, арық көлік талыға созылып, бір күні жыңғыл тектес бұта-бүргені мол құмды, бұйратты, саздауыт өзеншенің жағасына келіп түсті. Таусылып болмайтын шөл далада тоқтаусыз айдан астам жыбырлаған елдің талшықтап келе жатқан уысты құлақ дəні таусылып нелер етжеңді, толық əйелдердің ұрты суалып, көздері ішіне кіріп, тірі аруаққа айналды. Қара суды іше-іше сəби балалардың бет-аузы ісініп, жылауға да дəрмені қалмады. Күндегі дағдысы бойынша Зада қара інгеннен жүгін түсіріп, бір уыс шөмшек теріп келді де, бүйірі қабысқан мыс шəугімді отқа қойды. Сырт киімдерін шешіп от басына жеңілденіп келіп отырды. Иен жатқан өзен жағасы будақталған түтін, жайылған малмен тірлік бар өлкеге ұқсады.

	Задамен қанаттас келіп, жақындау жерге жүгін түсірген дембелше қара əйел отын жағып, қақпақсыз қара тоғасын отқа қойған соң, екі баласын қатарластырып от басына отырғызып қойды да, Задаға қарап көп тұрды. Белін жалпақ ақ бұлмен неше қабаттап орап буып алыпты. Біраздан соң аяңдап Заданың қасына келді. Бұрыннан пəлендей таныс болмаса да, мынау ала шапқын, қан кешкен күндер мен таусылмаған сергелдең бұларды сырттай таныстырып келе жатыр еді.

	Зада жүкке шынтағын тіреп, маздап жанған оттың кері қызыл жалынына қадала қарап ой үстінде отырған. Мынау əйелдің қасына келгенін алғашында білмей қалды. Əйелдің соза күрсінген мұңлы тынысы оны жалт қаратты.

	– Келіңіз, келіңіз, отырыңыз, – деп өзінің оң жағынан орын нұсқады. Əйел жел жалап шытынаған мүйізгек қолымен жер тіреп келіп отырды. Үлкен шаралы көздері ішіне кіріп, қыртыстанып кетіпті. “Аһ” дегенде аузынан жалын бүркілгендей, дауысы ыңыранып барып көтерілді де қатты шықты. Зада бұл əйелдің өзіне қалай да бір бұйымтаймен келгенін сезді.

	– Балаларыңыз қандай? – деді əйелге қарап.

	– Əй, сіңілім-ай, – деді əлгі əйел мұңая тіл қатып, – күнəсі ауыр адамдар өлгенде тозаққа барады деуші еді, күнəміз ауыр ма, жеңіл ме, оны бір Алланың өзі біледі ғой. Бірақ, біз сол тозақты тіріде көрдік. Өзім не көрсем де тəңірдің басқа салғанына көндім ғой. Шіркін, мынау екі шиеттей шикі өкпем қиналған сайын іші-бауырымды бір нəрсе мүжіп жеп жатқандай азаптанып кетемін...

	Əйелдің үлкен шаралы көзінен жас саулай жөнелді. Заданың көзіне өзінің торғай болып ұшып кеткен, əсіресе мынау тірлік əлемінің тақсіретінен бір жола құтылған періште сəбилерінің тəтті дауысы естілгендей болды. Жүйке-жүйкесін сағыныш меңдетіп, көкірегі қарыс айрылып бара жатқандай болып кетті. Екі құлағы ештеңе естімей қалған сияқты. Көкірегін қолымен басып сəл отырды.

	Қара əйел алақанымен жер тіреп жығылып түскелі əзер отыр. Зада басын қайта көтеріп, сорлы əйелге қарады. Оның борша үгілген мынау мүсəпір кескіні сай сүйегін сырқыратты.

	Оттағы қашқарша тасып тас ошақтың күлін бұрқ еткізді. Зада жүкке сүйене орнынан тұрып, шəугімін кейін тартты. Дорба түбінде қалған аз ғана құрт-ірімшіктің ұнтағынан ағаш тостағанға азырақ салып əйелдің алдына қойып, бір шыны шай құйды.

	– Рахмет, Зада, – деді ол аузына келген сілекейін қылғына жұтып, – екі балам дəн жұтпағалы екі күн болды. Соларға берейін, бар болса ренжімей азығыңнан тағы біраз бер.

	Зада жүгінің астынан бұзау терісінен тігілген тұлыбын алып шығып, үш шағылдақ құртты əйелге ұсынды:

	– Мол бергенге қалғаны мынау, көріп отырсыз ғой, – Зада жалынышты кескінмен тұлып түбін əйелге көрсетті.

	– Рахмет, рахмет, – деп əйел орнынан күлімсірей түрегелді де балалары жаққа кетті.

	Зада бұл күні түн ортасы ауғанша алағызып ұйықтай алмай жатты. Бір уақытта кірпігі талып ұйықтап кеткен екен, тарсылдап төңіректі сілкіндірген мылтық дауысынан шошып оянды. Үстіндегі ішікті сілкіп тастап атып тұрмақшы болып еді, тұра алмады. Жүрегі атша тулап, буын-буыны құрып отырып қалды. Көпке дейін ештеңені көре алмады. Шырқыраған ұсақ балалардың даусы мен шыңғыра бажылдаған əйелдердің зары күмпілдеген мылтық даусымен тоғысып екі құлағын тұндырып жіберді. Не сұмдық болғанын мүлде біле алмай есі шығып, сол орнында балшықтан жасаған адамдай мелшиіп отырып қалды. Аздан соң мылтық даусы алыстап, əлгіндегі құлақты тұндырған үрейлі шуыл бəсеңдегендей болды. Ештеңені көрмей меңірейіп отырып қалған Заданың көзі кенет жарқ етіп ашылып кетті. Аспанда жұлдыз самаладай жайнап тұр. Əр жерде адамдар от жағып, топ-топ болып ұйлығысып тұр екен. Əлдекімдер күбір-күбір сөйлеседі:

	– Екі баласымен қашыпты.

	– Мына шөлде қашып қайтеді, бəрібір өледі ғой.

	– Азық-түлігі жоқ аштан өлмей ме?

	– Тіпті мына қалың əскерден құтыла ма?

	– Əй, ұсталып қалады ғой...

	– Ұсталса оңдырмайды...

	“Бір сорлы қашқан екен ғой” деп ойлады Зада. Сөйтті де өзімен қанаттас түскен əлгі əйел жаққа қарады. Қарады да аңырып қалды. Орыны ғана жатыр. Кеше тоғасын асқан үштас қана қарауытып көрініп тұр. Заданың өне бойы ток жүргендей тітіреп кетті. “Шіркін-ай, қай уақытта қашты екен байқұс, ұстатпай құтылып кетсе екен-ау енді” Зада меңіреу түнде екі алақанын жайып, ішінен:

	– Ей, Алла, мына тірі тозақтан қашқан сол бейбақтарға өзің жар болғайсың, шырқыраған сəбилерінің көз жасын көргейсің, – деп ұзақ тілек тіледі.

	Ел дабыры басылған соң Зада қайта жантайды. Көзін жұмса-ақ екі баласын жетелеген қара торы əйелдің алқына басып, құм төбелердің арасында жан ұшырып бара жатқаны, соңынан əлгі ақ түйелі Аршабай бастатқан əскерлердің өңмеңдеп төнгені елестейді. Əсіресе дəл шешесі сияқты биік қабақ, екі көзі шаралы қара домалақ баланың найза ұшында шырылдаған үні естілгендей болады. Сөйтеді де жүрегі атша тулап, дүрс-дүрс соғып, басын жастықтан қайта жұлып алады. Қай қырынан жатса да бір үрейлі көрініс торлады да тұрды. Бір сəтке аспандағы жұлдыздарға қарап кірпік қақпай жатты. Кенет бір жұлдыз ақ лента тəрізді жіп-жіңішке із қалдырып аға жөнелді де ғайып болды. Аққан жұлдыз шешесінің бала күнінде айтқанын есіне түсірді. “Ей, Алла, мынау жалған дүниеден тағы бір адам көшті ғой. Осы аққан жұлдыз əлгі қашып кеткен əйелдің екі баласының бірінің жұлдызы ма, əлде өзінікі ме, жоқ тіпті албаты, əйтеуір осы өңірге жақын біреудікі ме?” деп ойлады.

	* * *

	Зада əлі жұлдызға қарап жатыр. Көз алдына тағы сол əйелдің екі қара домалақ баласы елестеді. Олардың да қара шырақтай жылтырап қалт-құлт еткен тағдыры өз балаларының тағдырындай қу медиен далада бір-екі төмпешікке айналумен тынатындай көрінді. Сөйтті де өзінің бұл дүниеден шыбыны шырқырап мейірімсіз адамдардың улы қолынан жан үзген сəбилерін есіне алды. Екі баласының тəңірге жететіндей шырқыраған аянышты даусы жіп-жіңішке болып құлағына келді. Талығып жеткен сол бала даусынан гөрі торғайдың шырылына ұқсап бара жатқан сияқтанды. Көздерінен сорғалаған мөп-мөлдір жас тамшылары басына жастанған түйе жүн күпісіне жаңбыр суындай сорғалады. Ойлаған сайын көкірегі өртеніп, тынысы тарыла түсті. Бордай үгіліп қыстыққан сайын көзінің жасы тоқтаусыз сорғалады. Ол басына жастаған түйе жүн күпісінің шылқа су болып кеткенін оң қырына аунағанда бір-ақ білді. Оң беті, құлағы күпінің сұп-суық жеріне тигенде тұла бойы тітіркеніп кетті.

	Зада дереу басын көтеріп, екі бетін айғыздаған көзінің жасын көйлегінің етегімен сүртті. Көз жасына шылқылдаған əлгі күпіні басынан алып тастап, жанындағы қолына ілінген бір киімді басына жастады. Түннің қай уағы болғаны белгісіз, батыс жақтағы жатаған белеңгірден қамсекті сылдырлата салқын жел есті.

	Мең-зең болып едəуір отырған соң Зада жастыққа қайта бас қойып еді, мұрнына жаңағы жастанған киімнен ғажайып жағымды жұпар леп келіп ұрылды. Сол тəтті иісті иіскеген сайын сарайы ашылып, тұла бойы балқи берді. Басына жастаған киімнің қолына ілінген жерін шеңбектей ұстап танауына мейірлене басты. Орнынан қозғалса мынау жан тербеген тəтті иістен айрылып қалатындай, шапанға бетін баса берді. Сөйтіп жатып көзі де ілініп кетті.

	Зада көзі ілінісімен түс көрді. Өз төсегінде кішкене ұлының желкесінен иіскеп жатыр екен. Үй іші ала көлеңкелеу сияқты, кейбір нəрселер анық көрінбейді. Төсектің бас жағында үлкен ұлы сүйеніп тұр. Киімі, өңі-түсі бəз-баяғысындай, күлімсіреп қарайды. Бірдеңе айтқысы келетін сияқты...

	– Тəте, тəте, менің де мойынымды иіскеші, қиын тəтті, – деп үлкен ұлы қасына жақын келгендей болды. Ол да анасының тəтті мейіріне бөленуге асығып тұрса керек. Қасына таман ентелеп келіп:

	– Тəте, менің мойынымды да... – дейді дауыстап. Аузын томпитып, өкпелеп тұрған тəрізді көрінеді. Зада қанша ұмсынса да үлкен ұлының мойынынан иіскегенге, маңдайынан сүйгенге аузы жетпейді. Баласы алыстап бара жатқандай болады. Кішкене ұлы да төсектен сырғып түсіп бара жатыр. Зада құшағын жайып, кішкене ұлын бауырына тартпақшы болып қармана беріп селк етіп шошып оянды. Таң атып кетіпті. Басын көтеріп жынданған адамша алдыға қарай екі қолын созып отыр екен. Осылай аз отырып барып өзіне-өзі келе бастады... тағы сол сүркейлі тамұқ дүние... жүрегін біреу суырып əкетіп, көкірегі қаңырап бос қалғандай сезімде. Балта сабындай қып-қысқа тірлігіндегі барлық бақыт лəззаты қолынан қазір ұшып кеткендей құлазып сала берді. “Əттең шіркін-ай, сол торғайларымның жұпар иісін иіскеп, мəңгі оянбасамшы! Маған мына қамырық дүниенің несі неме керек?” деп ойлады, ойлады да ышқына жылады.

	Ертеңінде кеште ел енді ғана жүктерін түсіріп тірлік қамына кірісіп жатқан шақта əлгі қашып кеткен сорлы əйелді екі əскер түйеге таңып алып жетті. Жұрт елең етісіп тегіс солай көз тікті. Екі баласы көрінбейді, ешкім түсіндіріп айтпаса да екі баланың тағдыры көпке белгілі еді. Шай-шалаңын ұрттамаған, енді ғана алды тізесін бүгіп, арты бір нəрселерін жинастырып жатқан жұртты əскерлер шырқ үйіріп бір жерге жиды.

	Əскерлер екі қолы артына қайырылып желкесіне жеткізіле байланған сорлы əйелді сүйреп жұрт алдына əкелді. Əйелдің көмірдей қап-қара шашы қанмен араласа ұйқы-тұйқы болып байланып қалыпты. Бет-аузы көп теңбіл, оң көзі ісіктен шодырайып жұмылғалы тұр. Күрең ала шыт көйлегінің етегі қасқыр талағандай дал-дұл, еріні ісініп қап-қара күрең болып тілініп кетіпті...

	Жұрт жиналды. Үрей желкелеген өңшең шалдар мен əйелдер, ұсақ балалар қол-аяғы байлаулы “күнəлі” əйелдің алдында жерге қарап үнсіз тұр. Балалар шешелерінің етегіне оралып қансоқталанған əйелдің кескініне қарай алмай шошына қалтырайды.

	Ұзақ жол мен аштық тұралатқан, аруақ тəрізді сорлы адамдар тобын шаңқылдай сөйлеген ақ түйелі Аршабайдың даусы селк еткізді.

	– Мына салдақыны көрдіңдер ме? Мұның қылмысы басынан асты, үкімет адамдарын көп əуре-сарсаңға салды. Енді аяғын шағып бізді əуре қылмайтын етеміз, – ол шүңірейген жылым көк көздерін жан-жағына бір жүгіртіп өтті, – жан дегеннің не екенін білмейтін хайуандар! Сендердің мына құлақтарыңнан айтылған сөз, ана құлақтарыңнан ағып кетеді. Үкімет деген əкелеріңді əлі танымай жүрсіңдер ғой. Енді танисыңдар, асықпаңдар...

	Аршабай жыны қысқан бақсыша əскердің буына бықсып едəуір өрекпіді. Бастыққа еліктеп қолын артына ұстап, жиылған топтың алдында өзінше кердеңдеп ары-бері жүрді.

	Аяқ-қолы байлаулы əйел баяу басын көтеріп, оң жағында суырдың айғырынша кісінеп тұрған Аршабайға жирене қарады. Сонан соң зорлана жөткірініп алды да аузына келген қақырықты оның бетіне былш еткізді. Аппақ қақырық Аршабайдың танауының оң жағына жабыса қалды.

	– Тфу, лағынет атқыр, аш иттің артын жалаған сұқ ит. Сол ит екеш ит те сенен жақсы. Ол өз иесін қаппайды, – əйелдің қабағының астындағы шұңғыл көздерінен Аршабайға деген кек оты ұшқындады. Өңі сұрланып, азу тістері шақырлап кетті, – сені тапқан ана, шіркін, сенің орныңа бір күшік туған болса...

	– Жап аузыңды! – Аршабайдың даусы шаңқ ете түсті. Көздері буынған малдың көзіндей сыртына теуіп тымағын қолына ұстаған беті байлаулы əйелге ұмтылды, – бүгін тап сенің қаныңды тірідей ішемін.

	Аршабай қолындағы шолақ қамшысымен əйелді басынан тартып-тартып жіберді. Əйел қатты соққыдан бір теңселіп барып қайта түзелді. Адамдар бетін басып теріс айналып, балалар шыр-шыр етті. Əйелдің оң жақ қабағынан қан жоси жөнелді. Тағы өзіне төнгелі ерні дірілдеп, бүйірін таянып мықтымсынып қалған Аршабайға ол тістене қарады.

	– Əй, Аршабай, менің қанымды ішсең шөлің қанады екен ғой, мынауымды қоса жесең қарның да тояды, – деп əйел байлаулы қолын ырғап, мықын жағын Аршабайға нұсқай төнді.

	Аршабай екі аттап кейін шегінді. Əйелдің адам жаны төзгісіз ғажайып сұсты кескінінен тайқақтай берді. Көзінің алды шұбартып, екі құлағы шуылдай бастады. Мынау əйел кенет алыпқа айналып, шыбын жанын шырқыратпақ болып төніп келе жатқандай сезілді. Аршабайға сенделектей төніп келе жатқан əйелді екі əскер екі иығынан ұстап сүйрей жөнелді. Əйелдің ақ жолақтанған ескі мəсісінің тұмсығы құмдауыт борбасқа шана сүйреткендей із қалдырып бара жатты.

	– Өз күшігін өзі жеген қанды ауыз ит, көргілікті осы жаудың өзінен көр. Құдай тағала бар болса көрсетер саған, көрсетер! – Əйелдің ышқына айқайлап нəлет жаудыра сіленген аянышты даусы жиналған топтың құлағынан көпке дейін кетпеді.

	* * *

	Елді айдаған əскер бұл арада бір күн еру болды. Зада келесі түні тағы ұйықтай алмады. Көзі іліне берсе болғаны əлгі əйелдің ышқына нəлет айтып айқайлаған үрейлі даусы құлағының түбінен шығады да, селк етіп шошып оянады. Шошып оянған соң мүлде ұйқысы келмейді. Көмір түтініндей түйдектеліп, шығыс оңтүстікке қарай жөңкіліп жатқан қою қара тұман арасынан əредік жылт етіп көрінген жұлдыздарға қарап өздерінің де шығыс оңтүстікке қарай айдалып бара жатқанын есіне алды. “Апыр-ау бізді қайда апарады, қайтеді?” деп ойлады. Қалай ойласа да соңы бір қорқынышты нəрсеге барып тірелетін сияқтанып, бұдан əрі ойлағысы келмейді. Ол ойдан қашқалақтаған сайын қайдағы бір сұсты қиялдар жүйке-жүйесін тінтіп тыным таптырмады. Еріксіз басын көтеріп, батыс солтүстіктен үріп тұрған суық желге маңдайын төсеп сəл отырды. Бұл күнде қара інгенде күні-түні зарлаудан тоқтаған. Опасыз жалғаннан əбден мезі болған тəрізді. Мойынын жерге салып сұлық жатыр.

	Задаға бұдан былайғы жан серігі де, көңіл-күйін түсінер жан жолдасы да осы қара інген іспетті еді. Қара інгеннен айрылар болса мүлде тірлік кешуден қалатындай сезілді. Шығыс жақтағы аласа құм төбешіктің үстіндегі арқасын əлденеге сүйеп, шоқиып отырған итке ұқсаған күзетші əскердің ыңырана есінеген даусы Заданы да, қара інгенді де елең еткізді. Задаға бəрі-бəрі анық көрініп тұр. Бір атар ұзын қара мылтықты иығына сүйей құшақтап ұйқылы-ояу отырған тəрізді. Ол құлашын жая бір керілген соң орнынан тұрды. Күзетші əскердің қылтиған ұзын мойны мен сидиған ұзын аяқтары Заданың көзіне əруейдей ербиіп, сұмдық үрей əкелді. Оған қарағысы келмей үнсіз көзін жұмды.

	Кенет тарс-тұрс еткен мылтық даусы жым-жырт түнді сілкіндіріп жіберді. Гүрсілдей жарылған гранаттар мен пытырлаған мылтық даусы лезде төңіректі зілзала етті. Айдалған жұрт бір жерге үркердей ұйлықты. Үстерін көк түтін жауып айналасын тұмшалады да тастады. Түйелердің бақырған, əйелдер мен балалардың жан ұшыра шырылдаған үрейлі үндері құлақ тұндырды. “Тағы бір бақытсыз сорлы қашты ма екен, жоқ, мынау айдалып бара жатқан сорлы бейбақтарды құтқарып алуға соңымыздан қуғыншы келді ме екен” деп ойлады Зада.

	Атыс барған сайын үдей түсті. Мылтық дəрісінің қоңырсыған иісі адамдардың кеңсірігін қауып, тыныстарын тарылтты. “Адам қашса мұндай атыс болмаса керек еді, соңымыздан қуғыншы келген екен, ə, құдай, алыстан арып-ашып келген, қатын-баласы үшін жанын шүберекке түйіп жеткен бейбақтарға медет бола көр!” деп Зада ішінен күбірлеп, алақанын жайып, атысып қан төгіп жатқан қандастары үшін тəңірден тілек тіледі.

	Атыс барған сайын үдей түсті. Зада орнынан тұрып, байланған томарда шыр айналып қалшылдаған қара інгенді суағар жақтағы қабақтың астына шөгеріп алды. Өр жақтағы екі жас əйел Заданың қасына жүгіріп келді.

	– Бізді құтқарғалы адам келген сияқты, бір жағына қарай қашайық, – деді біреуі алқынып.

	– Қалай қашамыз? – деді Зада үні дірілдей шығып.

	– Былай қашсақ жау білмей қалар ма екен, – деп аласа бойлы əйел су жағалап өрлей жөнелді. Зада мен тағы бір əйел бірінің қолынан бірі ұстап қалай қашарларын білмей сенделіп тұрып қалды. Зада қашса қара інгенді де ала қашпақ. Кенет қаша жөнелген əйелдің “Алла” деген даусы саңқ етіп анық естілді. Соңынан үні шықпай қалды. Заданың үрейі ұшып, бойында жан қалмады. Көп өтпей əлгі əйел жақтан қасында екі əскері бар Аршабай шыға келді. Бұрынғысындай жасыл тысты тымағын қолына алып, оң қолындағы мылтығын алдына қарай оқтап алыпты. Ағарып келе жатқан таңның жарығында Зада ап-анық көріп тұр. Аршабай бұлардың қасына сумаңдап жетіп келді. Алақ-жұлақ етіп Зада мен қасындағы əйелдің бас-аяғын тінте қарады.

	– Ей, қатындар, неменеге селтиіп тұрсыңдар, қашқалы тұсыңдар ма? Жан керек болса орындарыңнан қозғалмай отырыңдар, – ол əлгі əйел қаша жөнелген жақты иегімен нұсқай сөйледі, – əне көрдіңдер ме, қашқандардың алды жаһанамға кетті. Қозғалмай отырыңдар.

	Мына сөзді естігенде Заданың денесі бір ысып, бір суып кетті. Əлгі сорлы əйелдің дəмі таусылғанын білді. Қасында тұрған əйел Заданы құшақтай алды. Біріне-бірі сүйеніп, екеуі Заданың орнына келіп отырды.

	Шығыс жақтағы құм төбенің астынан тоқтаусыз атылып жатқан мылтық даусы күн шыға бəсеңдей берді. Үркердей ұйлыққан елдің айналасы қайдан келгені белгісіз əскерге толып кетті. Көп өтпей мылтық үні бір жола тынды. Жақын маңда қырғын соғыс болғаны анық еді. Əскерлер өздерінің жараланған адамдарын бірден-екіден шатырларына əкеліп жатыр. Өліктерін алысырақтағы құм төбешіктердің арасындағы шұңқырларға көміп жүр.

	Аршабай елді тағы бір жерге жиды. Өздерінің бір жағын өңшең қылаңға мінген əскерлер, бір жағын ыңғай баранға мінген əскерлер қоршап тұр. Зада “мыналардың көп адамы өлген екен, соның бодауына енді бізді бірімізді қалдырмай қырып тастар ма екен” деп ойлады. Сол шақта айдаудағы адамдардың бəрінің де көңіл-күйі сондай еді. Бəрі де өмірден бір жола күдер үзген көзбен айналасын қоршаған атты əскерлерге үдірейе қарайды.

	Анадайдан құм төбенің қалқасынан қол-аяғы байлаулы, үстінде тек көйлек-штаны ғана бар, тоқыр бас, еңгезердей біреуді төрт əскер жұрт алдына сүйреп əкелді. Денесі еңгезердей болғанымен сұйқыл мұрты мен нұрлы өңінен отызға əлі келе бермеген қыршын жас екені анық көрініп тұр. Шаралы көздерінен кек оты шашыраған, жолбарыс тұлғалы қазақ жігіт біреуді іздегендей топ ішіне сыдырта көз тастады.

	– Зада, Зада, – деді қасындағы əйел Заданы қолынан тартып, – мынау түндегі əйелдің күйеуі.

	Заданың тұла бойы суық су құйылғандай мұздап кетті.

	“Ей, байқұс-ай, түнде сол сорлының жаны бірдеңені сезген екен ғой. Шіркін, əлгі Аршабай жендеттің көзіне шалдықпаған болса құтылып, мына жігітіне қосылып кетіп қалар ма еді, əлде, апырай. Əй, Аршабай, соның түбіне сен жеттің ғой, мына байқұс та сол құдай қосқан қосағын тамұқтан құтқарып кеткелі келген-ау” деп ойлады.

	– Біреуің тірі қалып кейінгің елге аман жетер болсаңдар, айтыңдар! – деді байлаулы тұрған жігіт үрейлі көпке ажарлана дауыстап, – өздерінің бейуаз қандастарын қырғындаған мына жаудан сəбидің обалы, ананың көз жасы, ердің кегі алынбай қалмасын!

	Ұзын көк атқа мінген, ұзын əскери шапанын желбегей салған біреу мылтығын кезеніп, байлаулы жігіттің желкесіне төніп келді. Ұйлыққан адамдар тегіс беттерін басып, көздерін жұмды. Мылтықтың жағымсыз жіңішке үні шаңқ-шаңқ етіп арт-артынан бірнеше рет атылды да тына қалды. Екі иығына екі кісі мінгендей, екі шекесі жұдырықтай есіл ер құмды борбастың үстіне екі қолы мықтап таңулы күйі екпетінен сұлық жатыр. Ұзын көк атқа мінген бастық жиылып тұрған қаралы топтың алдына келіп көлденеңдей қалды.

	– Мынау ел тонап, адам өлтіруге кəніккен қарақшы. Бүгін бір топ адаммен түн жастанып келіп көптеген адамымызды шығынға ұшыратты. Өзі тірі қолға түсіп қалғандары түгелімен жойылды. Мен патшамыз Ма Сылиң атынан өлімге үкім еттім! – деді барылдақ жуан даусымен күшене дауыстап, – қарақшылардың қашанда көретін күні осы... қазірден бастап жолға шығамыз. Көліктеріңе мініп дайындалыңдар. Қиғылық салып қашатындар болса, аяқ-қолын түгел шағып, шөл далаға тастап кетеміз.

	Бастықтың сөзі басылысымен топ ішінен еңгезердей қара əйел үш аттап алдыға шықты. Сарғыш тартып көнерген ақ бəтес шылауышының шалғайымен мойнын мықтап орап алыпты. Қалың қасты биік қабағының астындағы шұңғыл көзін бастыққа қадап сəл тұрған соң:

	– Дат, – деп қолын көтерді. Аршабай əйелдің сөзін аударып, тілмəштық өнеріне қоса сайқалдық өнерін де көрсетіп, бүгежек қаға жүгіріп бастықтың жанына барып, əлденелерді екі қолын ербеңдетіп сөйлей жөнелді. Бастық нығыздала, көпшілікке бұрылып айбар шеге сəл тұрған соң əлгі əйелге айт дегендей оң қолын алдына созып ишарат білдірді.

	Əйел іркілген жоқ. Сөйлей жөнелді:

	– Дініміз ислам, мұсылман баласымыз, мына жатқан азамат біздің діндес, қандас бауырларымыз, – əйел сөйлеп тұрып жігіттің сұлық жатқан өлігін нұсқады, – мұны көріп тұрып көзін қарға-құзғынға шоқытып далаға тастай алмаймыз. Бастық бізге рұқсат берсін, қолымыздан көміп кетейік.

	– Мұның көзін қарға-құзғын шоқысын, – Аршабайдың даусы шаңқ ете түсті, – “құдайдың ісі парыз, патшаның ісі уəжіп” деген, бұл сұмға бола үкіметтің кəріне жолықпаңдар.

	– Жап аузыңды жуындыға семірген ит! – қара əйелдің даусы дірілдеп қатты шығып кетті, – сен қаншалық құйрығыңды бұлғаңдаты үргеніңмен бұларға жаға алмайсың!

	Ұйлығып тұрған əйелдер шу ете түсті:

	– Жерлемесек жүрмейміз!

	– Осы жерде бəрімізді атып кетіңдер!

	– Енді аянатын ештеңеміз қалған жоқ. Қырып тастасаңдар тіпті жақсы!

	Теке көздене қараған Аршабай мылтығын суырып алып көпшілікке оқтай қалды.

	Бастық сығырайған жылым көздерін көпшілікке қадап, сұрлы кескінмен сілейіп тұр еді. Оның аздап ұйғыр, қазақ тілін білетін өнері бар секілді. Топты əйелдің өңіндегі сесті көрді де, бұлардың бұрынғыдан бетер жандарынан үміт үзіп, уыттанып кеткенін біле қойды. Бір адамның өлігінің далада қалуы мен беті жабылуының өзі үшін тым үлкен келер-кетері жоқ еді. Ең үлкен ісі – осы елді тірі апарып, Ма Буфаңнан адал еңбегіне көңіл толарлық сый-сияпат көру болатын. Сондықтан ол сұқ саусағын шошаңдатып, төрт адам шығарыңдар да жүргенше көміп болыңдар деді.

	Бастықтың аузынан “көміңдер” деен бір ауыз сөз шығысымен əйелдер жігіттің сүйегіне қарай жүгірді. Қара əйелдің тəңір ерекше үлкен жаратқан алып денесі ғажайып епті екен, лып етіп өліктің қасына жетіп барды. Соңынан басқалары да барды. Бəрінің көзінде жас мөлт-мөлт етеді. Қара əйел əуелі өліктің қасында ауыздарын жыбырлатып сəл тұрды. Мынау пəниден мезгілсіз көшкен қандасына бірер ауыз болса да білген аятын айтып жатқан болса керек. Сосын бір тізерлеп отыра кетіп, марқұмның палуан денесін бунап, қысып жатқан қара жыландай қара арқанды шеше бастады. Қара əйел қағида бойынша өліктің бетін құбылаға қаратпақшы болып оң иығынан тартып еді, өліктің екі білегі күтір-күтір ете түсті. Əйелдің өне бойы шымыр етіп, төбесінен біреу шелектеп су құйғандай тітіреп кетті. Марқұмның білегін байлаудан бұрын ұрып сындырған екен. Қара əйел сүйекті оң қаратып орнынан тұрды:

	– Қайран есіл ер-ай, екі қолы тірісінде күл қылып жіберілген екен ғой. жаны қандай қиналды екен! – деді, үні жылау аралас дірілдей шықты.

	– Тез көмбейсіңдер ме, бұл не тұрыс? – шіңкілдей шыққан Аршабайдың даусы əйелдерді жалт қаратты. Зада көптен бері түйесінің қомына қыстырып тастамай келе жатқан мұқыл тесесін жүгіріп барып алып келді.

	Бес əйел биік құмның етегінен белден келетін шұңқыр қазды да сорлы жігіттің бетіне əзер жасырды. Басына азырақ топырақ үйді. Орны өшпес үшін маңайдан тас қарастырмақ болып еді, жасыл тымағын қолына алып Аршабай тағы кіжініп жетті.

	– Беті жасырылғанына шүкіршілік қылмайсыңдар ма, мынау қандай заман! Жан керек шығар, байқаңдар төңіректеріңді, – деп тепсіне айқайлады. Аршабайдың қатты сөйлегені сондай, аузынан түкірігі шашырады. Қара əйел кетіп бара жатып кілт тоқтап, Аршабайға оқты көзін қадады:

	– Мынау сен сияқты иттердің құтырып, иесін қапқан заманы ғой, – деді зілдене.

	– Жап аузыңды, жан керек пе саған! – Аршабай өңмеңдеп төніп келді. Екі көзі шатынап қайта-қайта белбеуіне салпылдатып асып алған мылтығын сипалады. Алдыңғы жақта оза барып тоқтаған əйелдер де Аршабайдың жанжалынан секем алып арттарына қайрылды:

	– Өлтірсең бəрімізді өлтір!

	– Бəрімізді өлтір!

	Əйелдер шуылдап мылтыққа қол қойған Аршабайға қарай ентелеп келді. Істің насырға айналатынын байқаған Аршабай қолын ербеңдетіп:

	– Жүктеріңді арт, жүктеріңді арт! – деп жүре жөнелді. Жайтабан етігінің тойтиған табанымен құмды борбасты бұрқылдата басып, екі етегі желпілдеп, құнжыңдап бара жатқан Аршабайдың сумақы кескініне əйелдер қадала қарап тұрды.

	– Жексұрын лағынат! – дегенде Заданың тістері шақырлап кетті. Жаураған адамдай тұла бойы қалшылдап жүгіре басып үюлі жүгінің қасына келді. Əркім өз əлінше қимылдап, тиеселі көліктеріне бар-жоқты буыншақ-түйіншектерін артып жабданып жатыр. Елдің қозғалғанына елеңдесе керек, жануар қара інген де орнынан тұрып, қазықты шыр айналып тықыршып тұр еді.

	Көш жүріп келеді. Қарулы əскер күндегісіндей елдің алды-артын орап секеңдеп шауып жүр. Жұрттан алыстағанша батыр жігіттің өлімі мен түндегі əйелдің өлімі Заданың көз алдынан кетпей қойды. Ойлаған сайын сол жұртта өзінің бір аяулы адамы қалып бара жатқандай жүрегі төмен тартып, жүргісі келмей алақыза берді. Қара інген де Заданың көңілін түсінгендей қайта-қайта қайраңдап, тартынақтап келеді.

	Сайдамның сары жазығы таусылар емес. Құмды бұйратты аралап жосып жатқан көне жол жүрген сайын созылды. Күндер жылжып өтіп жатыр. Күн өткен сайын айдаудағы аз ғана елді енді аштық келіп алқымдады. Қанды қанжардан жаны қалған сəбилерді енді аштық жеп құртуға айналды. Кең дүниеде еркін көсіліп, қамсыз өскен ел мынау ауыр күнді жеңе алмады. Тіс айқастырар дəн жоқ. Шырқырап жылаған сайын қара суды бере бергендіктен балалардың бəрі көлкілдеп ісіп-кеуіп кетті. Бір түнеген жерде аз дегенде екі баланың томпайған бейіті қалып отырды. Сөйтіп жол ұзарған сайын бала азайып отырды. Аштықтан əлі құрып, құр сүлдері ғана қалған əйелдердің бұл күндері дауысын шығарып жылауға да дəрмені қалмағанды. Осылайша ес кетіп, ақыл таусылар шақта бұлар жасыл шөбі жайқалған, үлкен шымдауыт ойға келіп түсті. Бұл жерде тезектен басқа отын атаулы болмайды екен. Адамдар маңайдан тезек теріп келіп бір-бір шыны қара суларын ұрттағанша ақшам жарығы сөніп, төңіректі қараңғылық орап алды. Зада аздап өлместік қорегін көрген соң қара інгеннің тамағының астына сырмағын салып киімшең қисая кетті. Көпке дейін күндегі дағдысы бойынша ұйқысы келмей дөңбекшіп жатты. Қашан ұйықтағаны белгісіз, бір уақытта шулап-шұрқыраған дауыстан шошып оянды. Заданың оянуымен əлгі үрейлі шуыл бəсеңдеп, күбір-сыбыр сөзге айналып кетті.

	– Сұмпайы қарақшының екі көзін ойып алу керек екен!

	Аршабайдың шəңкілдей шыққан қорқынышты даусы Заданың жүрегіне найзадай қадалды. “Тағы қайсы байқұстың соры қайнады екен” деп ойлады. Əлгі күңіренген сөздер қайта шуылға айнала бастады. Шуыл арасынан өрекпіп күпінген Аршабайдың жексұрын боқтығы да үзілмей естіліп тұр.

	Адамдар бірден-екіден жиылып, бір жерге топтала бастады. Зада еріксіз орнынан тұрып, аяңдап солай жүрді. Бір топ адам əскердің шатырының алдына барып алыпты. Қалғандары да екіден, үштен балаларын жетелеп солай кетіп барады. Тегі сол жерге жиналыңдар деген бұйрық бар секілді. Зада да топтың бір шетінен келіп қосылды. Шатырдың алдында тұқырайған жалаң бас, киімінің дал-дұлы шыққан біреуді тұқырайтып отырғызып қойыпты. Ала көлеңкеде Зада оның кім екенін тани алмады. “Қалайда осы сорлы қазақтардың бірі ғой” деп ойлады. Оның оң жағында қыдиып, көк тымағын қолына ұстап Аршабай тұр. Шатырдың сол жағында шала сойылған жылқының жемтігі жатыр. Кеселдің неден болғанын Заданың іші біле қойды. “Аштық ақыры ат сойғызған екен ғой” деп ойлады. Сəлден соң шатырдың ішінен шапанын жамылып бастық шықты. Екі мықынын таянып, соза-соза екі рет есінеп қойды да, əлгі байлаулы адамға қарады.

	Онан соң терісі толық сыпырылмаған аттың жемтігінен бұрылып, жемтіктің қасына барып үнсіз сəл тұрды. Елдің көзі осы бастықта, анау байланып отырған сорлының тағдыры да, үркердей ұйлыққан осы аз ғана топтың тағдыры да мына бастықтың алақанында ғой.

	Байлаулы адам басын көтеріп қалғанда Зада тани қойды, сорлы Меңдібай екен. Ол осы керуен басталғалы алғашында аздап қысым көргенімен, кейін есінің шалаңғырлығынан ешкімнің қысымына ұшырамай, көшке өз еркімен ілесіп бос келе жатқан. Көш жүре жөнелгенде елдің ең артында қалады да, соңынан жалғыз қара болып ілесіп отырады. Кешке көш түскен жерде көңілі түскен біреудің шайына келіп ортақтаса қалады. Зададан да бірнеше рет шай ішкен. Ешкімге зəбірі жоқ, елге жағымды салт басты жалғыз адам болатын. Бұл сорлының мынау хəлі аз ғана топтың арқасына аяздай батты.





Меңдібайда үн жоқ. Қолдары байлаулы күйі тұқырып отыр. Бастық сызданып Меңдібайдың алдынан да, артынан да кердеңдеп арлы-берлі өтті. Жиналған топта дыбыс жоқ. Меңдібайдың желкесіне келіп тоқтаған бастық “бері кел” дегендей көпке қараған беті Аршабайға қолын сілтеді. Аршабай жүгіріп бастықтың алдына келді. Қолындағы көк тымағын кеудесіне басып, кеудесін иіп қойды. Аршабайдың иесінен еркелеген асыранды күшік сияқты жиркенішті қылығына Заданың намысы қозды. Қасында тұрған əйелге бұрылып:

	– Мынау Аршабай деген жексұрынға, болмаса, қаңғырған оқ та тимепті ғой, – деді тістеніп.

	– Ойбой, Зада-ай, – деді қасындағы əйел ауыр күрсініп, – арсыздың жаны аяулы емес пе, бір түкпірде жапалақша бұғынып жатып шыға келді ме, жоқ, осы жауды бейғам жатқан елдің үстіне осы сұмырай бастап келді ме қайдан білесің.

	“Мына əйелдің сөзі дұрыс” деп ойлады Зада: “екі күнде жаудың ішек-қарнымен араласып сеніміне кіре қалу оңай-оспақ іс емес. Осы сұм жау бастап келген жансыздың өзі екен”.

	Əйелдер мөлшері қате емес еді. Осыдан жарым айдың алдында ғана Долан өңірінен мал қуып жүріп қолға түскен Аршабайды мыналар мінезінен танып, күміс ақшаны аямай беріп, жол бастату үшін қолдарына қондырып алды. Содан бері осы Аршабайдың бастауында талай ауыл түтіні өшіп ойрандалды. Талайлаған жазықсыз қыршын азаматтар, періште сəбилер, ер-əйелдер анау ұлан-қайыр құмды шөлден арғы ит арқасы қиян шөл дала, қағыр шөлдерде шейіт болды. Əскерлер қазақтардың мал-мүлкіне тойып, қан жұтқан сайын Аршабайдың қымбаты арта түсті. Əсіресе Жетіобада Зəйіп тəйжінің елін шауып, алты жүзге жуық адам өлтіріп, қырық түйеге артарлық кілем-кілше, жылтырар қымбат бұйым олжа алғаннан кейін Аршабай жау көзіне тіпті жағымды адам болып көрінді. Осылай көрінген сайын Аршабай екі етегі желбіреп құтырына түсті.

	Адамдардың екі көзі əлі Меңдібайда. Ешкімге зəбірі жоқ, өз алдына қаңғып жүретін мына бейуаздың аяқ астынан сорлап осындай күйге түсуі бəрінің де қабырғасын қайыстырып тұрған сияқты. Бастық суық тиіп сіресіп қалған сияқты кекжиген мойнын Аршабайға қарай сəл иіп, құлағына əлденелерді сыбырлады. Сол-ақ екен, Аршабай үрлеген қуықша делдие қалды. Қыпшиған пісте танауы қусырылып, екі көзі тікірейіп кетті.

	– Көріп тұрсыңдар мынаны, – Меңдібайды сұқ саусағымен нұқып сөйлеген Аршабай көпшілікке айбарлана қарады, – бұл өз бетімен бастықтың атын союға батынатын адам емес, құтыртып отырғандарың бар. Қазір мұны кім құтыртқан болса сол адам өзін мəлімдесін. Меңдібайды зорлап айтқызу біздің қолымыздан келмей тұрған жоқ. Өздерің ортаға шықпай Меңдібайдың аузынан еститін болсақ, тірідей кескілеп өлтіреміз. Өз обалдарың өздеріңе.

	Аршабай сөзін нығызданып келіп тиянақтатқан соң, көпшілікке иегін көтеріп, екі қушық иығын қомдап қойды. Көпшілікте үн жоқ. Бастық Аршабайдың құлағына əлденелерді тағы сыбырлады.

	Аршабай оң қолын көтеріп:

	– Көпшілік, мынаны ұғыңдар, кімде-кім бастықтың атын союға Меңдібайды құтыртқан адамды айтса өміріне жететін алтын-күміс сыйлық береміз, – деді. Сонда да ауыз ашқан ешкім болған жоқ.

	Бұл топта “мен едім” деп шығатындай ер азаматтың жоқ екені, өлмелі шал, омалған əйелдерді шырқ үйіріп, бидайдай қуырып тұрған мына əскерлерге де мəлім еді. Топ ішіндегі ілікке жарарлық еркектің өзі де осы Меңдібай болатын.

	Меңдібайдың артанына қайрылып байланған екі қолы сыздап, екі жауырыны талып, қан-қақсап ауырып қиналып кетті. Тақыр басынан тер жаңбыр суынша мөлтілдей тамшылады. Ол басын көтеріп сенделектеп орнынан тұрды. Аршабайға ғажайып өткір кекті көзбен қадала қарап, тақым жағын бұрып:

	– Мынауымды кесіп алсаң да атты сойған мен. Халықты аштан қырасыңдар ма, өңшең Алланың жаулары! – деп Меңдібай айқай салды. Сол-ақ екен Аршабай жалбаңдап тұра ұмтылып, Меңдібайды бөкседен теуіп, етпетінен түсірді. Тақыр шекесі шымды жерді сүзе құлаған Меңдібай сұлық жатып қалды.

	Үркердей ұйлығып тұрған ел Аршабайдың аяғы өздеріне тигендей қынжыла бір-бір қозғалып кетті. Заданың өне бойы бір ысып, бір суыды.

	– Азып туған сұмпайы, Меңдібайды тепкен аяғың қиылсын! – деп Зада ішінен күңірене қарғап-сіледі. Қарғанып-сіленген əйелдердің дауысына қоса топ ішінен бір түрлі мұңлы дауыс көтерілді.

	Лезде ағарып таң атты. Таңмен бірге елеуреп боран да жетті. Бастық желбегей жамылған шапанын қусырынып шатырына кіріп кетті. Жиылған топ шашырап жүктеріне қарай жүгірді. Жазық далада құтырынған жел біреудің тымағын ұшырса, біреудің шылауышын ала жөнелді.

	Зада қара інгенді боранға ықтата шөгеріп, киім-кешегін жиыстырып ығында құрысып отырды. Дүние-мүлкін жел ұшырып, ес-ақылы шығып шулаған аз ғана тобырдың дабыры бірте-бірте басылып қалды.

	Ұлы табиғаттың қаһары тəрізді дүниені зілзала етіп буырқанып келген дауыл əскерлердің шатырын да жұлқылай бастады. Меңдібайды сүйрелей кірген екеу оны босағаға сұлатып жыққан соң, тыпырламастай етіп екі аяғын мықтап байлады. Бұл шақта Меңдібай есін жиған еді. Өзіне қарай төніп келіп сұқтанып тұрған жауыздарды бір шолып өтті.

	– Сені тірідей соямыз, – деді Аршабай зілденіп.

	– Қарындарың ашып қалды ма? – деді Меңдібай бұлқынып, – қарындарың ашса менің етім тəтті, ана бастыққа айт, менің шыбығымды пісіріп жесе өмір бойы қарны ашпайды.

	– Жап аузыңды! – Аршабай шаңқ ете түсіп, бастыққа оның сөздерін жарамсақтана аударды. Мына боқтықты естігенде бастықтың өңі көгеріп, орнынан ұшып тұрды.

	Зада əлі қара інгеннің ығында бүрісіп отыр. Маңайындағы əйелдердің күбірлеген даусы естіліп тұр. Кенет қатты ышқына шыққан адам даусынан шошыған Зада орнынан атып тұрды. Шатыр жақтан құлында-құлыны шығып шырқыраған адам даусы тағы қайталады. Себезгілеген жаңбырдан бұғып отырған адамдар түгел үрейлене түрегелді. Балалар шешелерінің қолтығына тығылып қалш-қалш етті. Зада шылауышының бұрышын тістеп, қайта басылып отырды. Өне бойы тітіреп, жүрегі дүрс-дүрс соғады. Меңдібайдың жан даусы мəңгілік құлағында қалған сияқты.

	“Ойпыр-ай, жауыздар-ай, өлтірді ғой байқұсты. Алланың өзі өзгеше жаратқан пендесі еді, құдайдың бар екені рас болса көрсетер мыналарға да бір көргілікті” деп Зада өзіне-өзі күбірледі. Шыңғырған адам даусы өшті. Аласұрған дауыл басылып, сіркіреп нөсер құйды. Демін ішіне тартып ауыр күрсінген Зада, əзірейілдің ұясы тəрізді елбиген сүркей шатырға қадалуда, шатырда болған сұмдықты ол көрмесе де көңілімен біліп отыр. Тек Зада ғана емес, айдауда келе жатқан кəрі ана, сəби бала түгел біледі.

	Тоқтаусыз сорғалаған жаңбыр Меңдібайдың кескіленген денесін көпшілікке көрсетіп, олардың үрейін алуға орай бермеді. Екі əскер мен Аршабай оны киізге орап, шатырдың шығыс жағындағы жыраға сүйреп апарып тастады.

	* * *

	Тұтқын керуені тоқтаусыз жүріп айға таяғанда бір қоржаға ілінді. Ұсақ балалар аштан қырыла-қырыла азайып кеткен. Аштық меңдеп, жақ сүйектері шодырайып, құр сүлдері ғана қалған əйелдер екі-үштен бірлесіп күркелерін қалқитып, қара шайларын қайнатты.

	Зада үш тастан ошақ жасап от тұтатып, су құйып жатқан болатын. Батыс жақтағы бараны анық көрініп тұрған шағын қоржадан басына ақ бүлден кимешек сияқты бүркеншік жапқан, білектеріне ілген шарбағы бар екі-үш əйел осылай беттеп келеді екен. Зада дүңгендердің əйелі екенін біле қойды. Бірақ, неге келе жатқанын түсінбей қойды. “Мынау əскердің ішінде баласы не күйеуі бар ма екен” деп ойлады. Көп өтпей олар да мына тобырға келіп жетті. Киімдерінің дал-дұлы шығып, өң-сұрықтары қашқан жүдең елге түгел үдірейіп қарады.

	Заданың тас ошағы ең шетте еді. Дүңген əйелдердің семіздеу, ақ құбаша өңді келген біреуі шарбағын жерге қойып, бері кел дегендей қолын бұлғап шақырды. Зада үдірейіп тұрып қалды. “Мүсілиін, мүсілиін” дейді. Тегі тиіспейміз деп тұрғаны сияқты. Оларға əскерлер де ештеңе деген жоқ. Зада барған соң өздері жақындап келді.

	Дүңген əйелдің бірі шарбағының аузындағы қара көк бұлды ашып екі-үш бу нанды Заданың шегіншектегеніне қарамай қолына ұстата салды.

	Зада енді ұқты. Алыстан келе жатқан мүсəпірлерге садақа ретінде əкеліп тұрғандары сияқты. Жұрт бұл əйелдердің пиғылын ұғынған соң, олардың əкелген тамағын аздан-аздан бөлісіп алды. Балалар тіс айқастырып, жүздеріне күлкі жүгіріп қуанып қалды. Балалар емес-ау, барлық үлкен-кішіге тегіс жан кіргендей, дабырлап сөйлесе бастады. Əсіресе жақынғы екі-үш күннен бері əйелдердің көбі сөйлеуге шамасы келмей, үнсіз мелшиіп қалған болатын. Бұл күні күн батқанша төңіректегі қоржалардан азық-түлік əкелушілер толастамады.

	Халықтың ұлылығында шек жоқ, халықтың қамын тек халық қана ойласа керек. Ма Буфаңның қаншы шеңгелінде алды қылыштан, соңы аштан қырылып тамтығы ғана қалған мынау аз ғана елдің тіршіліктен үміттері кесілген еді. Əсіресе, Меңдібайдың өлімі бұлардың көзіне өлімнен басқа ештемені көрсетпей қойған. Жатса-тұрса у жұтып, күн сайын тəңіріне ғана жалбарынып өлімді ғана күтіп келе жатқан кəріп-кəсірлерге осының өзі үлкен жақсылық еді.

	Бұл жер Шиниңнің солтүстік іргесі болатын. Екі күннен соң сұмдықтың үлкені басталды.

	Кішкене өзеннің батыс қабағынағы кепеш тəрізді болымсыз тазғыр дөңгілде айдалған елдің жүгі үйме-жүйме болып жатыр. Жүк арасынан бірен-саран əйелдердің төбесі ғана шошайып көрінеді. Ел жеткен жеріміз осы дегендей кең тыныстап, жайланып қалған ба, жоқ неше күндік аштықтан əбден кендірі кесіліп келе жатқанда кешегі бірден тиген бу нан өзектеріне түсіп буындарынан айырылып жатыр ма? Əйтеуір тіршілікке талпынған үлкен қыбыр жоқ. Дөңде күрке қалқитқан да ешкім көрінбейді. Керге, уық атаулы жолда отыны жоқ жерлерде жол бойы отқа жағылған, бұл жерге жеткенде елде сынық сағанақ та қалмаған еді.

	Зада қара інгенді қабақ астындағы арық жағасына арқандап, қасында біраз тұрды. Шалғайда қара барқынданып көрінген қоржаларға, онан бергі егістік шетіндегі елбеңдеген адамдарға көз алмай ұзақ қарады.”Енді бұл елді қайтеді екен, тағы айдай ма, жоқ, жан бағыңдар деп осы маңға тастай ма?” дегенді ойлады. Осы маңға тастаса, жануар қара інгенім тұрғанда Алла денімді сау қылса бір-ақ күнде орнымды сыйпатып безіп жөнелермін... Ол ойын жиып үлгергенше қабақ үстінде ұйлығып жайбарақат жатқан ел бүйі тигендей абыр-сабыр болып шу ете түсті. Не сұмдық болды деп қараған Зада қара інгенді тастап, қабақтың үстіне жүгіріп шықты да сілейіп тұрып қалды. Бір топ əскер əйелдерді, əйелдерді болғанда ішіндегі өңдірек, жастауларын тізіп байлап жатыр екен. Зада мұның не сұмдық екенін білді де дағдарып отыра кетті. Қашқанмен ештеңенің дайындығы жоқ. Ауыздығын басып, аспанға қарғып тұрған қалың арғымақтың алдында арық түйемен қашу оққа кеуде төсегенмен бірдей ғой. Дөңдегілердің əуресімен жүріп, көрмей қала ма деген оймен, жамбасымен артына қарай сырғып қабақтың астына түсіп кетті. Шулап-шұрқырап жылаған əйелдер мен балалар даусы тақыр дөңді тербелтіп тұрғандай, екі құлағының түбінен жел тұрып гуілдей жөнелді. Бірақ, Заданың баранын Аршабай байқап қалған екен.

	– Қабақтың астына түйе жетелеп бір қатын түсіп бара жатқан, – деген Аршабайдың даусы Заданың жүрегіне найзадай қадалды. Зада еріксіз орнынан тұрып қара інгеннің қасын барды. Дүниені шулатқан мынау зұлымдықтан бейхабар хайуан арық жағасындағы көгалда бейғам жайылып тұр. Аршабай бастап, ұзын қара атқа мінген біреу ентелеп жетіп келді.

	– Қашқалы жүрмісің ей, қатын? – деді Аршабай ат үстінен тебініп. Зада үндеген жоқ. Қара атты əскер Заданың қасына келді. Селдірлеу шоқша сақалы үшкірлеу иегінің ұшында құм төбешіктің үстіндегі жалғыз түп кемпір шаш секілді селтиіп тұр. Жасы қырқылжың тартқан кəрте əскер екен. Киімінің реттілігінен шолаң-шошырақ бастық екенін де Зада байқай қойды. Əскер атынан түсіп Заданың қасына жақындап келді. Зада өзіне қалай да бір жамандықтың төнгенін білді. Қармануға қайрат жоқ, сілейіп тұрды да қалды. “Не көрсем де басыма келгенін көрейін, жаным Əлімхан мен балаларымнан артық емес қой. Мені қойып нелер есіл ерлер де осы жаудың қылышынан қан жұтып өшті ғой” деп ойлады. Сөйтті де қасына өңмеңдеп келген əскерге кекті көзбен ата қарады. Əскердің тырнақ ізіндей ғана сығырайған суықты жанары өзін ішіп-жеп төніп тұр екен. Арбаған жыландай өңменінен өтіп барады. Қалтыраған қолдарын артына ұстап еріксіз екі аттап кейін шегінді.

	– Мына əйелдің баласы бар ма? – деді əскер Аршабайға.

	– Жоқ.

	– Алып жүр, бұл əйелді мен аламын, – деді Аршабайға. Зада əскердің Аршабайға не дегенін ұқпай қалды да, Аршабайдың бұйрығы бойынша ілесіп дөңге келді. Мұндағы əйелдердің өңді жастауларын түгел талап алып, тек ауру-сырқау, кəрі-құртаң, кем-кетіктері қалыпты. Көнгенін ертіп, көнбегенін байлап əкетіп барады. Зада əйелдердің түгел талауға түскенін білді. Екі-үш кемпір үш-төрт баланы құшақтап жылап отыр. Ісіп-кеуіп осы араға əрең жеткен екі əйелдің көздері жəудіреп, анадайтын жүк үйіндісінің түбінде жатыр. Бұл əйелдерді қайда апарады? Кім əкетіп барады? Білетін пенде жоқ. Иен даладан иесіз мал-мүлік тапқандай қалағанынша бөлісті.

	Сөйтіп қара інген арық бойында қалды да, Заданы селдір сақал бір атқа мінгізіп, екі аяғын атының бауырына байлап алып жөнелді. Ең болмағанда сəби балаларының иісі сінген шапандарының біреуін алуға да мұрсасын келтірмеді.

	– Анау көрініп тұрған көк шапанды бере салшы, баламның шапаны еді, – деп Аршабайға жалынып еді.

	– Киім дегенің Ма қолбасының үйінде үюлі жатыр! – деді зекіп. Зада басы зеңіп аттан құлап кете жаздады. Құлақтары шыңылдап, жүрегі мұздап бара жатқан сияқтанды. Есін жиғанда байқады, Аршабай тақыр дөңнен алыстатып өзін шығарысып тастап, бажыға мал тапсырып, бажышыға қошемет көрсетіп жатқан адам сияқты, селдір сақалмен қоштасып жатыр екен.

	– Əй, Аршабай, – деді Зада зілдене дауыстап, – осы елдің қаны мен көз жасының есебін ахирет алдында аламыз. Арттағы ер-азамат аман болса, онан бері де есеп тапсыратын күнің келе жатыр...

	* * *

	Селдір сақалдың үйі Шиниңнің қасындағы шағын қоржада екен. Қара сырлы үлкен дарбазадан кіргенде Зада өзін абақтыға кіргендей сезінді. “Енді бұл дарбазадан өлігім шықпаса, тірі шықпаспын” деп ойлады.

	Бұл қорада көзі соқыр өлмелі кемпір, жиырмаға əлі келе қоймаған тілі жоқ мылқау жігіт бар екен.

	Зада көнбеске көнді. Көзінің жасын талай күн төгіп еңіреді, ақыры селдір сақалға əйел болды. Күндер жылжып өтіп жатты. Күн өткен сайын Заданың бұл қораға да еті үйірлесті. Қорада не нəрселердің барлығынан хабар тапты. Қара дарбаза күндіз-түні құлыптауды тұрады. Төрт көз жуан ит қит еткенді аңдып босағада жатады. Мылқау жігіт су тасып, атқа шөп салатын жалшы екен. Бар жұмысты жаттап алғандай-ақ ретін ауыстырмай тындырады. Əуелі су сеуіп қораны сыпырады. Онан соң екі-үш жол су əкеледі. Онан соң қорадағы қара көк ат пен қара атты жетелеп барып суғарады. Қайта орнына байлап, жем беріп, шөп салады. Қора тазалайды. Əлгі соқыр сияқты екі көзі жұмулы арық қара кемпір имең қағып асханадан кіріп шыққаны болмаса ешқайда бармайды. Зада оның да өң-түсін толық айыра алған жоқ.

	Зада селдір сақалдың да сыр-сипатын біліп қалды. Жылжып күн өтті, қыс аунап жаз шықты. Зада жүкті болып қалды. Мұны білген соң селдір сақалдың Задаға деген көз қарасы өзгеріп, жақсы киімдер кигізді. Тіпті бұрынғыдай емес, бірге отырып тамақ та ішетін болды. Күн өткен сайын өзіне жат сезілетін там иісі мен шіріген көкөністің қаңсық иісі де мұрынына сіңісті бола бастады. “Əттең жалған-ай, əйелді қор етіп жаратыпсың-ау, енді өле-өлгенше қазақ иістіден біреуді де көре алмайтын болдым ғой” деп ойлады. Бұл күндері қашудан да əбден күдер үзген.

	Бір күні селдір сақал Заданы арбаға отырғызып, қалаға əкелді. Ең керемет деген сарайларға апарды. Жергілікті байлардың əйелі сияқты торғын-торқадан қабат-қабат киіндірді. Тіпті Заданың көзі көбірек түскен нəрселерді Зададан сұрамай-ақ алып берді. Зада өзі-өзі болғалы мұндай көп адамды көрмеген еді. Көшеде сеңдей соғылысып, қайшалысып жатқан адамдарға қайран қалды. Көрме əзіреттен жайма ашып отырғандар мен ұсақ-түйек көтеріп сатып жүргендердің айқайлаған даусымен көше бойы даңғаза, ұзын шұңғыт. Зада бір ғажайып адам теңізінің ішіне сүңгіп кеткендей болды. Шынында қала өмірі, қала өмірі болғанда үлкенірек қала өмірі Зада үшін басқа бір дүниемен тең еді. Айналасындағы біріне-бірі ұқсамайтын осынау таңғажайып көріністерді тамашалап жүріп, Зада күннің қалай батқанын да білмей қалды. Арбамен неше қайырма көшелерден өтті. Бір кезе Заданың көзі анадайтын бұрышта бір жамбасымен сүйретіліп жатқан қайыршыға түсті. Бет-аузын қаптай сақал басып, шаштары көзін жауыпты. Үстінде киім дейтін киімі де жоқ, ескі тонның өңірін кеудесіне орап алыпты. Өлеусіреген жанары майлығы суалған шұңғыл көзінің түкпірінде бозарып əрең жылтырайды. Осы болымсыз жылтыраған жанары болмаса оны еш адам тірі деп айта алмастай екен. Ескі етігінің жұлығындай тілініп-тілініп кеткен еріндері бір-бірінен жуыспай ыржиып көрінеді. Заданың қайыршыға жаны ашыды. Бірдеңе бергісі келіп, арбаның қасынан бұрылып солай барды. Қайыршыдан адам төзгісіз сасық иіс бұрқырап тұр екен. Екі аттап артына шегініп қайыршыға тағы көз салды. Жалбыр-жұлбыр мақталы шалбарының балағынан көсеудей түп-түзу болып шығып тұрған екі аяғы қуарған сексеуілдей қоқиып жатыр. Сол шақта қайыршының кеуде жағын көрмеген адам оны əуелі адамның аяғы демес те еді.

	Қайыршының белуарынан төмен жан жоқ сияқты. Оны қозғалған шағында байқады. Екі қолының саусақтары да сау емес екен. Ортан саусақтары түбімен қырқылып қалыпты. Заданың тұла бойы бір ысып, бір суып кетті. Зада қайыршының мұңлы жүдең жүзіне қадала қарады, қарады да өз көзіне өзі сенбей аңырап тұрып қалды. Мынау қайыршының көзі əйтеуір өзіне таныс көз сияқтанып жылы ұшырай берді. Бес жармақ ұсақ теңгені қайыршының алдына тастап, тағы сəп сала қарады да, “Аршабай” деп айқайлап жібере жаздады. Расында Аршабай екен. Аршабай да алдында тұрған əйелдің қазақ екенін білгендей болды.

	Молырақ бір нəрсе дəметкендей, нұры өшкіндеген көкшіл көздерін жыпылықтатып қайта-қайта Задаға қарай берді.

	...Аршабайдың бұл күйге түскеніне бір жылға таяған болатын. Айдалған елдің өңі түзу қыз-қатынын əскерлер бөлісіп əкетіп, ерлер мен балалардың ілікке жарайтынын апарып тері илейтін, алаша, дағар тоқитын зауыты бар абақтыға əкеліп бір-ақ қамағанда, кəсіпсіз қалған Аршабай да сол топқа келіп қосылған. Аршабай тағдырының бұлай боларын мүлде ойламаған болатын. Əуелі үкіметтен үлкен олжа дəметкен. Арысын айтқанда сол өңірдегі шашылып жүрген қазақты жиып, соған хан болғысы да бар болатын. Бұл турасынан нелер тəтті ойларды ойлап, нелер шырын түстерді де көргені бар еді. Қырсық болғанда соның бəрі селге кетті. Ақыры өз жанына өзі ие болмай қалғанын бір-ақ білді. Аршабайға ең ауыр тигені қаңқу сөз болды. Сөз сүйектен өтті. Айдаудағы елдің байлаулы жігіттерінің Аршабайға тісі əбден қайраулы еді. Аршекең қолдарына түскен күні-ақ осырған сиырдай ғып қалың мүйіз тіреді де жөнелді. Ол керексіз қалғанына қатты опық жеді. Өзіне таныс бастықтарды іздеп еді, көбі жоқ болып шықты. Барлары біз білмейміз деп жондарын көрсетіп, жүре жауап беріп жолдарына түсті. Бастық, таныс іздеп далақтағаны тағы күлге айналды.

	Біреу:

	– Аршекең Ма Буфаңнан генарал атағын алғалы жүр, – деп, оған ілесе біреу:

	– Жоқ, Аршекең мансаппен бірге тоқалдыққа Ма Буфаңның бір қызын да алады екен, – деп тəлкек етті. Ара-тұра жоқ нəрсені сылтау етіп кейбір жігіттер Аршабайды сілейтіп сабап алатынды да тапты. Алғашында сүйекке қарымып жүріп еді. Соңына келе шыдай алмады. “Бүйтіп тірі күйік тартқанша қашып кетейін, танымайтын бір жерге із жасырайын” деп ойлады. Бір күні орай тауып төрт қырым ер-тоқыммен бір атты ұрлып, абақтыдан қашты. Сол күні күн жауын жер жүзін тұман басып тұрған болатын.

	Алғашында білдірмей-ақ кеткенімен, шыға бере жолдан адасып, жарым күн жүрген соң қалай кеткенін білмей қалды да, қайта айналып Шиниңге таяу келіп, іздеушілердің үстінен сопаң етіп өзі түсті. Бір кезде басқалар түскен улы тырнаққа өзі осылай келіп түсті. Аршабай қашып қолға түскен соң көргілікті келістіріп отырып көрді. Өзіне қанық барлық жазалау сайманы толық жазалау үйіне əкелінді. Аршабайдың жаны елден ерек аяулы еді. Жазагердің аяғына бас ұрып, зар еңіреп жылады. Мұнысының пайдасы тигеннің орнына зияны тиді. Жазагердің ашуы қозды. Олардың алдында үнсіз мүлгіп тұру бірден-бір шарт болатын. Олар қол-аяғы байлаулы Аршакеңді алып соғып, екі аяғын тастың үстіне қойып қызыл асығын шағып тастады. Онымен қоймай екі қолының төрт саусағын кесіп, абақтыдан шығарып тастады. Содан кейін көрген күні осы болатын.

	“Өзің зарлатқан бейуаз жандардың қаны мен қарғысы ақыры сені де жібермеген екен” деп ойлады да, сүртінді занталақтың кейпін көргісі келмей, теріс айналып жүріп кетті.

	Сол түні Зада түн ортасы ауғанша ұйықтай алмады. Күндізгі көрген нəрселерінің бəрі Аршабайды көргеннен кейін көз алдынан бір-ақ ұшып кетіпті. Ма Буфаң əскерлері үшін Аршабай өліп көрген жоқ, онан басқа қолынан келгеннің бəрінен Аршабай аянған жоқ еді. Айдаудағы елді ай бойы күзетіп, неше түн балдан тəтті ұйқысынан безініп кірпік айқастырмаған шығар-ау, əуелі солар үшін басына тас тиіп, құлап өле жаздаған шақтары да болды ғой. Бəрі-бəрі де Заданың көз алдында дəл кешегідей анық тұр.

	Аршабайдың қораға үрген бұралқы ит құрлы да болмағанын Зада көзімен көрді. Аршабайдың бұл дүниеден аттанар алдында өз ұлтынан ең соңғы көрген адамы осы Зада болуы ықтимал. Өйткені, екі ұрты əбден суалып, еріндерінің терісі жалбырап, мүйізгектеніп, тынысы жиілеп кеткен екен. Оның пəни дүниеден көресісінің тым ұзаққа бармайтынына Заданың көзі əбден жетті. Енді өзінің де соңғы тағдырының қандай болатынын есіне алды. Ауырып-сырқаса немесе басына басқалай күн туса кім келіп басын сүйеп аузына су тамызады? Заданың көзінің алды қарауытып, жүрегі лүпілдеп, көңіл-күйі ғажайып тынышсыз жағдайға түсті. Зада да сол түннен бастап қашудың дайындығына кірісті.

	Зада əуелі селдір сақалға мүмкіндігінің барынша сенімін арттыруға тырысты. Бұрынғыдай егіліп жылауын азайтты. Селдір сақалдың жанұясының бір мүшесіндей ұсақ-түйек жұмыстарды да терлеп істеп, зыр қағып жүрді. Күзге айналып босанып та алды. Балалы болған соң, əсіресе ұл балалы болған соң селдір сақалдың Задаға сенімі күшейе түсті. Қара қақпа күндізгі кейбір шақтарда құлыпсыз ашық қалатын болды. Зада күндіз қашуды жоспарлап, білдірмей жеңілдеп азық пісіріп алды. Селдір сақалдың көбінде күндіз үйінде болмайтыны Задаға көп орай тудырды. Ат қораның жəне сондағы көліктердің күйін байқап білді. Оның үстіне бұл қора қыстақтың терістік жақ шетінде еді. Қорадан шыға салып көлденең жатқан аласа дөңгілден аса жөнелсе болғаны құтылып кететін сияқтанды. Селдір сақал бір күні қара атты мінсе, бір күні көк атты мінеді екен. Заданың көзі көбінде қаракөк атта еді. Оңаты келіп қаракөк аттың үстіне бір шығып кетсе оңай-оспақ жылқыға ілдірте қоятын емес, шық еткен дыбыс шықса құлағын қайшылап, елеңдеп саңылақтайды да қалады.

	Зада ақыры тəуекелге бел буды. Мініс кезегі ертеңінде қара атқа келетін күні көпке дейін ұйықтай алмай жатты. Селдір сақалдың не істейтіні Задаға белгісіз. Көбінесе шаршап-шалдығып келіп мұрттай ұшып түседі. Ондайда селдір сақал таң атып күн жайылғанда бір-ақ басын көтереді. Селдір сақалдың ұйықтаған орайын күту тіпті қиын. Қорасының дауалы кереге жартас сияқты қатты биік еді. Одан Зада түгілі мықты ер-азаматтардың шығып кетуі де қиын еді. Қара дарбаза баяғы бір түрменің есігі іспетті. Зада үмітті күндізге артты.

	Бүгін де селдір сақал ұзақ жолдан оралған адам сияқты шаршап, салдырап келген еді. Күндегі дағдысы бойынша қисая салып-ақ шұр етіп ұйқыға кетті. Төңірек, үй іші құлаққа ұрған танадай, жым-жырттыққа шомып мүлгіді де тұрды. Қараңғылық қоюлап, ой салмағы басқан сайын Заданың ұйқысы қашып, тынысы тарылып, аунақшыды да жатты. Зада үшін бұл күнгі таңның ұзарып кеткенін сұрамаңыз. Арт-артынан бес рет ұйқыдан оянып кетті. Таң атқан шығар деп елеңдеп ұсақ тор көзі терезеден əлсін-əлі қарайды. Тағы да сол жұлдызы сайраған меңіреу түн түнереді де тұрады. Зада таңға жақындағанда кірпігі талып ұйықтап кетті. Ұйықтағанда қатты ұйықтады. Озандап шақырған əтештің дауысымен селк етіп шошып оянды. Үстіндегі қара ала торғын көрпені серпіп тастап, басын көтерді. Селдір сақал да оянған екен, Зада орнынан тұрып тысқа шықты. Үй адамдары тысқа шығып жүр. Алыстан құтырына аңыраған есек даусы естіледі. Таң əбден атыпты. Зада күнделікті бір қалыпты қимылын өзгертпеуге тырысты. Тыста бойын жазып арлы-берлі керіліп-созылды. Күн бұлыңғыр екен. Беті-қолын жуып, асханадан бір қапты кішкене пышақты қалтасына салып алды. Ондағы ойы егер соңынан қуғыншы түсіп, тірі қолға түсіп қалатын болса, пышақты өзіне бір-ақ ұрып, қанға малынған өлі денесін қалдыру еді.

	Дегенмен істің оңаты болды. Селдір сақал қара атты мініп, күндегі уағында жолына түсті. Мылқау бала жігіт дағдылы жұмысын бастады. Əуелі ат қораның ішін жөндестірді. Қаракөк атқа шөп салды. Қораның алдындағы шолақ түбірге дем алып, терін сүртіп сəл отырған соң, су сеуіп бүкіл ауланы сыпырды.

	Бұл шақта Зада баласын шешіп алып, киіндіріп, емізіп бесігіне қайта бөлеп жатыр еді. Екі құлағы қорадағы дыбыста. Қораны сыпырып болған соң мылқаудың су таситын уағы болады. Заданың күткені дəл осы шақ.

	Зада азық салынған ақ ала шекпен қоржынды ауыз үйдің босағасындағы қадыра құтының қалқасына əкеліп дайындап қойды. Кеудесін алақанымен басып, есіктің ұсақ шарбақ терезесінен далаға барлай қарады. Бəр нəрсе күндегі дағдысы бойынша жай-жайында жатыр. Кеудесін қолымен басқан қалпы артына екі аттап шегінді. Көкірегі дүрсілдеп, жүрегі тулап тұрған сияқты сезілді. “Ей, Алла, ей, жаратушым, мен сияқты тозаққа түскен бір ғарып мүсəпіріңнің көз жасын көргейсің. Тілегімді қабыл ап, ақжол бергейсің!” деп тəңірге жалбарынып тағы біраз тұрды.

	Мылқау жігіт қораны тап-таза сыпырып болған соң, ауланың оң жақ босағасындағы диірмен тастың сынығына ұзақ демалып отырды. Кірлеп сарғайып кеткен ескі ақ бешпетін қолына алып, жып-жылтыр тақыр басының терін қайта-қайта сүртті. Бір шақта қолымен күнсап сығырая күнге қарады. Тегі уақытты межелеп отырса керек. Заданың тағаты таусылып асыққан сайын мылқаудың қимылы баяулап, барған сайын найқала түсті. Бір кезде сүйретіліп орнынан əрең тұрған мылқау етегіне жабысқан шөпті жеңімен қағып түсірген соң, түзу тартып асхана үйге барды да, екі дəу кеспелтекті алып суға кетті. Бағанадан киініп алып мылқаудың қимылын бағып отырған Зада ала қоржынды білегіне іле салып ат қораға қарай жөнелді. Босағада жатқан ит басын бір көтеріп қойып, үй иесі болған соң қайта жантайды.

	Зада қоржынды қораның босағасына тастай беріп, шарбақтың үстінде жатқан қайыс жүгенді алып көк атқа қарай жақындады. Ұдайы бір қолдан ғана жем жеп, бір адамның ғана тақымында жүріп үйреніп қалған хайуан Заданы көрген жерде бөтенсіп, осқырып артына шегінді, жанына жуытпайтын рай байқатты. Зада “апыр-ау, мына жауталақ жанына жуытпай қояр ма екен” деп іштей алаңдап қалды. Неше күннен бері аттың мұндай кісі жатырқайтын мінезін білмеген екен. Шықылықтап жақындамақ болып еді, осқырына шалқалағанда қайыс шылбырды үзіп кете жаздады. Ат байланған жуан діңгек сықырлап барып тоқтады. Заданың жүрегі мұздап кетті. Қатты бір күрсініп артына қайрылды. Кенет оның көзіне анадайтын жерде ескі шарбақтың үстінде жатқан жем дорба түсті. Жүгіріп солай барды, жем дорбаны қолына алып жүгенге қосып ұстап аттың алдына келді. Зада көк аттың бабын тапты. Селтеңдеген хайуан қаншалық жатырқап, осқырынып тағыланса да кеңірдегі үшін алданды. Заданы танымағанымен дорбаны таниды екен. Оқыранып дорбаны иіскеген орайда жүгенін салып үлгерді. Енді Зада атқа ер саларлықтай да уақыт қалмаған болатын. Суға кеткен мылқаудың оралар уағы болып қалған еді. Ат қорадан қаракөкті асығыс жетелеп шыққан Зада аттың беліне қоржынды салып, шала-шарпы бір тартты да, қарғып мініп ауладан шыға жөнелді. Жемге бөгіп, байлауда тықыршып, іші пысып тұрған хайуан Зада үстіне қонысымен беті бұрылған жаққа қарай ытқи жөнелді. Ат сауырына қарай сырғып, сыпырылып қала жаздап əзер оңалған Зада бұдан кейінгі жерде қаракөктің шоқтығынан мықтап ұстап қатты да қалды.

	Бұл шақта суға кеткен мылқау қайта айналған еді. Дүрсілдеген ат дүбірін құлағы естімесе де, көңілі сезді ме, Зада кетіп бара жатқан жаққа елеңдеп біраз тұрып қалды. Дегенмен, көзі қанық қаракөкті анадайтын тұрған жадағай белден аса бергенде танып қалды. Көтеріп келе жатқан суын тастай салып шыңғырғаны сондай, қыстақты басына бір-ақ киді. Айтарға тілі жоқ бейшара қолымен Зада кеткен жақты нұсқап бажылдап жүр. Сол маңдағылардың да көріп қалғаны бар екен. Зада қыстақтан баранын үзбей жатып, соңынан шаңдатып бір топ қуғыншы түсті. Қыстақтың адамдары бірі өрлей жүгірсе, бірі құлдай жүгіріп, лезде қым-қуыт күйге түсті.

	Жануар қаракөк ұра-жырадан қоянша ырғып, құстай ұшты. Əсіресе соңынан дүрілдетіп түскен қуғыншылардың қиқуы оны тіпті құтыртты. Алғашында Зада жайдақ аттың үстінде астауда екшеген тарыдай жамбасы онда бір, мұнда бір тиіп отыра алмай кетті. Ұшып кетер ме екенмін деп те ойлады. Ат шоқтығына тастай қатып, жабысып алды. Бара-бара жүрегі орнығып, аттың шабысы да алғашқысындай емес, жатылып қалғандай болды. Қуғыншылар бастабында барандары көрініп, соңынан қалмай қойып еді, бара-бара алыстап, қаралары үзіліп қалды. Жаудан сытылған соң, Заданың көңілі орнығып недəуір тыныстап қалды. Сонда да ұзағанның үстіне ұзап кетуді арман тұтқан ол көк ат тебінінен қайтқаншы құйғыта берді.

	Бірақ Зада көк аттың еркімен кетіп жолдан жаңылған еді. Ат ұзай келе оңына қарай айналып, қайтып сол өз қоржасына баратын тағы бір жолға түсіп кетіпті. Оны Зада мүлде аңғарған жоқ. Көк ат құйғытқан беті келіп бір кең аңғардың ішіндегі үлкен қоржаға келіп кірді де кетті. Мынау ес-ақылсыз құныперен шауып кірген жалғыз аттыдан сескенген қоржа адамдары шулап-шұрқырап үйді-үйлеріне тығылды. Бəрі де қашқын екенін білді. Тіпті селдір сақалдың қаракөк атын танитындар да бар сияқты. Өзінің адасып келіп қалғанын Зада да біле қойды. Дереу ат басын солтүстік осы боларсың деп тағы бір кең аңғарға салды да жөнеле берді.

	Заданың соңынан бұл арадан да қуғыншы түсті. Лезде бытырлап мылтық атылып, айналасынан оқ жауып кетті. Ұзақтан созылып, əрі тоқтай төпеленіп қарлыға бастаған көк аттың аяқ алысы да бірте-бірте баяулай бастады. Зада қуғыншыларды адастырғысы келіп, бір шеті шексіз құм далаға сүңгіп жатқан ұсақ адырдың арасымен жөнелді. Қуғыншылар барған сайын жақындап, кейде ат дүбірі де анық естілгендей болды. Зада енді құтылмайтынын білді. “Ақтық демім үзілгенше тырбанайын, қолға тірі түссем бəрібір кескілеп өлтіреді. Жау қолына өліп бір-ақ түсейін” деп неше күннен бері сайлап жүрген əлгі пышағын оңтайлап қойды. Ат дүбірі жақындап, жаны мұрнының ұшына келіп тығылды. Ат басын батыс солтүстік жақтағы қара қоңырланып жатқан бұйратқа қарай бұрды. Сол-ақ екен айналасына оқ қарша жауды. Бірнеше сағат тоқтаусыз шапқылаған көк аттың да аяғы бұрынғыдан бетер қоюлай түсті.

	Қара нор бұйраттың шетіне енді іліне бергенде, қаракөк ат бір іркіліп қалды да, жүгірістен танып сенделектей бастады. Зада атқа оқ тигенін білді. Ат баурынан қан суша сорғалап келеді екен. Қалтасынан пышақты алды да, манағы төстеген кендірді қиып, қоржынды құшақтап аттан құлай кетті. Бұл шақта қуғыншы əлі бұйратқа іліне бермеген болатын. Көк ат сол беті кете берді. Зада қоржынын білегіне іле салып, құм арасында кішілеу бір адам əрең сиятын жыраға қарғып түсіп, бір үлкен қаңбақты бетіне ұстап отыра қалды. Қуғыншылар ат ізімен Заданың үстінен дүркіретіп өтіп жатыр. Жүрегі дүрс-дүрс соғып, өне бойы қалтыраған Зада жыраға кептелді де қалды. Бір қолында пышағы жүр. Ондағы ойы жаулар тауып алса пышақты өз жүрегіне өзі ұрмақшы. Қанша отырғаны белгісіз, сол орнында тапжылмай ұзақ отырды. Қуғыншылардың шалғайырақ бір жерден шуылдап іздеп жүрген дыбыстары естілді. Күн батарға таяғанда қуғыншылар шуылдасып, келген жолдарымен шұбырып қайтып жатты. Олар Заданың құмды бұйраттың шетіне іліне бере түсіп қалғанын білмеген екен.

	Зада сол шұңқырда жау бараны үзіліп, төңірек құлаққа ұрған танадай тым-тырыс болып тынышталғанға дейін қозғалмай отырды. Төңірекке қараңғылық ұялап, жүрегі орныққандай болғанда қозғалды. Əйтеуір, ел осы жақта шығар-ау деген оймен солтүстікті бетке алып, құмды бұйраттың арасымен жылыстап тарта жөнелді.

	Сөйтіп, Зада түн жүріп, күндіз бекініп жатып, моңғолдар мен тибеттер қоныстанған өңірден алты-жеті күнде өтіп шықты. Бір жерден жылт етіп қазақ баласы кездесе кете ме деген үмітпен күндіз бекініп жатқан жерінде күні бойы төңірегіне алақтаумен болады. Кейде көз ұшыннан елбеңдеп мал айдаған адам бараны байқалса болды, “шіркін-ау, қазақ болса екен” деп тіленеді. Бастабында көзіне қазақ сияқты көрінеді де əбден таяғанда басқа біреу болып шыға келеді.

	Жеті-сегіз күннен кейін Зада адам мен малдан ада-күде, қылтиған қылтаны жоқ елсіз құлан дала шөлге түсті де кетті. Тіпті аң екеш аң да жоқ. Тіршілік атаулыдан жұда мынау қу медиен Задаға аштық үрейін əкелгенімен, сылдыр еткенге елеңдеген үрейден сейілтті. Түн болса болды айналасын екі-үш қабаттап ақ жоса етіп сызып тастайды да, бір жанын Аллаға тапсырып, еркін ұйықтайды. Осы өңірде табан тағы жеті күн жүрді. Шығыс солтүстіктен мұнарланып болымсыз тау жүлгесі көрінді. Алла амандық беріп, осы шөлден аман өтіп, сол тауға ілінер болса қазақ табылатын сияқты сезіледі. Биіктеу жерге шығып алып ұзақ демалып, сонау көз ұшында бұлдыраған тауға ұзақ қадалып қарайды. Қараған сайын шаңыт басып алыстап кеткен сияқты болады. Адам баласын қашанда үміт талпындырып, арман алға жетелейтін көрінеді. Заданың аяғындағы ескі етігі табанынан таусылып, шұлығынан шұлғауы шығып қалды. Сонда да тісін тісіне басып қайрат етті.

	Таусылмайтын қара тақыр жүрген сайын созылып келеді. Селдір сақалдың үйінен алып шыққан ескі торсыққа құйып алған суды жолда қаны кеуіп, шыдамы таусылып, діңкесі құрыған кездерде ғана тамызып таңдайын жібітіп жылжыды да отырды. Шексіз көсілген мынау шөлде бір ұрттам су табылады деп үміттенудің өзі қисынсыз. Сондықтан, торсығындағы аз ғана суды үнемдеп, бірнеше күн болса да артық жарық көріп, жапа шегу Зада үшін бақыт еді.

	* * *

	Зада тоқтаусыз жүріп он күн дегенде тауға жақындады. Осы он күнде Задаға екі топ түйе киік, бір топ құланнан басқа тірлік иесінен еш нəрсе көрінбеді. Бар қайратын бойына жиып, бəр дəрменімен əлгі көрінген таудан көз алмай жүріп келеді. Ақыры торсықтағы жылып, борсып кеткен суы да таусылуға айналды. Енді Заданы жаяулық азабы емес, шөл азабы қинай бастады. Тау жүлгесіне аман жету үшін су ішпей шыдай тұруға бел буды. Бір күннен соң тілі таңдайына түрпідей тиіп, тіпті денесінен тер де шықпай қалды. “Өлсем сүйегім жан баласы табан тигізбейтін құба шөлде қурамай, ел көзіне ілігетін тау бөктеріне таяу жерге жетіп қалсын” деп ойлады ол.

	Қоржын түбінде кеуіп қалған соңғы бу нандарының бірінің шетінен сындырып алып сумен дымдап жеп көріп еді, кеңірдегінен зорға өтті. Өйтетіні кеңірдегі де құрғап кеткен екен. Ас болғыр қашан жұмыршағына барғанша қызыл өңешінен шана сүйреткендей қинады. Дегенмен, дəн жұтқанның аты, дəн жұтқан екен. Аздап буын кіріп, тынысы кеңіп қалғандай болды. Тегінде елде “бір бидай көз көрім жерге апарады” дейтін сөз бар еді, енді соның шын екеніне көз жеткізді. Тақырдың ортасындағы болымсыз төмпекке шығып, демін алып ұзақ отырды. Күн батыс жақтан түнере көтерілген бұлтқа үміттене қарап тағы біраз аялдады. Ең болмағанда, себезгілеп өте шықса да бойына жан кіріп, бірталай жерге жүрер еді. Тіпті анау көз ұшында мұнартқан тауға таяп та қалар еді. Дегенмен, талайдан оңына баспаған Заданың жолы бұл рет сəл оңатына айналғандай болды. Сол күні түні əлгі шеті көрінген қара бұлт дауылдата жетіп, қаңсып жатқан кер далаға төгіп-төгіп жіберді. Зада қолындағы су жинауға жарар нəрселерін тегіс жаңбырға төседі де, өзі аузын жаңбырға төсеп шалқасынан жата қалды. Аузына тамған жаңбыр тамшыларына мейірлене тамсанды. Сосын жаңбырға төсеген барлық нəрселерінің суын торсығына сығып ала қойды. Сөйтіп, недəуір су жиып алды. Денесі дымқылдық алып, бойына аздап қуат бітті. Киімдерінің суы құрғамай тұрғанда жолды ұтып алмақ болды. Ертеңінде күн екінтіге жақындағанда тау етегіне жақындады. Таудың өрт кеткендей құп-құла түрін көріп мына адырдан түңіле бастады. Тауда суды былай қойғанда шөп атаулыдан қылтан көрінбейді. Жер сүреңі сүркей көрінген сайын екі аяғы кейін кетіп, буын-буыны босап, қайта сол күн жалап қуарған сары топырақтың үстіне сылқ етіп жата кеткісі келді. Қаншалық жігерленсе де еркінен тыс бір күш сол қатайған көңілін үзілген құрсаудай босатып жіберді. Сүйретіліп отырып шығыс жақтағы жадағай дөңге қарай қайқайды. “Жау қолынан аман-есен құтылсам да, мынау тілсіз жаудан құтылмайтын болдым-ау, сүйегім атсыз-атақсыз меңіреу бір қиянда қурайтын болды ғой, əттең, сол сəбилеріммен, тəңір қосқан Əлімханмен бірге сол Жетіобаның түбіндегі қырғында неге өліп қана қалмады екем” деп ойлады.

	Жапан шөлді кесіп өтуден күдері үзіліп, аштық меңдеткен сайын Заданың алдағы тірліктен үміті үзіле бастады. Жетіобада жау қолынан қаза тапса шаһит болып, беті жасырылып, бір уыс топырақ бұйырар еді. Ұрланып болса да молдалар жаназасын шығарып қояр еді...

	Ойлай берсе бəрі-бəрі өкініш болып, адамның жігерін мұқалта беретін тəрізді. Алдында жылан белдеп созылып жатқан аласа дөң Заданы тəлкектегендей сырғып жеткізбеді...

	Ақыры бойындағы бар қуатын жиып, сүйретіліп отырып дөңге шықты. Дөңнің асты солтүстікке қарай созылып жатқан құрғақ ағын екен. Əр жерінен топ-топ бұта-бүрген көрінеді. Зада су аққан ағын болмасын деген қисынсыз дəмемен ағынды өрлей көз салып біршама уақыт тұрды.

	Осылай зарығып тұрған шағында сол ағынның тауға сұғынған жерінен қараңдаған бір жанды нəрсе елбеңдеп көрінгендей болды. Қанша қадалып қараса да сол елбеңдеген нəрсенің не мал, не аң екенін аштық жеңіп бұлдыраған көзі айыра алмады. Мөлшері тым алыс емес сияқты, анық көрсем деп қадала қараған сайын, бір нəрсе екеу болып құбыла берді. Тағы да неде болса соған бармақ болып, ағынның өзі келіп жеткен батыс жақ қабағымен қайқайды. Елбеңдеген нəрсеге ойысқан сайын Заданың аяғы жеңілдеп, жүрісінің тездей бастағанын сезді. Қарайған нəрсе бірде атты адам, бірде атқа мінгескен екі адам сияқтанып көріне берді. Зада əбден таяғанда бір-ақ білді. Қарайған нəрсе жалғыз түйе екен. “Мынау жапан түзде түйе не іздейді, құдай-ау, бұл жақта түйе киік болады деуші еді сол болмасын” деп Зада қайраңдап, өз көзіне өзі сенбей тағы біраз қарап тұрды. Түйе өзіне тура беттеп жақындап келеді.

	Мел екеш мал да мынау жапан түзде жалғызсырайтын сияқты.

	Адамға қара тартып келе жатқаны анық еді. Зада бір түйеге емес, бір топ адамға жолыққандай қуанып, төңірегіне қара шобыр ел қонғандай көңіліне тоқтық орнай қалды. Сенделектей келіп сары атанның мойнынан құшақтап жылады. Түзген мұрындығынан оның осы жапан түзге торғай тоз болып шашылған сорлы қазақтың бірінің түйесі екенін білді. Түйені шөгеріп қойып бірдем ентігін басып, дем алып отырды. Жануар сары атан да серік тапқандай кең тыныс алып, күйіс қайтара бастады.

	* * *

	Зада сары атанды бездіріп келеді. Жануардың елпектігі сондай, мыңқ етпей бір сарында желіп отырады екен. Сылдыраған қара тақыр, сыпырылып артта қалып жатыр. Сары атанның екпінімен бірге тоқтаусыз алға ұмтылдырған тірлік үміті Заданы түйенің үстінде емес, ұшып бара жатқан құс қанатының үстінде кетіп бара жатқандай лепіртіп, желпіндіре түсті. Буын-буынын алған аштық пен шөл де ұмытылып кеткен сияқты.

	Қақ даладағы құлазыған қара адыр артта қалып, күн батуға айналғанда алдынан мұнартып тағы бір тау көрінді. “Енді қашқан пысқан елден қалайда біреуге жолығармын” деп ойлаған Зада түйенің басын тауға туралап тартты да отырды.

	Зада бұл күні таң атқанша тоқтаусыз жүрді. Таң əбден ағарып атқанда, қабат-қабат болып бұйраланып жатқан бір таудың оңтүстік етегіне келгенін білді. Талдың ішіне іліне бере жалғызаяқ ат жолға да кезіге кетті. Жолмен сайды өрлеп тартып отырды. Сай ішін өрлеген сайын қысаңдап, алды тігілдеп келе жатқан сияқты. Зада “ұры-қары мекен етер бекінісі берік жерге ұқсап кетеді екен” деп ойлады. Жер шөптесіндеп көзіне ыстық көріне бастады.

	Күн түс əлеті бола бастаған тұста, Зада қысаңдағы тұйық қақпа тастан шықты. Сайдың жоғарғы жағы кеңіп жайлана түсті. Түйесі елеңдеп алдынғы жақтағы тұмсыққа қарағандай болды. Зада көрмей қалыпты. Сайдың шығыс жақ бетіндегі текшеде ерттеулі үш-төрт ат тұр екен. Түйесінің басын тартып тоқтай қалды.

	Беттегі аттардың тұсындағы жырадан ақшулан түтін шыққандай болды. Зада бұл адамдардың ел не жау екенін парықтауды ойына да алған жоқ. Көңілі əлдеқандай бір жақсылықты сезді ме, жоқ, анау қазақ ер-тоқымды аттарды көрген соң қазақтардың үстіне келдім деп ойлады ма, жүрегі өрекпіп, көкірегіне ғажайып бір қуаныш толқыны үйірілді. Түйесін желдіре алдындағы аласа мұрыншақ дөңге шыға келді. Қораланып тамақтанып жатқан үш-төрт жігіт жапа-тармағай орындарынан ұшып тұрып, əлкем-сəлкем жын сияқты үрпиген жанға үдірейе қарасты. Түгел қазақ екен. Біреуі беттегі атқа қарай жүгірді де, біреуі мылтығын алып Задаға оқтады. Зада жылап жіберді. Мылтық оқтап тұрған көк көз сары адам мылтығын сүйрете ұстап Заданың қасына келді. Бастығы осы сияқты.

	– Əй, бері кел, жау келген жоқ, – деп беттегі атқа қарай жүгірген талпақ біреуді шақырып алды. Сонда да мына көк көз сарыдан басқаның өңі əлі қуқыл, Задаға қорыққан адамдай үдірейе-үдірейе қарайды. Талай күнгі жаяулық, аштық Заданың өңін көмірдей қарайтып, киімінің де алба-жұлбасын шығарған еді. Бəрі де адам ба, шайтан ба дейтін сияқты. Таңғалыңқы кескінмен қадалып тұр.

	– Ағайлар-ай, өліп тұрмын су беріңдер, – деді Зада жылай сөйлеп.

	Көк көз сары түйені шөгеріп, Заданы сүйеп түсірді. Екі саны созылып, екі аяғы бастырмай қағанын Зада енді бір-ақ білді. Өзін сүйеген адамға сүйеніп дөңнен жыраға əзер жетті. Қора орындай шымдауыт көгалда бауыздап тастаған төрт-бес тау ешкі жатыр.

	Қазақ əйел екенін білген соң манадан үрпиісе қалғандар да қаумаланып Заданың маңайына таман келді. Шеті кетілген қара саптаяққа су құйылғанда Зада отыра алмай кетті. Дымсыз жерді алақанымен тіреп, алдыға қарай сырғыды. Көк көз сары Заданың шыдамағанын біле қойды. Лып еткізіп саптаяқтағы суды Заданың қолына ұстатты.

	– Ақырын жұт, мұндайда суға шашалған жаман, əуелі өліп те кетеді, – деп бір қолымен саптаяқтың бір шетін ұстап тұрды. Зада орта саптаяқ суды дем алмастан салқ-сұлқ жұта салды. Жұта салды да тағы су дəметкендей сол көк көз сарыға қарады.

	– Дайын шай бар, енді сол ащы қара шайдан біраз іш. Аш өзегіңе түсіп кетіп жүрмесін, – деді көк көз сары енді су бермейтін ыңғай байқатып. Расында шай дайын екен. Аңшылардың бəрі қайта қораланып, аң терісі жайылған дастарқандарын Заданың алдына таман əкеліп жайды. Аңның піскен еті мол екен. Зада əуелі шайға бас қойды. Ол тамақтанып, қаужанып алғанша жөн сұраған ешкім болған жоқ. Сұрамаса да отырғандардың бəрі оның жау қолынан қашып келе жатқан адам екенін біліп отырған сияқты. Біреуі шай құйса, біреуі ет турап беріп құрақ ұшып жүр.

	Тамақтан соң Зада недəуір жанданып қалды.

	– Қайсы ауылдың адамы едіңіз? – деді көк көз сары Задаға жақындай отырып.

	Зада атасы Қамбастың атын атай алмай бөгеліп қалды.

	– Үлкен кісілердің атын атамау деген құрмет қой. Бірақ, мұндайда атамай болмайды, қорынбай айта бер қарағым, – деді тағы сол сары кісі қузалап. Оның да өңінде кірбең тартқан салқындық бар сияқты.

	– Қамбас, – деп күңк етті Зада.

	Бəрі де жақсы тани алмаса керек, қайсысымыз танимыз дегендей бір-біріне қарасты. Бірақ, ешкім есіне келтіре алмады.

	– Қайсы ауылдармен қанаттас жүруші едіңдер? – деді біреуі.

	Зада өз жайын түсіндіргеннің зияны болмайтынын білді. “Əкең өлсе өлсін, əкеңді көре қалған өлмесін” дегендей үлкендерді танитын біреу-міреу болмасын деп ойлады.

	– Зəйіп тəйжі деген кісінің елінде едік. Əкем Босжан деген кісілердің ауылымен қанаттас жүруші ек, – Зада тізесі ауырып шыдатпаған соң бір жағына қарай көсіліп алып сөйледі, – айтпасам да естіп жатқан шығарсыздар, бір ауылдан осы мен ғана қалдым,

	– Зада сөйлей алмай жылап жіберді, – бала-шағадан тартып бір-ақ қырып кетті. Тірі ұстағандардың ерлерін қайткенін білмеймін. Əй, қырып тастады ғой деймін. Əйелдерді түгел əйелдікке бөлісіп алды. Осы келе жатқанда жырғап келе жатқам жоқ, бір дүңгеннің қолынан қашып келемін...

	Зада жылап отыр. Сөйлеп отыр. Мынау қаңғырып Сайдам шөлін жаяу кесіп өткен ғаріп əйелге бəрінің де жаны ашыды. Көк көз сары адамның көзінде жас мөлтілдеп тұрды. Аңшылар Сұр өзенінің басындағы бір дараға бекіген Нұрəділ дегеннің ауылының адамдары екен. Келген күні-ақ мынау иесіз қашқын əйелді, Нұрəділ өз қолына алды. Төрдің қақ басында шалқасынан жатқан Нұрəділ басын сəл көтеріп шынтақтай жатып сөйледі:

	– Жəнтекейдің əйелі екенсің, саған мына мен иемін. Туыс-туғаныңнан біреу шыққанда өз қолыммен табыс етемін. Осында боласың, біз не көрсек сен де соны көресің.

	Зада екі қолын кеудесіне қойып сəлем еткендей басын иіп шығып кетті. Сол күннен бастап осы Нұрəділдің үйінің отын-суы, қайнататын шайы, пісетін сабасы, қойшы əйтеуір істелуге тиісті барлық жұмысы Заданың мойнына артылды. Қойшысы Ахаттың əйелі Мəрия бұрыннан осы жұмыста екен. Сондықтан Заданың жатын орны – Ахаттың қара қосының бір түкпірі болды. Мəрия тағдырлас болғандығынан ба, жоқ, өзі сондай күйінгіш адам ба, əйтеуір Задамен келгелі іштесіп, тез шығысып кетті.

	Мəрия көбінде жол азабын, жар күйігін, бала қайғысын арқалаған Задаға ауыртпалық түсірмеуге тырысатын. Таңертең Зададан бұрын тұрып, Нұрəділдің үйінің шайын қайнатып, сиырын да сауып үлгереді. Суға да көбінде Зададан бұрын жүгіреді. Кей күндері өз басынан кешкен кешірмелерін айтып, түн ортасы ауғанға дейін отырып жүреді.

	Ахат сегіз ағайынды жігіт екен. Бір жолы ауылдарын жау қапылыста басып қалып, өзі жалғыз қашып шығыпты. Кейін жұрттан үш ағасы мен оның бала-шағаларының мүрдесін көріпті. Қалған төрт ағасы қазірге дейін өлі ме, тірі ме белгісіз екен. Ал, Мəрия осы Нұрəділге жақын біреудің əйелі екен. Күйеуі бір реткі жортуылда оққа ұшыпты. Күйеуінен жастай жесір қалған Мəрияны осы Ахатқа қосыпты. Сол күннен бастап бірі Нұрəділге қойшы, біреуі қазаншы болып кете беріпті.

	Қыс өтіп, көктемге айналған шақта Ахаттың қосында айтса адам нанғысыз күрделі уақиға болды.

	Ахат бір күні кешкі қойдан екі езуі құлағына жетіп, қатты қуанып келді. Оның қуанышы Мəрияны да, Заданы да елең еткізді. Ахат күндегісінше қара қостың төріне сылқ етіп жамбастай кетпей, малдасын құрып көтеріліп отырды.

	– Бүгін қуаныштысың ғой өзі, – деді Мəрия шайын сүттеп жатып, – даладан біреу-міреу кезігіп, туыс-туғандарыңның хабарын естігенсің ғой.

	– Үш бірдей ағам түгел тірі екен! – Ахаттың қуаныштан лепіргені сондай, сөзін де нақтап-нақтап айтты, – Кəстегі Құсайын тəйжінің елінде екен. Бүгін сол жақтан келген үш жолаушыға кезігіп қалдым. Үш ағамның да халдері жақсы, өзіндік малдары бар дейді. Рас, ұмытып бара жатыр екем ғой, Зада сенің де бір əпекең бар дейді.

	Зада əпекесінің хабарын естігенде отыра алмай кетті.

	– Шіркін-ай, сонда бір жетсем арманым қалмас еді-ау, – деді отты қағыстырып жатып.

	– Нұрəділге айтайын, бірнеше жыл ыстыққа күйіп, суыққа тоңып, жаукершілік заманда да аман-есен малын бақтым. Енді рұқсатын берер, – деп Ахат марқа көңілмен өзінше мөлшер жасай сөйледі.

	– Ой, ақкөңіл байқұс-ай, – деді Мəрия Ахатқа мұңайған кескінмен сүзіле қарап, – бəр нəрсені балаша ойлайтының-ай, ақысыз еңбек етіп, от жағып беретін адамдарды оңай-оспақ қоя бере салатын кісі Нұрəділ емес. Тістеген жерде тісі қалатын қатігез адам. Сонда да меселдең қайтпасын алдына барып көр.

	Мəрияның сөзіне сенбей ақ көңілімен Нұрəділдің үйіне келген Ахат сəлем беріп, оң жаққа бір тізесін бүгіп имене келіп отырды. Нұрəділ ұйықтап жатқаны, дем алып жатқаны белгісіз, төр алдында жастықты биік қойып, оң қырымен жатыр. Нұрəділдің басын көтеруін күтіп Ахат ұзақ отырды.

	Ахаттың тайраңдап, қайта-қайта Нұрəділге қарай бергенінен əйелі бір жұмыспен келіп отырғанын білді.

	– Мына кісіде жұмысың бар ма еді? – деді Нұрəділді иегімен нұсқап.

	– Азырақ бұйымтайым болып іздеп келіп едім, – деді Ахат. Ескі қара шапанының етегін екі өңірін тізесінің астына қымтанып, орнынан сəл көтеріліп отырды. Ахаттың сөзін естісе керек. Нұрəділ есінеп басын көтерді. Алақанымен бетін уқалап сəл отырған соң барып: “Не жұмыспен келдің?” дегендей сұраулы көзімен Ахатқа қарады. Оның көзінде бір нəрседен зеріккендік пе, жоқ, шаршап қалжырағандық па, əйтеуір бір қалыпсыздық бар еді. “Апырай, мына кісі бір түрлі болып отыр екен, көңілі жай отырғанда келмегенім-ай” деп Ахат іштей өкінді. Келіп қалған соң басқа бұлтаруға болмайды не де болса айтып көрмек болды. Сөзді Ахаттан бұрын Нұрəділдің өзі бастады.

	– Ия, айта бер “айран сұрап келіп, шелегіңді жасырма” деген, – деп Нұрəділ от басына қарай жақындап отырды. Ахаттың көзіне, Нұрəділдің өңінен адам шошырлық суық ызғар шашырап тұрған сияқты сезілді.

	Нұрəділдің қолына келгелі оның алдына барғаны да осы еді. Сөзді бастауды іштей тиянақтандырып алса да, дəл қалай бастауға келгенде бөгеліп-ақ қалды. Ақырын сөйледі:

	– Қаңғып келгенде қол ұшыңызды беріп, бауырыңызға тарттыңыз, сүйеніш болдыңыз, маған істеген жақсылығыңыз менен қайтпаса құдайдан қайтар, – Ахат шапанының өңірін шұқылап, жерге қарап сөйледі, – ақсақал, өзіңізге тағы салмақ салатын болдым. Кəс көліндегі Құсайын тəйжінің елінде үш ағамның үйі бар екен. Əр жерде шашылғанша бір-бірімізге сүйеу болып күн көрсек деген ойдамын. Содан...

	Мына сөзді естігенде Нұрəділдің өңі сұрланып кетті де:

	– Қойныңа қатын салып, басыңа күрке орнаттым, – деді тістене сөйлегендіктен Нұрəділдің үні ысылдап-сырылдап қорқынышты шықты, – мен болмасам сүйегің баяғыда қурап қалатын еді, ағаң емес, əкең болса да саған ие бола алмайды. Бірінші құдай, құдайдан кейін иең мына мен. Албаты сөзді қойып малыңды бақ...

	Нұрəділ қолын есікке бір-ақ сілтеді. Ахат қайтерін білмей, оң қолының алақанымен оң тізесін сипалап қайта-қайта Нұрəділге жалтақтай қарады.

	– Үлкен кісі, осы қарызыңды аһирет алдына дейін өтеуге алты мойынымды иіп ант берсем, – Ахат көзіне жас алып тағы сөйлей бастап еді.

	Нұрəділ:

	– Малыңа бар, жаныңды алып қалған екенмін, жесірімді берген екем, қылтыңдағаныңды көтермеймін. Мұндай жақсылықты əкеңнен де көрген жоқсың, – деді зілдене сөйлеп. Оның көзі Ахаттың өңменінен өтіп кетті. Қайтарып жауап айта алмай, жер шұқылай берді. Нұрəділ теріс айналып қайтадан жатып қалды.

	Ахат өзінің құр арам тер болғанын енді білді. Мəрияның “Нұрəділ қатыгез адам” деген үні құлағына тағы естілгендей болды. Орнынан əрең тұрып, қосының төріне келіп гүрс етіп құлап түсті. Зада мен Мəрия Ахаттың танауға ұрылып, сүлдері келгенін бірден білді.

	* * *

	Бұдан кейін Нұрəділдің бұғауы тіпті қатая түсті. Ауылдың ұсақ-түйек жұмысының бəрі Ахаттың мойнына артылды. Зада мен Мəрияның жұмысы да ауырлады. Сөйтіп, жаз өтіп күз келді де үшеуі ақылдасып Кəстегі елге қашуға бел буды. Төңіректегі таныс-білістерінен қолда бар жылтырарға азық-түлік ауысып білдіртпей жинай берді. Сонан соң Нұрəділ үйінде жоқ бір түні Заданың сары атанына қосын, туырлығын қомдап алып, ел жата Кəс қайдасың деп тартып берді. Қалай кетіп барады, қай жерге кетіп барады. Зада мен Мəрия білер емес. Əйтеуір Ахаттың соңынан етектерін белдеріне түріп алып дедектеп келеді.

	Бұлар бір күн, бір түн тоқтаусыз жүріп бір бұлақтың басына келді. Тау бөктері топ-топ селдір ши екен. Кенезелері кеуіп кеткен мүсəпірлер кішкене бастауды көргенде құлап түсті. Маңайдан шөмшек теріп, шай қайнатуға кірісті. Күз болғанымен күн тымырсық ыстық еді. Ахат боғаудан құтылғандай кең тыныс алып, бастау басындағы болымсыз көгалда аяқтарын шешіп тастап шалқасынан жатқан. Кенет тарс-тұрс еткен мылтық даусымен бірге он шақты адам сау етіп жетіп келді. Зада мен Мəрия орындарынан ұшып тұрып сілейді де қалды. Ахат аяқ киімін де киіп үлгере алмады. Екеуі мылтық кезеп Ахаттың қасына келді. Зада мен Мəрия алғашында бұларды тани алмай қалып еді, Ахатты айдап қастарына келгенде бір-ақ білді. Бəрі де сол Нұрəділдің ауылының адамдары екен. Кенезені кептірген қапырық күнмен бірге барлығы да қап-қара түтек болып, түнеріп алыпты.

	Кейбіреуі дəл қазір жұта салатындай сұстана қарайды. Тірліктің қайырымсыз талқысы аз ғана қазақты табақтың түбіндегі бес бидайдай екшеп тастады. Екі күннің алдында ғана өз тірлігімен болып жатқан жандардың дəл бүгін осы мүсəпірлерде “алты аласы, бес бересі бар” жандай-ақ Нұрəділдің айтағына шауып ентігіп жүруі, тілдері ауыздарына симай шөлдеп, албаты біреулер үшін қанжілік шабысқа түсуі, бейуаздарды жазықсыз боқтап, қоқырақтағаны Заданың кеудесінде буырқанған кек тудырды. Əлгіндегі бойын қалтыратқан қорқыныштан айығып, ширай бастады.

	Ахаттың екі қолын қыл шылбырмен қатты байлаған екен, саусақтары қап-қара болып талаурап кетіпті. Мəрия қорқып, ес-ақылы шығып, ештеңені парықтай алмай қалды. Ахатқа Заданың жаны ашыды. “Мына байлаумен тұра берсе екі қолы қаны буылып керектен шығады ғой” деп ойлады. Қайта-қайта жалтақтап қуғыншыларға қарады. Қырқылжың тартқан бір-екеуі бұлардың болымсыз жүгін жастанып, аяқтарын көсіліп тастап шалқадан түсіп шалжиып жатыр. Қалған екеуі мылтықтарын серт ұстап арлы-берлі жүріп жүр. Тырнағы батқан, көптен бері желкелеп алдыртпай жүрген жауды дəл бүгін ғана жеңіп алғандай бəрінің де қимылы сұсты, əрі тəкəппар. Зада “маған не қылады” деп ойлады. Сөйтті де шалқасынан жатқан түс таныс біреуге:

	– Бəріміз де қазақ баласымыз ғой. Ана байқұсты тым қатты байлап жібердіңдер, қолдарының басы көгеріп кетті, кем болып қалады ғой, қайта байлаңдаршы! – деді шыжақ қағып.

	Шалжиып жатқан басын жұлып алып, Задаға шақшырая қарады. Зада оның көзіне қарай алмай кетті.

	– Сенің байың ба еді ол. Өлсе өлем қапсын. Сондай көргілікті көргелі қашты емес пе, сенің де көретінің бар, асықпа. Көкімей шай қайнат! – деді ақыра сөйлеп. Сөйтті де қайтадан шалқалап алды.

	Зада еріксіз от жағып шай қайнатты. Шайдан соң үшеуі жаяу алдыға салып қайта Нұрəділдің ауылына қарай айдап жөнелді.

	Бір күн жүргеннен кейін жаяулар аттың аяңына ілесе алмай қалды. Он шақты айдаушының екеуі қалып қалғаны озып кетті. Қалған екеуі егделеп қалған адамдар екен. Мынау ғаріп мүсəпірлерге жандары ашыса керек. Қысамай өз еріктерімен ілбіп қана отырды.

	Алғашқы бір күн, бір түн тірсектете қуғанда Зада өмірден күдер үзген болатын. “Бүйтіп өз қазағымның қолынан өлгенше жаудың қолынан неге өлмедім екен. Жау қолынан өліпті деген естір құлаққа болса да жағымды еді-ау!” деп қатты налыған. Енді Нұрəділ бұларға не күн көрсетеді. Ол əлі Зада мен Мəрияға да, Ахатқа да белгісіз еді.

	Ауылға жақындағанда Ахат жүре алмай сенделіп қалды. Зада мен Мəрия екі қолтығынан демеп, бір басып, екі басып жылжып келеді. Көрініп тұрған ауыл жүрген сайын алыстап бара жатқандай. Задаға Ахаттың салмағы түскен сайын аштық пен шөл екі жақтап əлін құртып, буын-буыны құри бастады. Ауылдың аяқ жағындағы болымсыз дөңеске келгенде Задада мүлде жүрерлік хəл қалмады. Осы кезде ауыл жақтан білегін сыбанған екі жігіт жүгіре басып келіп, Ахатты екі қолтығынан алып сүйрей жөнелді. Мəрия мен Заданы екі адам айдап, өздеріне таныс Ақмолла деген ақ сақалды кəрі молданың үйіне əкеліп кіргізді. Бұл шақта Заданың көзіне ештеңе көрінбей кетіп еді. Есіктен кіре екі құлағы шыңылдап, басы айналып, босағаға сүйеніп сылқ етіп отыра кетті. Аузы екі ауыз сөзге əрең келді.

	– Алла-ай, мұсылман баласысыңдар ғой. Өліп барамыз, бір жұтым су, – деді құрғаған тамағын қырнап қиналған дауыспен.

	Қолында аса таяғы бар Ақмолла өзінің қазан жақтағы ескі қайқыбас төсегінде отыр еді.

	– Су беріңдер мына балаларға, су беріңдер! – деп екі қайырды. Қазан жақта бағанадан таңдана қарап тұрған саркідір əйел бір шөміш су алып Задаға берді. Кенезесі кеуіп кеткен ол бір шөміш суды дем алмастан бір-ақ жұтып қайта ұсынды. Мəрияға да бір шөміш су берді. Соның арасынша қашқындарды тамашалаған үлкен-кіші балалар Ақмолланың үйінің есігіне толып кетті. Үйдің есігіне симаған кейбір əдепсіздер туырлықты саусақтарымен тесіп жіберіп сығалады. Мынау жұрт екі күннің алдында ған өз орталарынан кеткен адамдарды емес, осы һикімет дүниенің тағы бір қиян түкпірінен келген таңғажайып адамдарды тамашалағандай, бірін-бірі басып, таласып-тармасып сығалап жүр. Осы мүсəпірлерді көрмесе бір жері кем болып қалатындай-ақ өңмеңдейді. Бірін-бірі итеріп, есікке сығылысқан топ үйдің оң жағында біріне-бірі сүйеніп, бастарын да көтеруге дəрмені қалмаған Зада мен Мəрияны басып кете жаздады. Адам шоғыры молайған сайын Зада мен Мəрия өздерін ел масқаралайтын кең алаңға шығып қалғандай сезінді. Зада қатты қорланды. Тілініп-тілініп кеткен еріндерін тілімен жалап, басын сəл көтерді. Көсілген екі аяғын жимақшы болып еді, оған дəрмені келмей, есік жақтағы өздеріне ентелеген топқа кектене қарады.

	– Көріңдер бізді, көрмесеңдер бір жерлерің кем боп қалар, құдай тағала көрген көз ақыларың үшін сендердің бастарыңа да осы күнді берсін! – деді ашына дауыстап.

	– Қаншықтың тілін кесіп алар ма еді, – деді шіңкілдеген біреу.

	– Шығыңдар! Надан жабайы мүнапықтар! – деп Ақмолла таяғын сілтеп, кекті кескінмен есікте тұрған топқа ұмтылды. Молданың райынан сескенген жұрт лезде тарап кетті.

	Біраздан соң Зада мен Мəрияға шай мен тамақ бергізді. Мынау аузында иманы бар адамның үйіне келіп қалғандарына Зада қатты разы болды. Молданың кемпірі де қайырымды адам екен. Көздері ұйқыға кеткенше Зада мен Мəрияға не керек десе соны беріп, бəйек болып, құрақ ұшып жүр.

	Сұмдықтың үлкені ертеңінде болды. Нұрəділдің бұйрығымен төңіректегі ауылдардың шолан-шошырақ атқа мінерлері мен ересек адамдары түгел жиналды. Сиыр түс болып адамдар толық жиналған кезде, екі жігіт келіп Зада мен Мəрияны анадайтын дөңге жиналған бірердің алдына əкелді. Көрермендер дөңнің еңіс жағындағы текшеге жиналыпты. Қатты сөйлеген бір пенде жоқ. Бəрі де Зада мен Мəрияға үрейлі көзбен қарайды. Зада бір сойқанның болатынын сезді. Бір кезде оң жағында жатқан ергеншектің астынан ыңырсыған дыбыс шыққандай болды. Заданың жүрегі зу ете түсті. Ергеншектің асты ұра екен, бір адамның екі көзі сығыраяды. Бірдемнен соң барып Зада əрең таныды, ергеншектің астындағы Ахат екен. Өз бойындай тар көр қазып, соған тікесінен тік тұрғызыпты да, төбесін ергеншекпен жауып, ергеншектің екі басын екі қазандай таспен басып қойыпты. Ахаттың көзі жылтырап, Заданы ішіп-жеп қадала қарайды. Кəдімгі аштықтан қиналған адамның көзі. Зада Ахатқа жақындайын деді де, ол ойынан тез айныды. Мəрияға да Ахатты көрсетпеді.

	Ес-ақылы əбден шыққан Мəрия Заданың сол жақ қолынан тастай қатып жабысып алыпты. Задаға жабыссам тажал аузынан құтылам деп ойласа керек. Зада не сұмдық боларын межелей алмай дал болып отыр.

	Талайдан соң ұзын шапанын жамылып үйінен Нұрəділ шықты. Ол жиналған топты қақ жарып өтіп, дөң үстіне келіп малдасын құрып отырды. Екі жағына ауыл басылар, атқамінер пысықтар, молдалар жарыла орналасты. Нұрəділ айналасандағыларды шұңғыл көздерін қадап бір шолып өтті:

	– “Жаман иттің басын алтын табаққа салса, шоршып түседі” дегендей, мынау Ахат деген өлімтікті өлгелі жатқан жерінен тауып əкеліп, жесір қалған келінімді қосып, өзіме іні бол деп қойныма тартып едім, ақыры екеуі де шұбар жылан болды. Шариғат жолы бойынша екеуіне де жаза кесілді...

	Нұрəділ сөйлегенде жиналған топтың дабыры су сепкендей басылды. Ол қолын сілтеп кектене сөйледі:

	– Менің кім екенімді білсін мына дінсіздер! Шариғат жолының қатты екенін көрсін! Ахат он бес күн тірідей көрде жатады. Мəрия жазаға тартылады. Қазірден бастап жаза басталсын!

	Сол-ақ екен, екі жігіт жүгіріп жетіп келді. Мəрияның Задаға жабысқанына қаратқан жоқ. Екі қолынан екеуі ұстап, Нұрəділдің алдына қарай сүйреп ала жөнелді. Зада сол орнында балшық оба сияқты мелшиді де қалды. Мəрияның ескі ақ шылауышы басынан сыпырылып, онан соң аяғына ілініп біраз жерге дейін сүйретіліп барып қалып қойды. Қораланған он шақты адамның арасына кіргеннен кейін Мəрияның бойы көрінбей кетті. Екі араға ұйлыққан ел толып алды. Зада екі аяғын көсілмекші болып еді, көсіле алмады. Буыны құрып жан қалмапты. Жүрегінің бір жері шымырлағандай болып, екі қолы ұйып кетті. “Енді мені қашан сүйреп əкетер екен” деп отыр. Ергеншектің астында тұрған Ахатқа қарап еді, ол жылап тұрғаны, күліп тұрғаны белгісіз, əйтеуір ғажайып бір бейнеде екен. Шашы осы бір түнде өсіп кеткен сияқты, маңдайын баланың кекілінше жауып, қасына таяп қалыпты. Ол да Задаға қарап тұр. Бірақ, Зада Ахаттың өңіндегі өзгерісті көре алмады. Кенет топ ішінен шыққан шыңғырған дауыс Заданың жүрегіне біздей шаншылды. Екі алақанымен бетін басып, көзін жұмып алды. Шыңғырған дауыстың Мəриянікі екені айдан анық еді. Мəрияның құдайға жететіндей шырқыраған даусы үзіліп-үзіліп үш рет шығып, соңында бауыздаған малдай ышқынып-ышқынып барып тынып қалды. Заданың тұла бойы бір ысып, бір суып кетті. “Жаны қиналып өлді ғой байқұс” деп ойлады. Оның құлағына бір кездегі Шиниңге айдалған жолдағы қинап өлтірілген Меңдібайдың аянышты даусы қайта естілгендей болды. Көз алдына кескіленген Меңдібайдың қан соқта денесі елестеді.

	Үрейлі дауыстар бара-бара дəл өзінің миының ішінен шығып тұрғандай, бас сүйегі дəл қазір жарылып кететіндей дыңылдап, көздері қарауыта берді...

	Зада екінтіге таянған, шулап-шұрқырап мал жамырап жатқан шақта есін жиып, басын көтерді. Не болғанын білмей əңкі-тəңкі болып біраз отырды. Недəуір уақыттан соң барып, күндіз əкелінген орында жатқанын əрең білді. Көзі ашылып төңірегін түгел көре бастады. Ауыл, тау, мал бəрі де күндегісіндей қаз-қалпында орнында тұр. Жүрегі дүрс-дүрс соғып ғажайып бір қорқыныш еңсесін басып алды. Күндіз Нұрəділ кесім шығарған сүркей дөңнің етегенде ұзынынан сұлап Мəрия жатыр. Оның додаланып қобыраған қап-қара шашы кешкі самалмен желбірейді. Ескі көк ала шыт көйлегінің етегі екі тізесінің үстіне қарай түріліп қалыпты. Ахат бар ма екен деп əлгі таспен бастырылған ергеншектің астына қарап еді, ол шашы үрпиіп баяғысындай сілейіп тұр екен. Көздері өлген адамның көзі сияқтанып бозғылданып, қарашығы қозғалмай қатыпты да қалыпты. Ол Задаға көрген ия, көрмегенін білдіретін бейне байқатқан жоқ. Сіресіп қатып қалған адам сияқты қыбыр етпейді.

	Ахаттың өшкін жанарына қарап Зада ұзақ тұрды.

	– Ахат, Ахат тірісің бе? – деп ақырын дауыстап еді, одан ешбір дыбыс білінбеді. Сол меңірейген қалпы сілейді де тұрды. Зада орнынан тұрмақ болып бір неше рет қозғалса да, бірақ орнынан тұра алмады. Шынын айтқанда ол орнынан тұруға батылдық ете алмады. Құлағына бағанағы Мəрияның шыңғырған аянышты үні келді. Көзінің алды шұбартып, құлағы шыңылдай қалды. Отырған жерінің бір жағы көтеріліп, бір жағы басылып бара жатты. Бейшара қайта талып кетті...

	Сам жамырай бақсының деміндей ғана болмашы жел тұрды. Соңынан ит жеген тері сияқты ақшулан бұлт келіп, кəрі көзден сығып шыққан бірер тамшы жас сияқты аз ғана себезгілеп өтті. Жеңіл киіммен жатқан Зада осы жаңбырдан соң тітіркеніп қайта есін жиып, басын көтерді. Əлгіндегідей емес, денесі ширап, сергіп қалғандай сезінді. Көзін бажырайта ашып ауыл жаққа қарады. Нұрəділдің үйінің төңірегінде қара шобыр ерттеулі аттар байлаулы тұр екен. Ақмолланың үйінің есік алдындағы жер ошақта бықсып от жанып жатыр. Енді бір ауық көзін Мəрияға аударды. Ол өлі ме, тірі ме белгісіз, сұлық жатқан беті қозғалған жоқ. Жанында мынау тамұқ дүниеден бейхабар екі тайынша ат тұяғымен жаншылған көгалды сыртылдата жұлып жайылып тұр. Қазандай-қазандай екі үлкен таспен бастырылған ергеншектің астынан өлген малдың көзі тəрізді көзі бозарып Ахаттың басының мұрынынан жоғарғы бөлегі көрінді. Оның көз қарашығы бағанағы қалпы, қозғалмай қатып қалған сияқты. Кірпігі қағылмайды.

	– Ахат, ей, Ахат! – деді Зада даусы дірілдей шығып. Сол-ақ екен, ергеншектің астынан үкінің сақылдағаны сияқты үрейлі дауыс көтерілді. Ахат ергеншектен ұстап қалш-қалш етті. Екі көзі ақшырайып сыртына теуіп шығыпты, көз қуысына ыршып түсетіндей көрінді.

	– Үй, Ахат, не болды саған? – деп Зада сырғып оның үстіндегі ергеншектің қасына келді. Ахат қатты тістеніп, қазір ғана жан үзетін адамдай ықылық ата ышқынып-ышқынып жіберді де қатты сақылдап күлді.

	– Міне қайырымды ағалық! Зада енді Ахаттан қорқайын деді. Сасқалақтап артына бір адым шегінді. Ахат тағы да ергеншектің жуан самырсын шабағын шақырлата ырғап:

	– Уа, құдай! Жаратқан құдай, барсың ба, жоқсың ба? Жарық күнді жауыздарға ғана беріп, біз бейбақты өстіп сорлатып қойғаны ба, құдай?! – деп бар даусымен зарлана айқай салды. Заданың сүйек-сүйегі сырқырап, төбесінен зіл батпан бір нəрсе басып келе жатқандай, тұла бойы ауырлап кетті. Көзін жұмып, Ахатқа қарай алмай біраз отырды. Осы айқайдан соң Ахаттың үні өшті. Ергеншектің астынан оның бозарған жанары да көрінбей қалды.

	Кенет баж ете түскен Мəрияның үрейлі даусы Заданы жалт қаратты. Мария басын көтеріп айналасына алақтай қарап отыр екен. Зада өзінің орнынан қалай тұрып кеткенін білмей қалды. Мəрияға қарай жығылып-сүрініп тұра жүгірді. Шылауышының басынан сыпырылып орнында қалғанына да қараған жоқ. Қорқу дегенді ұмытты. Аз күн болса да ырыздық айдап, дəм кезіктірген мынау бейбақ сорлы əйелдің тірі екенін көргенде манадан бері иен далада жалғыз қалғандай құлазыған көңіліне лып етіп ғажайып бір лепірген қуаныш ұялады. Мəрияның басын сүйеді. Ол аспаннан түскен адамдай төңірегіне таңырқаған кескінмен алақтай қарайды. Өзінің қайда жатқанын есіне түсіре алмай жатқан сияқты.

	– Есіңді жидың ғой, сорлым, – деп Зада маңдайынан сипағанда, Мəрия Заданың мойнынан құшақтап жылап қоя берді.

	Мəрия екі аяғының ортасына тас қойып жаншығанда өлгенім осы екен ғой деп ойлаған болатын. Тірі қалып, тағы мынау азабы желкелеген тамұқ дүниені желкесімен көтерер болғанына қуанса керек.

	– Қалайсың? – деді Зада кемсеңдей үн қатып.

	– Аяқ жағымда жан жоқ. Белім қақсап ауырып əкетіп барады. Алла-ай, су ішейінші. Су, – деп Мəрия Задаға сүйене берді. Заданың қолынан тастай қатып ұстаған қолдары да сылқ етіп босап кетті. Тағы есінен танғанын Зада біле қойды. Мəрияның басын өз көкірегіне сүйеп сол орында ұзақ отырды.

	Мал қоралана бастаған шақта Ақмолланың əйелі бастаған бірнеше ауыл əйелдері сол маңға үш ағаштың басын буып, əлдекімдердің іргесінде жатқан көне жыртық-жыртық құрымдарды құрастырып болымсыз күркеше қалқитты. Задаға көмектесіп Мəрияны көтеріп сонда əкеліп орналастырды. Ақмолланың əйелі шай қайнататын шəугімдерің жоқ екен деп, ескі құманын əкеліп берді. Қараңғы түсіп, көз байланған соң ауыл əйелдері Нұрəділден жасырып азын-аулақ азық та əкеліп тастады.

	Ертеңінде Мəрияның аяғы күп болып ісіп кетті. Қашқан қылмысы үшін екі аяғы күл қылып сындырылыпты. Орнынан қозғалуының өзі мұң болды. Төсектен тістене отырып басын əзер көтерді. Күндіз сəл сап тапқанымен, таң атқанша күңіреніп зарлайды. Мəрия мен бірге Заданың да кеңірдегінен ас өтпей қойды. Зада Мəрияға күні-түні көз ілмей қарады. Бірақ, күн ұзаған сайын Мəрияның хəлі төмендей берді. Екі аяғының ісігі өрлеп кеудесіне шапты. Сол күндерде Ақмолланың “адамды тірідей көрге салып қинау шариғатта жоқ” деп наразылық білдіруімен əрі “кімде-кім тірі адамды көр азабымен қинаса, сол адам өлгенде дəл сондай көр азабын тартып қиналады” деген пəтуəсімен Ахат көрден шығарылды. Ет жүректі пенде Нұрəділдің көңіліне де қорқыныш енсе керек.

	Ахат көрден шығарылғанда екі көзі шүңірейіп, өңі шүкірдей сарғайған еді. Екі қолы да көпке дейін шыны ұстай алмай қалтырап жүрді. Ахаттың шығуы Заданың мойнын босатты. Мəрияға Ахат өзі қарады да, Зада бұрынғысындай Нұрəділдің үйінің отынын алып, малын сауып, үйреншікті кəсібімен шұғылданды.

	Осы уақиғадан соң Ахат мүлде меңіреу жан сияқты ешкімге сөйлемейтін болып қалды. Күні бойы Мəрияның басында мелшиіп қана отырады. Кейде өзінен өзі түсініксіз бір нəрселерді айтып, ауылдың алдындағы төбеге шығып ұзақ отырады.

	Көп өтпей Мəрия мынау дүниенің өзіне арналған барлық туқыметі мен жəбір-жапасынан құтылды. Дүние салды бір жола көз жұмды.

	Мəрияның өлімі, Ахаттың есалаң тағдыры Задаға ой салды.

	“Сонша шалғайдан, əсіресе күндіз-түні адамы мен иті тең күзеткен темір құрсаудан қашып келіп тағы бір жендеттің улы тырнағында көзге түрткі болып жүруді намысы көтермеді. Іштей жоспар жасады. Ептеп мынау Нұрəділ атты пəледен бір жола құтылуды ойлады. Көңілі жетер əйелдерден шым-шымдап азық құрастырды. Оңаты келген бір күні “Кас қайдасың?” деп тартып бермек еді.

	Дегенмен, Заданың дайындығының жөні болды. Одан-бұдан тырнаштап жүріп біршама азық жиып алды. Өзі даладан мініп келген сары атан да ет алып, ұзақ мініске жарап қалған еді.

	Сол күндердің бірінде Нұрəділдің кіші əйелі ұл туып, төңірек түгел дүбірге ұласты. Нұрəділге “құтты болсын, балаңның бауы берік болсын!” айтатындар жоғарғы төменнен түп қотарылып келіп жатты.

	Алты қанат ақ орда қыз-бозбалаға толып, үлкен шілдехана той басталды. Өнерлінің бəрі жиналды. Күн кешкіріп, ымырт үйірілген шақта дүбірлі айтыс басталды. Нұрəділдің байлығын, жеті атасынан дəулетті екендігін мақтап, əсіресе өзінен де асып түсетін мынау ұлдың құдіретін тіпті көкке көтере жырлап жатқандар бар.

	Құлақ құрышы қанып, пиғылы кеңіген Нұрəділдің бар зейіні ойын-күлкіге аунаған еді. Зада есік жақта жүріп барлығын аңдып, көріп шықты. От жағысып, ішек-қарын аршысқан болып жүріп, ошақ басындағы ат көпір еттен мықтап азықтанып алды.

	Мұндай шақтарда есікте жүрген жалшының мүлде елеусіз қалатыны бар. Зада неде болса мүмкіндікті жібермеуге бекіді. Сары атанды ауылдың еңіс жағындағы жыраға шөгеріп, қосындағы керек-жарағын бірден-екіден тасып артып алды да, ел тойға айналған шақта зытып берді.

	Ол бір кезде Ахат жүрген жолмен тоқтаусыз екі күн, екі түн жүрді де, үшінші күні тіршілік атаулы жоқ иен қаққа шығып кетті. Ахаттың бір биік шоқыда тұрып жер межесін меңзеп бергені есінде болатын, сол бойынша тарта берді. Белдеу құмнан да өтіп, неше күннен бері бұлдырап əрең көрінген, мұнарланып батыстан шығысқа қарай көсіліп жатқан Алтын таудың мұнар басқан құмды бөктерімен тоқтаусыз жүрді. Су кезіккен жерде бірлі жарым күн демалып, торсықтарына су жаңалап алып отырды. Табан он күн дегенде сары атаны да аяғы қоюлап, болдырған сыңай байқатты. Бұрынғыдай бұйда қақтырмай лыпып отыратын елпектіктен айрылды. Заданың сары атанға жаны ашиын деді. “Алда ауыз суы бар жер кезіксе бірер күн тынықтырып алайын” деп ойлады. Бірақ, тəңір Задаға қамқорлық етіп, ақ жол берді. Шаршап-шалдығып келе жатқанында құм даланы кесіп, батыс оңтүстікке қарай жосып жатқан жалғыз аттың ізі кез бола кетті. Бастабында жалғыз қаңғып жүрген жылқы ма деп ойлап еді, бір белеңгірден аттан түсіп, дəретке отырған адамның ізін көргенде қатты қуанып кетті. Сол ізбен тоқтаусыз тартып отырып күн бесінге айналған шақта терең сайдың ішіндегі аз ғана ауылға келіп жетті. Бес-алты қара күрке шилі қойнауда үркердей болып ұйлығып отыр. Кейбіреуінің жүктері күркелерінің айналасында қара шобыр болып үюлі жатыр. Шалдауыт екі адам ауылдың еңіс жағындағы сазда ат тағалап əбігер. Көпке дейін Заданы байқаған ешкім болған жоқ. Ол ауыл сыртындағы аласа мойнақта түйесінен түсіп біршама уақыт отырды. “Мынау жаугершілік үркін-қорқын заманда қырғыннан қалып, жан сауғалап келген ел ғой. Бұлар Құсайын тəйжінің елі болмаса керек” деп ойлады. Қанша сүзіліп қараса да көзіне таныс біреуді байқай алмады. Жау емес екеніне əбден көзі жетті. Ақыры түйесін жетелеп ауылға келді. Ең шеткі қушиған қара күркеден өзінің ұлындай томпиған кішкене ұл бала алдынан қарсы жүгіріп келе жатып, кілт тұра қалып, күркесіне қарай қайта жүгіріп кетті. Баланың оң қолын ербеңдетіп жүгіргендегі барлық қимылы өзінің үлкен ұлына ұқсайды екен. Тіпті еңкеңдегенін десеңші! Зада қаққан қазықтай қарап тұрды да қалды. Кеңсірігі ашып, екі көзінен жас саулай жөнелді. Иегіне дейін сорғалаған жасты жеңімен сүртіп, əлгі сəбидің соңынан тағы қарады. Бала да жыртық күркесінің есігін жамылып қарап тұр екен. Сол күркеге барғысы келіп, солай аяңдады. Анадайтын қара күркенің алдында екі əйел бірінің басын бірі қарап отыр. Олар да басқаға назар салар емес. Заданы күрке қасына келгенге дейін əлгі баладан өзге ешкім көрген жоқ. Зада жылжып сол күркеге келді. Бұл Байназардың күркесі еді. Шылауышының етегін мойынына орап, күн қақтылықтан жүдеп қара қайыс болған Заданы бастабында Байназар танымай қалды. Қолындағы өріп отырған айылын арт жағына тастай беріп, алдындағы таспаның қырындысын қағып орнынан тұрды. Зада мынау адамды шырамытқандай болды, қайдан көргенін қолма-қол есіне түсіре алмады. Əйтеуір түс таныс адам болған соң тартынған жоқ, Байназардың көрсеткен орнына келіп отырды, отыра беріп көзіне жас алды. Мойнына тас қып орап алған шылауышын шешіп, көзінің жасын шылауышының ұшымен сүртті.

	Байназар Заданы тұмшаланған бет-аузы ашылғанда таныды. Жетіобадағы қырғын күні Əлімханның үйінен жалғыз Заданың жау қолында тірі кеткенін естіген.

	– Жылама, Зада, – еді Байназар орнынан тұрып, жылағанмен орнына келмейді. Шаһиттердің жаны жаннатта болсын! Біз де жырғап отырған жоқпыз, екі үйлі жаннан мынау торғайдай бала екеуміз ғана қалдық.

	Зада Байназарды енді есіне келтірді. Жетіобадағы қырғын болардан бір күн бұрынғы еру күні Байназар Əлімхандікіне келіп, кеңесіп жарты күн отырған. Кіндік кесіп, кір жуған ата мекендерін тастап шалғайға қаңғығандарына іштей налып, өзара кейістіктерін білдіріскен. Сонау туған өлкеде ат құлағымен ойнап, талай тойда көкпар тартып бірге өскен балғын азаматтық күндерін сағына-сағына естеріне алған. Əлімхан мен Байназардың сол күнгі кеңесі, мұңдасқан кескіндері Заданың көз алдына келді. Зада да туған ел, өскен жердің жайық даласын, ну орманды жасыл белдерін, тамағын бұлт шөккен ақбас шыңдарын тамсана сөз етіп көзіне жас алған еді. Енді міне сол күніне де зар болып отыр. Шынына келгенде иесіз қаңғып жүр.

	* * *

	Байназардікіне келген күні Зада орнынан қозғала алмай қалды. Неше күн тоқтаусыз жүрген жүріс бойын əбден салдыратып тастапты. Оның үстіне бұрауын кетірген аштық пен шөл əл-қуатын алып жіберген болатын. Мынау бейтаныс əйелдің жөнін білгісі келсе керек, Ақай бастаған екі-үш үй көрші-қолаң түгел осында жиналды. Бұл шақта Зада Байназардың қосының оң жағында көсілген аяғын жия алмай, биік қойылған жастыққа ғана сүйеніп отырған. Күн қақтап, жел жалап қара қоңырланып түтіккен өңі мен қанталап тілініп-тілініп кеткен кезеріңкі ернінен-ақ көп жапа-машақатты басынан кешіріп келгені жұртқа аян еді. Бұл шаққа дейін Байназар да қазбалап Заданың жөнін сұрамаған. Зада кезерген ернін тілімен жалап қойып, оң жағына қырындай бұрылып, басын жастықтан зорға көтерді. Ауылға жетісімен буынының кілт азайып кеткеніне өзі қайран. Өлім мен өмірдің арпалысында жанын аузына тістеп, тірлік үшін жанталасып келе жатқанда ауыл төбесі көзіне салысымен-ақ бойын кеңге салып, тыныстай қалғанын Зада өзі аңғармаған.

	– Шыбын жан уақыты толмаса бойдан шықпайды екен, – деді Зада көзіне жас алып, – енді қаншалық су ішерім бар екенін кім білсін. Құр сүлдерім жетті-ғой. Бəрлеріңізден өтінерім осы жақта жалғыз əпекем бар екен деп естіп келдім. Аты Зағира, күйеуінің аты Бəделхен еді. Біз кеткенде Баркөл жерінде қалған, соны тауып берсеңіздер.

	– Бірнеше күн жатып, осы ауылда əбден тынығыңыз. Оған дейін Байнекең екеуміз Кəс жақтағы елден сұрастырып, бар болса хабарын əкелейік, – деді Ақай саңғырлай сөйлеп. Жас болса да осы ауылдағы ілікке алар бірден-бір еркек осы болатын.

	Кешке қарай Зада əйелі жоқ үйге қонуға ыңғайсызданғандай рай білдіріп еді, Байназар: “Барлығымыз тағдырдың айдауында сор кешкен адамдармыз, үлкен болсаң жеңгем, кіші болсаң келінім боларсың, қорынба, мына түнде қайда барасың” деді. Задаға мына сөз де жөн көрінді. Тағы біреудің босағасына барып телмеңдеу оңай да емес еді.

	Ертеңінде Байназар Заданың əпекесінің хабарын білуге Кəс өңіріндегі елге кетті. Байназар кеткен күні Зада Жомартқа бөлек төсек салып берген. Түннің бір уағында ұйқысыраған Жомарт “апа, апа!” деп айқай салды. Зада шошып оянды. Жомарт басын көтеріп, алдына қарай қолдарын ұмсынып кемсеңдеп отыр екен.

	– Үй, қарғам, саған не болды? – деп үрейлі Зада Жомарттың қолынан ұстады. Сол-ақ екен, Жомарт Заданың құшағына жабыса түсті. Балаларын сағынған Заданың омырауына сəби Жомарт бетін басып кіріп барады. Зада Жомарттың сəби иісі бұрқыраған мойнынан, маңдайынан мейірлене иіскеп, шерлі көкірегіне басты. Көзінен еріксіз жас парлады. Ол тұла бойының балқып, омырауының иіп бара жатқанын сезді. Шер көңіл ана мен бала құшақтасып бір уақыттан кейін ұйықтап кетті.

	– Аға, аға! – деген Жомарттың дауысы Заданы оятып жіберді. Жомарт ұйқылы-ояу өзін жұлқылап жатыр екен, таң əбден ағарып атыпты.

	– Не болды, күнім? – деді Зада Жомартты бауырына тартып. Заданың бетіне аңтарыла қарған Жомарт əкесі Байназарды іздеп үй ішін бір шолып қараған соң Заданың құшағына кіріп кетті. Осы күркеде бұл шақта Зададан басқа аймалайтын адамның жоқ екені балаға аян еді. Осындай бір құшақты, ана құшағын Жомарт сағынғалы қашан! Көршілердің баласы апасын аймалап жатқанда өңі-түсі өзіне белгісіз шешесі көз алдына келетін. Таңертеңгі шайда Жомарт Заданың оң бүйіріне сүйене отырды. Өзінің де шешесі бар сияқты сезінді. Келесі күні Жомарт Заданың қойынына жатты. Еш жатырқау сезінген жоқ.

	– Ағам ертең келеді ə, апа? – деді сəби Жомарт. Сəбидің үнінде өзінің туған шешесіне балаған бір леп бар еді.

	Байназар келгенде Зада шай қайнатып жатыр еді. Жомарт қостың төрінде бір уыс жезден қора жасап ойнап отырған.

	– Аман оралдыңыз ба? – деп Зада күліп орнынан тұрды. Жомарт: “аға-ау” деп барып Байназардың екі тізесін құшақтады. Заданың есі-дерті əпекесінен бір хабар есту еді. Байназар асықпай сыртқы киімдерін шешіп, жеңілденіп отырды. Онан соң құманды алып қолын жуды. Заданың екі көзі əлі Байназардың қимылында. Ол орамалмен беті-қолын сүртініп, əбден жайғанған соң барып тіл қатты:

	– Көп жерге бардық, жарыған хабар ала алмадық. Бір жерде əпекеңіз аттас бір əйел бар екен, іздеп барсақ басқа адам болып шықты. Ақыры бос қайтып келдік.

	Зада меңірейіп, аз үнсіз отырғаннан кейін Байназарға шай құйды.

	– Көшетін ел болса Шынжаң жеріне өтіп кетсем, күйеуіммен аталас туыстар бар еді, – деді Зада. Бұл сөзді айтқанда үні жарықшақтанып торығыңқы шықты.

	Жомарт Заданың жүзіне үрейлене қарады. Көктен түскендей болған шешесі енді кетіп қалатын сияқтанды.

	– Апа, сіз кетесіз бе? – деп сұрады.

	Зада сəбидің тосын сұрауына не дерін білмей қалды. Томардың алаулаған шоғына мұңая қарап сəл отырған соң:

	– Қазір кетпеймін, қарғам, бірнеше күннен кейін кетем, – деді, үні діріл аралас күмілжи шығып.

	– Апа, сіз кетпейсіз. Мен жібермеймін, – деп Жомарт Байназардың қасынан жылжып, Заданың алдына құлай кетті. Зада алдына келіп еркелей құлаған Жомарттың маңдайынан сипады. Байназар баласы Жомартты аялағаны белгісіз, не Заданы аялағаны белгісіз, ғажайып бір аяу сезімі бұлқынып, көңілі еріксіз босап бара жатқанын сезді.

	– Жүкей, Зада апаң қазір кетпейді, – деді күңгірлей сөйлеп. Жомарт қуанып кетті:

	– Апам кетпейді, апам кетпейді! – деп айқайлап жіберді. Бұл түні Жомарт Заданың қойнына жатып алды. Байназар түннің бір уағына дейін ұйықтай алмады. Көзі ұйқыға барғанша Заданың да ұйықтамай жатқанын сезіп жатты. “Бұл да бір күндері аяулы алтын ұя болған құтты шаңырақтың иесі еді ғой, енді міне бəрінен айрылып мұңлық болып отыр” деп ойлады Байназар. Расында Зада келгелі қара қосқа жаңа бір жылулық орнап, от басы бүтін секілденіп, жағадан кір, көңілден қам кеткендей реттеле қалып еді.

	Зада Əлімханның артта қалған жамағайын туыстарын іздесем дейтін ойын орындай алмай қалды. Мынау азып-тозған заманда кімнің не күйде жүргенін, тіпті бар-жоғын білу де қиын еді. Сөйтіп оның осы ауылды, Байназардың қара күркесін паналаған күндері созыла берді...

	Заданың басындағы бұл дағдарыс “екі жарты қосылып, бір бүтін болу” ойын тудырды. Естияр ауыл адамдарының, əсіресе жан күйер Ақай секілді иық сүйескен адамдардың қиюластыруымен екі көңілде де ортақ оянған бұл тілек ұзамай-ақ орындалды.

	Осындай күндердің бірінде ауылдағы барлық үлкен-кіші тегіс Байназардың күркесіне жиналды. Бір құлағы ұшып кеткен қара қазанда аңның боршасы қайнап, балалардың жүзінде шаттық күлкісі ойнады.

	Жас молда Ақай Байназар мен Заданың некесін қиды.

	Содан бері табаны күректей қырық жыл желіп өте шықты. Азып-тозып жүрген бұлар 1950 жылдарда кіндік кесіп, кір жуған ата мекендеріне зорға оралды. Онда да қазақ қоныс тепкен өңірлерге тыныштық орнай қоймаған еді. Елдің бір бөлегі Гансу, Чиңхайға, енді бір бөлегі Алтайға көшті. Сөйтіп, қоңыр адырдың шаңы тағы аспанға көтерілді. Ақтабан шұбырындылықты көп көрген, содан қажыған Байназар толқыған елден шеттеп, мекенінде қалды.

	Заданың есіне сол сүркей заманның елесі оралса болғаны, жүрегі дірілдеп, тұла бойын қалыпсыз бір ғажайып құбылыс билеп алады. Ісігі басына дейін өрлеп, көнек болып күңіреніп, аузы сөзге келмей жəутеңдеп қарай берген Мəрияның үрейлі кескіні көз алдына еріксіз елестей қалады.

	Тағдыр қиюадан табыстырған Байназардың жағымды мінезі, Жомарттың күрт құлап бауыр басуы, Заданы еңсесін басқан қайғыдан сейілтіп тастап еді. Содан бергі жарты ғасыр ғұмырының қалай өте шыққанына өзі де қайран.

	Екі күн жауған жаңбырдың арты қырбақ қарға айналып барып əрең тоқтады. Жайлаудан төмен салмалаған таулар тегіс аппақ жұмыртқадай жылмаланып қалды. Ойда да қара суық күшейе түсті, саздауыт шымды жерлер тоңазып суық бауыр тартты. Түстікке қайтқан жыл құстарының дауысы естілді. Байназар бүгін күндегісінен ертерек тұрып, далаға шықты. Арқар таңылақтанып түскен аз ғана қар мұз сауыттанып, төңірек тегіс таңғы сəулемен айнадай жалтырап тұр екен. Екі күндей адыр кеудесіне шөгіп жатқан бұлт легі шығысқа сырылып, мұнарта көсілген түйе өркеш шыңдардың мойнынан асып барады екен.

	Байназар қар бетіндегі қабыршақ мұзды сықырлата басып, есік алдындағы жатаған, тазғыр дөңге шықты. Қырбақ қар бетінен көтерілген салқын леп желбегей жамылған шапанының етегін көтеріп, қойны-қонышын аралап, бойы салқын тартты. Байназар етінен арылып саудыраған салалы ұзын саусақтарымен бет-аузын уқалап аз тұрған соң жоғары-төмен көз салды. Бас жақтағы қыстақ кеңсесі ақтан түйдек-түйдек түтін көтеріліп, таңғы тіршіліктің басталғанын аңғартты. Байназар сол дөңде ұзақ тұрды.

	Көгенде жатқан, жүні су болған ешкілер де орындарынан тұрып бір-бір сілкінді. Сиырлар тоңазыған жерді сықырлата басып желідегі бұзауларының үстіне келді. Іргедегі мал тықыры тынышын алса керек, Зада да Байназардан соң көп жата алмады, орнынан тұрып, түңлік ашып, от жағып, ешкілерді сауа бастады. Бұл шақта Айжан да орынан тұрған. Ол да ашылып жатқан балаларын қымтап, от жағып, сиырларын сауып, үйінің бау-шуын шеше бестады. Мұнысы көшудің дайындығы еді. Байназардың көзі əлі қыстақ кеңсесі жақта. Осылайша сүзіле қарап сарылғанына табан үш күн. “Күн ашылып жадырап қалды ғой, жер дегдісін дейтін жолсыз жер емес, ертерек келер” деп ойлады. Байназардың күткені қыстақтың тракторы еді. Дүр еткен дыбыс шықса тысқа жүгіріп балалар да маза көрген жоқ. Үш күннің алдында осында Қуандық келген, əуелі шал-кемпірдің амандығын ұғып, хəлін білген соң қыстақтағы өзгерісті жеткізген. Соның соңында төменгі шаппалықтың бір бөлегі жəне сол маңдағы бұрынғы егіс көлігі бағылатын көне қора үш ауызды үйімен қоса Байназардың екі үйіне де тигендігін хабарлаған. Сол күні Байнекең қуанғанынан орнынан тұрып кеткен болатын. Зада мен Айжан да қатты қуанған. Мынау тамаша хабарды жеткізгені үшін Қуандық та ерекше алқау алған. Мектептің астық, шай, тұз алып тұратын сауда дүкенінің жақындығы, əсіресе қыстауға тиген жердің өзен жағасы, түңкелі болуы торығып отырған жанұя үшін көктен түскен бақпен тең. Шай ішіп от басы мүшелерін қуандырып отырған Қуандық:

	– Жіп-суларыңызды жиыстырып көшудің дайындығын істеп отырыңыздар. Ертең қыстақтың тракторымен келіп, өзім көшіріп тастайын, – деген болатын.

	– Қарғам-ай, өзің болмасаң əлгі көк көз бастық бізді ұмытып кетеді, – деді Зада қуанып.

	Қыс дайындығына бола, əрі күз бораны жаман үйлерін шарқылдатып, мазасы кеткен Байнекең көшуге асыққан. Қуандық кете салып шашылып жатқан арқан-жіптерін, киім-кешектерін буып-түйген. Міне сол Қуандықтың уəдесінен тура үш күн асып кетті. Тракторды күте-күте балалар да жалыққан.

	Байназардың екі көзі əлі кеңсе жақта. Көшемін деп қопақтап, ала көңілденіп алған қария бүгін тіпті отыра алатын емес. Екі қолын ұзын қара шапанының жеңіне қусырынып алып дөң үстінде арлы-берлі жүріп жүр. Жомарт қайтыс болғалы Байназар мүлде өзгеріп кетті. Кейде қараған нəрсесіне қадалып отырып қалатын болды. Меңіреу сияқты түнереді де жүреді. Кейде тіпті түні бойы көз ілмейтін шақтары да болады. Жомарттың артында кəрі жанын кеміріп қусап тірі қалғаны бір минутта есінен кетпейді. Түңлік жабылып, үй ішін қараңғылық торлаған соң-ақ Жомарттың жайдары кескіні көз алдына елестей кетеді де, көкірегінен сағынышы көтеріледі. Іші-бауыры езіліп, аһ ұрып ауыр тыныс алады. Күздің ұзақ сары таңын кереге басын санап күңіренумен атырады. Ал, Заданың ішкі дерті өз алдына ұлының қазасы, шалының күн сайын мүжіліп таусылып бара жатқаны, анау жалғыз келіні Айжанның күні бойы үйінен шықпай бұғып жатып қалғаны да оған ауыр тиді. Жомарттың барында белдеуінен ат кетпей, ертелі-кеш дырдумен болып жататын отауының енді жым-жырт тынып тұруы жанына батады. Əншейін кеңесейін деп келдім деп келетін, жарым күн не толық күн отырып қайтатын кемпір-шалдардың да аяғы тыйыла қалғанын көрмейсің бе? Қанша шаршап-шалдығып жүрсе де бүкіреңдеп соларға шай қайнатқанның өзі бір лəззат еді ғой. Осыларды ойлаған сайын иен үйде қаңырап қалғандай құлазитын болды. Күздің қара дауылында көлік тосып қаңтарылу өңшең қайғы жеген, сынық көңіл жандардың қажырын үгіп барады. Шөбі тақырланып, шаңы шыққан ескі жұртта сауын сиырлар да ұзап кетіп, уағында келгенді қойды. Оқудан келе салып сиыр іздеп кішкентай Бақыттың да мазасы əбден кетті.

	Байназардың көшіргелі келетін тракторды қарауылдап, қыстақ кеңсесі жаққа көз сатуы да осы беймазалықтан еді. Байназар Бақыттың дауысымен дөңнен түсті. Жер дегдігенше көлік келмесе, Бақытқа ілесіп кеңсеге ептеп өзі барып келмекші болды. Шалының келе жатқанын көріп Зада да шай қамына кірісті.

	– Бұл Қуандыққа не болды? – деді Байназар Задаға қарап, – екі сөйлемейтін жігі еді. Не болып қалды екен. Құдай сақтап өзі аман болса екен.

	– Е, кеше жүрген адам аман болмағанда... аузыңнан ылғи қорқыныш шығады екен, – деді Зада дастарқан жайып жатып.

	– Астағыпыралла, – деп Байназар елең ете түсті, – жамандық тілеген емес қой, шошынып қалған қу көңіл... мен барайын. Тракторы болмаса үш-төрт түйе берсе де болды ғой. Жер қара, күн жылыда тасынып, отынның қамын көрмесек бола ма?

	– Шалдығып қалмасаң болды ғой, – Зада шалының сөзіне қарсы болған жоқ, – тек көлік жоқ болып жатса бастықтармен ренжісіп қалма, далада қалдырмас.

	Байназар қаптал шапанын желбегей жамылып, бірнеше жерге демалып қыстақ кеңсесіне келді. Кеңсе маңайы тойға жиналғандай шоқ-шоқ түйіп байланған аттар мен топ-топ болып дөңгеленіп кеңесіп тұрған адамдарға толып кетіпті. Кейбіреулері ат үстінде өрлі-қырлы ойқастап жүр. Байназар бастабында қорқып қалып еді. Адамдардың жүзі мен қимылындағы жайдарман көңілділікті көріп, не жиылыс екенінің мəніне бара алмай қайран болды.

	Кеңсенің өзен жақ тұсындағы, бір жағы бұзау бойы дауалмен қоршалған шымдауыт көгалда Ақай молда бастаған бірнеше шал қораланып алыпты. Сол шалдардан тартып маңайдағы адамдардың көзі тегіс кеңсенің шығыс жағындағы кішкене төбеде. Бағанадан жақсы байқамаған екен, сол дөңнің үстінде тұқыжыңдап екі-үш жігіт отыр. Бір нəрсені жөндестіріп жатқан жайы бар. Байназар артынан ұқты: жаңа жер бөлігі болғалы жатыр екен. Ана дөңдегілер елге жеребе тастамақ...

	Саздағы шалдар ортасында əзіл-қалжың қызып жатқа тəрізді. Қарқылдай күлісіп ду-ду етеді. Байназар сол шалдар жаққа барғысы келіп аз тұрды да, өзінің көшетін көлік сұрай келгенін есіне алып, кеңсенің шығыс жақ түбіндегі қараңы мол топқа қарай бұрылды. Осы кезде көгалдағы шалдардың ішінен қырылдай шыққан Қыдырмолданың даусы естілді:

	– Əй, андағыларыңды былықтырмай адамша бөліңдер!

	Байназар артына бұрылып шалдар жаққа қарады. Қыдырмолда ескі малақайын қолына алып, дөңдегі үш жігітке қарап сөйлеп тұр екен. Олар шал сөзін тыңдағанды қойып, қараған да жоқ.

	– Əй, қулар, көп айналып кеттіңдер, былықтырып жатсыңдар-ау тегі, – Қыдырмолда шалдың қырылдақ даусы тағы шықты. Іле-шала Қыдырмолданы қыжыртып:

	– Əй, қу мүйіз, сəңіреңдемей отыршы, батыр еке, – деген Ақай молданың даусы естілді.

	Байназар кеңсеге таяу жиылған кірпіш үйіндісінің қасына келіп демін алып, ентігін басып аз тұрды. Тағы да сол Қыдырмолданың даусы естілді. Төбесінің мақтасы дудыраған ескі сары малақайын қолына шеңбектей ұстаған ол Ақай молдаға төне еңкейіп, бірдеңелерді айтып тұр. Не айтып тұрғаны белгісіз. Үнін топтың шуылы басып, Байназарға жақсы естілмеді. Шалдардың көбі қарқылдап күліп отыр. “Əй, байқұс, қашанда осының танаурап жүретіні-ай, шек жазғанша жаны шығып бара ма екен. Малды бөліп бергенде байып кетем деп тұр-ау” деп ойлады Байназар. Қыдырмолданың арғы тегін бес саусағындай білмесе де, Байназар онымен азаттықтан бері бірге көшіп, бірге қонып келеді. Сан құбылған хикімет кезеңдерді де бірге көрді. Байназардың ойынша Қыдырмоллда отбасы – қылқұт ауруы болған мал сияқты, шыр жұқпайтын отбасы. Сонау мойынсеріктен бергі табаны күректей отыз жылда үкімет жағынан осы қыстаққа берілген құтқарудың дені осы отбасына құйылды. Əсіресе, он заттық көмектің сыртында, тыныш жатып екбекақы алатын қырманбасы, шөпбасы сияқты орындарға орналастырылды. Солайда, Қыдырмолданың сам-сам болған балағы мен жеңі отыз жыл бойы бір ретте бүтінделмеді. Қыдырмолданың үстінің бүтінделмеуі “Мəдениет төңкерісі” басталғанда қыстақ бастықтарына кешірілмес күнə болып жабысты.

	– Капитализм жолымен жүрген бұзықтар біз сияқты кедей-кембағалдарды шетке қағып, үстімізге бүтін шапан да кие алмадық, – деп Қыдырмолда тонналап тұрып шағым төкті. Сол кездің дəу перімдері оның шағымына əбден ұйып, тəңірдей-ақ жарылқады. Əу бисмилла, кеңсенің отарға баратын малшылар қосына арналған жап-жаңа көрпелерін апарып үйіп тастады. Кемпір мен шалды сап-сары əскери киіммен шырттай киіндіріп тастады. Бірақ, Қыдырмолданың бұл байлығы жарты жылдан аспады. Баяғы кейпіне қайта келіп, жұлым-жұлым болып шыға келді. Сонда да шапағатшылардың жарылқауы аяқталмады. Метрлеп кездеме, дағарлап астық та берілді. Осы шапағатшылардың арқасында Қыдырмолда арақты да бір кісідей ішті. Көк асаудың желігі жеңді, шала жаратылған əлсіз жүйке кейін тіпті керектен шықты, сақалы құсығына малынып далада қалған күндері де талай болды. Дегенмен мынау оңала бастаған заман да оған да тəубе біткен сияқты аз күннен бері аузы арақ сасымайтын болған. Етек-жеңі баяғы қалпында сам-сам болып сəнін келтіріп жүре берген. Байназар Қыдырмолда кескініне əлі қарап тұр. “Қыстақтың есепсіз қорынан шыр жұқпаған кəрі қылқұрт саған енді не жұғады? Осы дүниеден жүні шала жұлынған тырнадай қылқиып, жұлым-жұлым болып өтесің ғой” деп ойлады. Сөйтті де ол ойынан тез арылды. Бейуаз жанға жамандық тілеп тұрғандай сезініп, тұла бойы шымыр ете қалды.

	“Əй, адам пиғылы-ай, тəуба, тəуба” деп күбірледі. Төрт күннің алдында Байназардың үйіне көңіл айта келген Қыдырмолда төрдің қапасында кəдімгі молдаларша жүгініп отырып, бір кезек арақ сасып, құсық аққан аузымен қирағаты келмесе де күңіреніп отырып аят оқыған. Дастарқан үстінде аз да болса дүние сөзін сөйлеп, қаралы замандастарына жұбату айтқан. Байназардың ойына сол көрініс оралды. Қыдырмолдаға жақсы тілек тілегісі келді. “Заман да, адам да оңалып жатыр ғой. Оқыған кадр баласы да бар. Бұл байқұс та бүтінделіп, ел санатына қосылар” деп ойлады. Бет-аузын алақанымен уқалап, соза бір есінеген соң артына бұрылды.

	Кеңсенің шығыс жағын қоршай ұйлығып тұрған топтан ешкім Байназарды байқаған жоқ. Бəрінің де ес-ақылы сол дөңдегілерде.

	Ентігі басылып, сəл тынысы кеңіген соң Байназар аяңдап сол топтың шетіне келді. Əлденелерді кеңесіп, даурығып тұрған бір топ жігіт оны көріп жабыла амандасты.

	– Қуандықты көре алдыңдар ма? – деді Байназар маңдайының терін жеңімен сүртіп.

	– Қуандық əне, – деп бір жігіт дөңдегі күйбеңдеп жатқан үш жігітті көрсетті.

	– Қарағым, ренжімесең, маған сол Қуандықты шақырып берсең қайтеді?

	– Əзір шақыруға болмайды, ақсақал, – деді əлгі жігіт сөзін түсіндіре, – ауыл-ауылға тиетін қораларды бөлмекші екен. Сол қоралардың атын тізімдеп, жеребе тартпақшы. Кімнің қолына қайсы қораның аты жазылған қағаз шықса, сол қора соныкі болады екен. Жеребе тартылғанша олардың қасына бірде-бір адам бармайтын болған.

	– Е, солай деңдер, – деп Байназар басын изеп-изеп қойып, үнсіз қалды.

	Қуандықтардың күйбеңі бітпеді. Біркелкі етіп қиып алған тілім қағаздардың біреуіне бір қораның атын жазып, жеке-жеке шиыршықтап болғанша біршама уақыт өтті. Жиылған топтан əр біреу əр түрлі болжал айтып гу-гу етеді. Анадайтын бір шеттен сырылдай айқайлаған Қонысбектің даусы естілді:

	– Өңкей жақсы қораларды кадрлар өздері алып алатын болса ауданға арызға барамыз.

	Ол тағы ішіп алған сияқты. Елден ала кеңсенің арт жағындағы құлаған томардың қасынан тұрып келеді. Екі тізесі аппақ топырақ. Жаңа аяқтанған боташа сенделек-сенделек етеді. Өңірлері мен жеңдері қыршылған мақталы, көне тоз сары шолақ шапаны майланып жылтыр қара киімге айналып, сақал-мұрты өсіп аузын мүлде жауып алыпты. Басқа елдің көзі үйреніп кеткен сияқты. Оған аңтарыла қараған ешкім болған жоқ. Ал, Байназар қарап ұзақ тұрды. “Бейшара-ай, бес тал дəрі беріп, атқа мінгенді көтере алмай өз түбіңе өзің жеттің-ау” деп ойлады Байназар.

	– Адырлы қоралар мен шұрайлы жайылымдар қайтсе де кадрлардың өзі мен туыстары, құдандалы ілік-шатыстарынан аспайды ғой. Шекті баяғыда қымқырып болған шығар, – деді бір күжілдек жуан дауыс ескеуілдей айқайлап.

	Кеңсенің арт жағындағы қыстақтың көне ат қорасы жақтан атқа мінген екі жігіт жиылған топты кимелей келіп:

	– Əй, Қуандық, жақсы қораларды туыстарыңа берсең қазір-ақ, керек шығарамыз, – деп айқайлады.

	– Қыстақтың малын кадрлар жеп-жеп болды. Кимелеп келген екеудің алдын жиылған жаяу топ тосып қалды. Екеуі де масаң секілді. Көздері қып-қызыл болып қанталап алыпты.

	– Ана иттерді аттан түсіріңдер! – деп айқай салды бір қария.

	– Маңдайымызды енді ғана күн өпкендей болғанда, қызыл жеңдігі жоқ күрескерлер тағы шыға келмесін, – деді шіңкілдеген біреу əлгі аттыларға күн сала қарап.

	Мынау мастардан басқа жұрттың бəрінің де жүзінен мереке күнгі шаттық лебі есіп тұрғандай сезілді Байназарға. Өзінің де көңілі сергіп, көкірегін шаттық сезімі лепіртіп келе жатқандай болды. Ойындағы мұңы арыла бастағандай, денесі де еркінен тыс жеңілдеп кеткендей сезілді. “Шіркін-ау, жайылымды, қораларды, малдарды бөліп-бөліп берсе, əйтеуір жылма-жыл байып қалмаса да, ат-көлік, көже-қатыққа жарып қалады ғой. Тері-терсегін сатса да, шай-шалаңдық бес теңге үшін қыстақ бастығын іздеп сарпалдаң болмайды ғой” деп ойлады. Сөйтті де ел шырқын бұзып аттарынан түспей елеуреп тұрған екі масқа қарады. Қанша кеуделегенімен жұрт оларды еркіне жіберетін емес. Бір шетті елден шалғай ескі дауалға арқасын сүйеп мəлжіп тұрған Қонысбекті көрді. Оның да бағанағы гүжілдеген екпіні өшіпті, бір жағына қарай құлап түскелі қылжиып əрең тұр. Арт жағында екі кішкене бала оған топырақ шашып ойнап жүр. Қонекеңде оны сезер жүйке қалмаған сияқты. Елден ерек жұт жайлаған кескініне қарап тұрып Байназар еріксіз күбірледі. “Ей, есіл өмір-ай, сенің бір күндік жарығың үшін біреулер зар болып барын атап жатса, мыналар қыршын өмірдің қадірін білмей қор етіп жүр. Қарашы, баяғы күресінге аунаған есектен бір кем емес. Елдің бəрі жирене қарайды...”

	Байназар күбірін тоқтата қойып, өзін-өзі кіналағандай кейісті кескінмен артына қайырылды. Жиылған топтың бараны тағы біраз молығып қалған екен. Анадайтын беттерде сұлап-сұлап жатқандар да орындарынан тұрып, жеребе алудың қамына кірісіп, икемдене бастады.

	Жеребе алу басталды. Біреулер ентелеп алдыға қарай ұмтылса, кейбіреулер шақыратын тізімге құлағын түріп, анадайтын беткейде кең жатыр. Қырсыққанда əуелі сол ентіккендердің аты емес, шегініп тұрғандардың аты шықты. Аты шыққандар шиыршықталған қағаздан бірден алып, ашып көріп тізімдеушіге жаздырып қойып қайтып жатыр. Тəуірлеу қора тигендер жылмың етіп қуанып келеді. Сəл олқысынғандардың қабағы салбыраңқы.

	Қуандық қолындағы қадыра шыныға салған билеттер таусылып, ел орныққан соң қоралардың аты мен иесі дəптерді топ ортасында тағы бір рет оқып шықты. Көп ішінен көңілді гуіл шықты. Маған жаман қора тиді деп дау қоздырғандар болған жоқ. Көңілі толғандары жиынның соңына да қарамай аттанып кетіп жатыр. Байназар ақырын жағалап қыстақ басшылары отырған қатарға таман келді. Қуандық та Байназарды көрген екен. Қолындағы орталаған темекісін тастай салып, орнынан тұрды.

	– Ассалаумағалейкум!

	– Уағалейкумасссалам!

	– Ойпырай, өзіңіз келдіңіз бе? – деп Қуандық сасқалақтап сөйлеп, жүгіріп келіп Байназардың қолын алды.

	– Шыдамай кеттік, балам, – деп Байназар сөйлей бастап еді.

	– Қу əкім, Қу əкім, біраз мойныңызды бұрыңызшы, – деп біреулер Қуандықтың иығынан тартып еркіне қоймай, теріс айналдырып кетті.

	Қуандық:

	– Кішкене тоса тұрыңыз, – деген бір ауыз сөзді əрең айтып үлгерді. Қуандықты жауырынға қаққылаған екі жігіт оның құлағына екі жағынан ауыздарын төсеп те үлгерді. Жігіттердің сыбырын Байназар естіген жоқ. Мыналардың жұмысы бітпей Қуандықтың босамайтынын білді. Таяғының ұшын алдында жатқан үлкен сұр жалпақ тастың үстіне тіреп үнсіз тұрып қалды. Қуандықтың құлағына жармасып ала жөнелген екі елпектің атын есіне түсіре алмағанымен ауданнан талай көрген. Əйтеуір үкіметтің шолан-шошырақ кадры екеніне қанық. “Мыналар тағы көп айналдырады-ау, күздікүнгі отын, судың қарбалас шағында жылтыңдап не іздеп жүр екен, жер, мал бөлісі мынау” деп ойлады Байназар. Бірақ, Қуандық екі жігіттің итпегіне көнбегендей болды.

	– Ертең ақылдасайық, жалғыз мен бірдеңе дей алмаймын. Үлкен бастық келсін, – деп екі жігітті жолға салып жіберді де қайтып Байназарға бұрылды.

	– Ақсақал, сіздерге де обал болып кетті-ау, трактордың бір жері бұзылып қалыпты. Бүгін жөндетіп болады ертең өзім алып барайын.

	– Рахмет, балам, рахмет! – деді Байназар, – сіздер де қарбалас екенсіздер, ертең отын-су, шөп-шалаң бірдеңе жиыстырып аламыз ба дегеніміз ғой, шабан-шалаң адам болып қалдық.

	Байназардың сөзінің соңы қоңырлап шықты. Шалдың көңілінің босап кеткенін Қуандық біле қойды. Тағы бір-екі жұбату сөз айтпақшы болып еді, “Əй, Қуеке!” деп дауыстады анадайтын жерден тығыршықтай семіз қара. Байназар қараған жерден таныды. Ауданнан жүрген тағы біреу екен.

	– Мыналарды көрдіңіз ғой, – деді Қуандық күле сөйлеп, – аудан мен ауылдықтың шолақ кадрлары. Былтыр темір мал көтерткенде саулап келіп бір талап кетіп еді, биыл тағы топ-тобымен осында саулап жүр.

	– Е, қарағым, Қуандық, көптің малы көп қой, бəріне де жетеді бере-бере салсаңшы, – деді Байназар.

	Қуандық ақеділ қарияның тарих аяусыз айғыздаған солғын жүзіне тесіле қарап тұрып қалды.

	– Əй, Қуеке, – деп тағы да дауыстап қойды əлгі семіз қара.

	– Осылардың нəпсісі қайда кеткенін білмей қалдым ғой, – деді Қуандық жақтырмаған раймен, – ананы көрдіңіз бе, елдің айтуынша былтырдан бері ауданның əр жерінен жиған ірі қарасының өзі он бестен асыпты. Əлгі екеуінікі де аз емес екен. Тағы қыңқылдап тұр. Малшылар өз еңбегі өзіне түзу тигенін қалайды...

	– Əй, Қуандық балам-ау, қай заманнан да осы емес пе? Алып үйренген қол, жеп үйренген ауыз деген...

	* * *

	Байназардың үйі мен отауын ертесі Қуандық өзі келіп трактормен көшіріп шаппалықтың басындағы бөліске тиген құтты орнына қондырып тастап қайтты. Іші ыспен қарайып, неше жылдай сылақ тимеген əлгі үш ауызды дауал үйді Айжан екі күн жағаласып жүріп сыпырып тазалады, дөдегелерінің құнтсыз киіз нығай салған тесіктеріне лай ұрды. Соңында сары топырақты езіп бір рет жуып шықты. Қара күркені ептеп үй бейнесіне келтіріп, тасынып кіріп те алды. Күздей киіз үйдің іргесінен жел аңырап, тоң сирақтап тозып отырған кемпір мен шал аяқ-қолдары жылынып, жырғап қалды. Байназар ертелі-кеш таяғын сүйретіп жүріп шашылған шөптерді күпəналап, Бақытқа арқалатып тасып алды.

	Байназар түс ауған соң-ақ жоғарғы жақтағы тас тұмсықтың өзенге сұғынған жеріндегі иықшаға шығып алады да, мектептен келер Бақытты күтеді. Бақыттың қарасы көрінісімен орнынан тұрып алдынан қарсы жүреді. Көрмегелі талай жыл болған баласын енді көргендей жүгіре басып келіп Бақытты құшағына қысып маңдайынан, бетінен, иегінен, қолынан ештеңе қалдырмай сүйеді. Атасының үйреншікті қимылы күнде қайталанған соң Бақыт та мектептен ата құшағына асығады. Байназар Бақытты мейірлене сүйген сайын көкірегін өртеп, іші-бауырын езіп бара жатқан қайғы дертінен сейіліп, бойы жеңілдеп қалғандай болады. Күні бойы тұншықтырып, көк желкесінен басып тұрған ауыр ой салмағынан арылып, екі құлағы ашалап кеткендей төңіректегі сайраған құстардың тəтті үні, судың жағымды сылдыры – бəрі-бəрі ап-анық естіле бастайды. Үйлеріне жеткенше атасы мен немересі түрлі əңгімелер айтысады. Бақытқа мектептегі көрген-білгенін түгел əңгімелетеді. Байназар Бақыттың аузынан шыққан əрбір сөзін ұқыптап тыңдап, қызығына мəз бола күліп жырғап қалады.

	Байнекең бүгін де сол тұмсықтағы иықшада отыр. Екі көзі жоғарғы қысаңда. Бесін ауып, екінтіге аунайтын уақыт болды, Бірақ Бақыттың қарасы əлі көрінбейді. Енді Байназар абыржиын деді. “Енді неде болса сол мектеп жаққа аяңдап барайын” деп ойлады да, көнетоз көк торғын шытын қайта-қайта тартып байлап, таяғына сүйеніп орнынан тұрды. Алаңдаған сайын көңілі қобалжып, тынышы кете бастады. Жаны тек осы Бақыттың үстінде тұрғандай, күні-түні Бақыттан екі елі айырылмай ертіп қана жүрсе жаны жай табатындай, өмірдегі ең зор бақыты тек сона ғана басына қонатындай сезілді. Таяғына сүйеніп ыңқылдап-үрсілдеп жүріп иықшаның өр жағындағы жағаға əрең түсті. Алаңдап қобалжыған сайын бойынан қуаты кетіп, буын-буыны босап бара жатқандай болды. Байнекең бұл күнде осы болымсыз еңістен түсу тауға шыққаннан да қиын болып қалғанды. Аттаған сайын екі тізесі үзіліп кететіндей сырқырап, екі мықынымен қоса қақсап кететін. Байназар сай тағанына түсіп, жоғарғы қысаң жаққа кəрі көзін қадап тағы біраз тұрды. Құлағына мал айдаған баланың шаңқылдаған даусы келген сияқтанды. Кенет қарсы беттен:

	– Ата! – деген Бақыттың тəтті даусы естілді. Байназар дауыс шыққан қарсы бетке қарады. Міне қызық, Бақыт жиырма шақты ұсақ пен екі бұзаулы сиырды үйлеріне қарай қапталдатып айдап барады екен. Байназар аяғы-аяғына тимей шоқырақтап үйіне қарай құлдай жөнелді. “Ой, бəрекелді! Əлгі қулар малды да бөліп жіберген екен ғой” деп ойлады Байназар.

	Байназар өзен жағасының тегіс-тегіс жерлерін қуалай жүріп үйге жеткенде, Бақыт та малды айдап келіп үлгерген еді.

	Бағанадан Зада мен Айжан да алаңдап тыста жүрген. Мал айдап келе жатқан Бақытты көріп олар да таң-тамаша болып есік алдында тұрды. Үйге таяғанда Бақыт малды тастай салып, апасы Заданың қасына келді.

	– Апа-ау, Қуандық ағай бөліске тиген малдарыңды айдап кет деген соң, тосып отырып айдап келдім! – деді қуана дауыстап, – ана қара сиырдың қара бұзауын қарашы, қандай жақсы.

	Байназар шоқырақтап келгенше, Зада екі сиырдың бузауына мойыншақ тағып байлап үлгерді.

	– Əй, кемпір, – деді Байназар ентіге дауыстап, – андағы бұзауларды байламай тұра тұр. Күні бойы бөлеміз деп аш қамап қойған мал ғой, біраз жайылсын.

	Зада қайта жүгіріп бүзаулардың мойыншағын түріп қоя берді. Қорасына қоралы қой, табынымен сиыр келгендей қуанды. Күз желі жұлып кеткен шылауышын қолына ала салып, үйлеріне қарай жүгіріп, онан қайта шалына қарай жүгірді. Бір нəрсе есіне түскендей кілт тоқтап Айжанға дауыстады:

	– Айжан мына Бақыттың қарны ашты ғой, шайын бер. Шал екеуміз көз байланғанша қарай тұрайық.

	Байназар есік алдындағы жайылып тұрған сиырлар мен бұзаулардың қасына келіп біраз тұрды. Қаңқалақтап тез жүргендіктен ентігі күшейіп, кеудесі сырылдап кетіп барады.

	– Иə, жануарлар-ай, өсімтал болғандай балпиған малдар екен ғой, – деді қуана дауыстап.

	Айжан да, Бақыт та күзгі шалғынға келіп қозғалмай қалған малға қарап, үйге кіруді ұмытты. Зада тұра жүгіріп үй жаққа барып, сəл тоқтай қалып, шалының қасына қайта келді. Арлы-берлі неге жүгіріп жүргенін өзі де білмесе керек.

	– Бақытымның бағы ғой, екі сиырдың екеуі де емшегі жебелі сүтті жануарлар екен. Əнеу ақ құлақ көк ешкі былтыр біздің қолымыздан кетіп еді. Жануар қиын сүтті мал, айналып өз қолымызға келгенін қарашы.

	– Жақсы болды, – деді Айжан Задаға жақындап, – таңертең ешкі өрген соң лақтарды Бақыт өрлете кетсе, түс ауа өздері-ақ оралады.

	– Мектептен қайтқан кезде өзім көздей келем, апа, – деді Бақыт.

	– Күнім, қарның ашатындай болды ғой, шайыңды ішші, – деп Зада Бақаттың бетінен сүйді. Заданың көзінен мөлдір жас тамшылары саулап кетті.

	– Апа, неге жыладың? – деді Бақыт апасының қолынан ұстап, бетіне аңтарыла қарап.

	– Ей, құдірет көзімнің жасы жылай-жылай таусылды ғой деп едім, адам баласының көзінің жасы өле-өлгенше сарқылмайды екен ғой, – деді Зада Бақытты құшағына қатты қысып тұрып.

	Шаңырағының сан толып, сан орталауы, кезекті дүние, кезбелі несібенің ауыс-күйісі секілді білінді Байназарға. “Е, жасаған, бергеніңді алсаң да, береріңді алма...” деп күбірледі ол.

	Өмір бойы қайғы шегіп, қан жұтқан, қасірет жасы тоқтаусыз төгілген кəрі көзден енді қуаныш жасы төгілді.





	https://t.me/kzkitap





Notes


	[←1]

Шынжаң қазақтарының ауызекі тілінде қолданылатын тұрмыстық ыдыс атауы





